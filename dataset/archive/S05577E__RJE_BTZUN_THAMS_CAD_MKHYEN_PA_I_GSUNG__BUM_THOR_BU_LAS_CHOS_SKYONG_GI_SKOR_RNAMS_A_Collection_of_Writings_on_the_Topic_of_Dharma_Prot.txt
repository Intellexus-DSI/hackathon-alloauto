@# / /
rje btsun thams cad mkhyen pa'i gsung 'bum thor bu las chos skyong gi skor rnams bzhugs so / /
@## / /
'dod dgu'i mchog sbyin rtsa ba'i bla ma dang / /
bgegs dpung 'joms mdzad bcom ldan gshin rje'i gshed / /
dpal ldan bstan bsrung dmag zor rgyal mo la / /
snying nas 'dud do srid mtha'i bar du skyongs / /
'dir rgyal ba thams cad kyi yum gcig lha mo dbyangs can ma drag mo'i skur bstan pa /
dpal ldan dmag zor rgyal mo'i sgrub thabs ngag tu 'don bde ba gtso bor byas te brjod par bya'o / /
de la thog mar rang nyid dpal rdo rje 'jigs byed zhal gcig phyag gnyis kyis gri gug dang thod pa 'dzin pa yum dang bcas pa'i skur bzhengs par bsams la /
nang mchod byin gyis brlab pa ni /
oM hrIH Sh+T+rI wi kr-i tA na na hUM phaT /
swA b+hA was stong par sbyang /
stong pa'i ngang las /
yaM las rlung gi dkyil 'khor sngon po gzhu'i dbyibs lta bu ba dan gyis mtshan pa /
de'i steng du raM las me'i dkyil 'khor dmar po gru gsum pa /
de'i steng du a las mi mgo'i sgyed bu gsum gyi steng du a las byung @# / /
ba'i thod pa dkar po /
de'i nang gi shar du b+h+ruM las byung ba'i ba lang gi sha gos mtshan pa /
lhor aM las byung ba'i khyi'i sha kus mtshan pa /
nub tu dzriM las byung ba'i glang po che'i sha das mtshan pa /
byang du khaM las byung ba'i rta'i sha has mtshan pa /
dbus su hUM las byung ba'i mi'i sha nas mtshan pa /
shar lhor laM las byung ba'i dri chen bis mtshan pa /
lho nub tu maM las byung ba'i rak+ta ras mtshan pa /
nub byang du paM las byung ba'i byang sems dkar po shus mtshan pa /
byang shar du taM las byung ba'i rkang mar mas mtshan pa /
dbus su baM las byung ba'i dri chu mus mtshan pa /
de dag gi steng du oM dkar po /
AH dmar po /
hUM sngon po gsum steng nas steng du brtsegs par gyur /
rang gi thugs ka'i hUM las 'od 'phros rlung la phog /
rlung g.yos /
me sbar /
thod pa'i nang gi rdzas rnams zhu zhing khol bar gyur /
yi ge gsum las 'od zer rim pa bzhin du 'phros pas sku rdo rje gsung rdo rje thugs rdo rje rnams bkug nas yi ge gsum la rim gyis thim pa rnam thod par lhung nas zhu bas hUM gis kha dog dri nus kyi skyon sbyangs /
AH sa bdud rtsir rtogs par byas /
oM gyis mang por sbar zhing spel bar gyur /
oM AH hUM lan gsum brjod /
de nas mchod pa byin gyis brlab pa ni /
hrIH Sh+T+rIs bsangs /
swA b+hA was stong par sbyangs /
stong pa'i ngang las a las byung ba'i thod pa yangs shing rgya che ba rnams kyi nang du hUM hUM zhu ba las byung ba'i mchod yon /
zhabs bsil /
me tog bdug spos /
snang gsal /
dri chab /
zhal zas /
rol mo la sogs pa rnams rang bzhin bde stong /
rnam pa mchod rdzas /
byed las dang po drug gi spyod yul du zag pa med pa'i bde ba khyad par can skyed par gyur /
oM ar+g+haM AH hUM /
de bzhin du pAdyaM /
badzra d+hUpaM /
badzra a lo ke badzra gan+d+he /
badzra nai wi dya /
badzra shap+ta AH hUM /
oM rU pa /
shap+ta /
gan+d+he /
ra sa /
spar+sha AH hUM /
zhes rol mo dang bcas pas byin gyis brlab /
de nas legs par bshams pa'i gtor ma'ang nang mchod ltar byin gyis brlab /
de nas chos skyong 'khor bcas bskyed pa ni /
b+h+yoH rak+mo b+h+yo /
rak+mo b+h+yo b+h+yo /
rak+mo thun b+h+yo /
kha la rag chen mo /
rak+mo a bya ta bya thun b+h+yo /
ru lu ru lu hUM b+h+yo /
hUMH zhes pa lan gsum bzlas pa'i rjes su /
hrIH Sh+T+rIs bsang /
swA b+hA was stong par sbyangs /
stong pa'i ngang las rang gi mdun du khrag zhag 'khrug pa'i rgya mtsho chen po'i dbus su rlung nag tshub ma'i gur gyi nang du dre'u rkyang ser ga pa srin po'i thod pa'i sga dang pags pas g.yogs shing gong rmed dang srab mthur gdug pa'i sbrul las byas pa /
de'i steng @# / /
du b+h+yo las dpal ldan dmag zor gyi rgyal mo re ma ti sku mdog mthing nag zhal gcig phyag gnyis ma /
phyag g.yas rdo rjes mtshan pa'i be con dam nyams kyi klad la 'phyar zhing /
g.yon thun dang khrag gis gang ba'i nal thod thugs kar 'dzin pa /
zhal rab tu gdangs shing /
mche ba rnon po bzhi gtsigs nas mi ro rangs po za zhing a la la'i gad mo 'brug ltar sgrog pa /
spyan gsum dmar zhing zlum pa glog ltar 'khyug cing khro gnyer shin tu bsdus pa /
dbu skra kham ser gyer du brdzes shing /
smin ma dang sma ra dus mtha'i me ltar rab tu 'bar ba /
snyan g.yas la seng ge dang /
g.yon la sbrul gyis brgyan pa /
mi mgo skam po lngas dbu la brgyan cing /
khrag 'dzag pa'i mgo bo rlon pa lnga bcu'i do shal can /
sku la khrag gi thig le dang zhag gi sor ris dang /
thal chen gyi tshom bus byugs shing /
spyi bor zla ba dang lte bar nyi ma'i dkyil 'khor 'char ba /
dar nag gi lhab lhub dang mi lpags kyi g.yang gzhi dang re ba nag pos stod g.yogs shing stag gi pags pa rlon pa'i sham thabs la sbrul nyis gshibs kyis ska rags byas pa /
sga'i snga sha la nad rkyal dang mtshon gyi dru gu phyi sha la 'phyang zhing khram shing sked la gzer ba /
byang dmar gyi khres po dang sho rde dkar nag snga sha la 'phyang zhing dbu la rma bya'i gdugs phub pa /
de'i 'khor du dus bzhi'i lha mo dang /
ma mo dang /
bdud dang /
gshin rje dang /
srin po dang /
zhing skyong la sogs pa'i tshogs dpag tu med pa dang /
gzhan yang lha dang /
klu dang /
gnod sbyin dang /
dri za dang /
grul bum dang /
mi 'am ci dang /
lto 'phye chen po la sogs pa'i tshogs dpag tu med pa phyag g.yas na rdo rje dang /
gri gug dang /
ral gri dang /
dgra sta dang /
mdung dang /
lcags kyu dang /
lcags kyi gsal shing me rab tu 'bar ba la sogs pa mtshon cha sna tshogs pa 'phyar zhing /
g.yon thams cad thod pa gdug pa'i khrag gis gang ba 'dzin pa'i gtso 'khor thams cad kyi mig gnyis su k+ShiM /
rna bar dzriM /
snar khaM /
lcer raM /
dpral bar kaM /
lte bar saM /
spyi bor oM /
mgrin par AH thugs kar hUM gis mtshan par gyur /
bdag nyid kyi thugs ka'i hUM las 'od zer 'phros pas byang shar mu le ding gi rgya mtsho chen po nas dpal ldan dmag zor gyi rgyal mo 'khor dang bcas pa skad cig gis spyan drangs /
spos sbyor bsreg rol mo dbyangs dang bcas pas /
b+h+yoH dpal ldan gnyan gyi re ma ti / /
dmag zor bstan pa'i bya ra ma / /
rdo rje 'chang gi spyan snga ru / /
bstan pa bsrung bar zhal bzhes ma / /
sngon gyi bskal pa'i dang po la / /
khyod kyis brten pa'i gnas bcas pa / /
'di nas byang shar mtshams shed na / /
rtswa chu shing sogs med pa yi / /
lung mang brgal ba'i pha rol na / /
byang thang dmar po skyo phyed pa / /
byang lam dmar po gya ma gyu / /
byang ri dmar po rngam zhing 'jigs / /
gcan gzan mang po 'dur rgyug byed / /
'dre bya sna tshogs skad sgrog cing / /
gnam lcags ser chen shar ra ra / /
dung gi bu yug khyil li li / /
mu le ding gi mtsho nang na / /
bse mkhar smug po gru bzhi pa / /
zur bzhi smug po'i mchong las byas / /
kha bad sngon po'i g.yu las byas / /
rmang gzhi nag @# / /
po'i lcags las byas / /
mi ro rta ro gcal du bkram /
mi khrag rta khrag mtsho ru mer / /
ma mo 'bum dang sha za stong / /
khrag 'thung bye ba'i tshogs 'khor rgyas / /
gzhal yas de yi nang shed na / /
ma mo kun gyi bdag mo bzhugs / /
b+h+yoH sngon gyi gnas mchog dam pa nas / /
spyan 'dren gnas 'dir gshegs su gsol / /
'dir gshegs rten la brtan par bzhugs / /
dam nyams dgra bgegs bsgral du gsol / /
rdo rje 'chang gis mtshan btags pa / /
dmag dang zor gyi las la dgyes / /
dmag zor rgyal mo gshegs su gsol / /
'dir gshegs rten la X / /
dam nyams dgra bgegs X / /
phyag na rdo rjes mtshan btags pa / /
gnod sbyin bshan nag re ma ti / /
spyan 'dren gnas 'dir XX / /
rta mgrin rgyal pos X / /
glog ma sprin sde X / /
'dir XX / /
dbang phyug chen pos X / /
sbas pa thal mdog XX / /
na la rtse yis / /
mi pham khor gnyer XX / /
bdud mo dbang med mtshan btags pa / /
ya mtshan 'phrul gyi gshog pa can / /
spyan 'dren XX / /
re lde 'gong g.yag XX /
srid gsum blo 'phrog XX / /
dung skyong rgyal mos X / /
gshin rje dmar 'dab phur pa'i lha / /
spyan 'dren XX / /
e ka dza tis mtshan btags pa / /
ya k+Sha nag mo re ma ti / /
spyan 'dren gnas 'dir X / /
'dir gshegs XX / /
dam nyams X / /
b+h+yoH rgya gar yul na bzhugs tsa na / /
ma mo wa shaM ku ru ma / /
spyan 'dren gnas 'dir X / /
'dir gshegs X / /
dam mnyam X / /
hor gyi yul na X / /
hor mo gnyan gyi spun dgu'i gtso / /
spyan 'dren X X X / /
mon gyi yul na X / /
mon mo spyi ring lan bran ma / /
spyan 'dren XXX / /
rgya nag yul na X / /
rgya mo sngon mo mgrin bzang ma / /
spyan 'dren XXX / /
bod kyi yul can X / /
ma gcig dpal ldan a phyi ma / /
spyan 'dren XXX / /
bar snang khams na X / /
nam mkha'i khams kyi dpal mo btsan / /
spyan 'dren XXX / /
sangs rgyas bstan pa srung tsa na / /
dpal ldan gnyan gyi re ma ti / /
spyan 'dren X X X / /
bdud kyi yum la gshin rje'i lcam / /
bstan skyong rgyal mo gshegs su gsol / /
'dir gshegs X / /
dam nyams X / /
b+h+yoH lha yi gtso mo mdzad tsa na / /
brgya byin sras mo u ma de / /
lha phran mang po'i 'khor dang bcas / /
sum cu rtsa gsum gnas nas gshegs / /
'dir gshegs X / /
dam nyams X / /
klu yi gtso mo X / /
gtsug na'i bu mo nor 'dzin ma / /
klu phran mang po'i X / /
rol mtsho bdun gyi gnas nas X X X / /
gnod sbyin gtso mo X / /
gang bzang bu mo gzi legs ma / /
gnod sbyin mang po'i X / /
bya dkar can gyi gnas nas X X X / /
bdud kyi gtso mo X / /
'gong g.yag sras mo dri ldan ma /
bdud phrug mang po'i X /
bdud mkhar rtse dgu'i gnas nas X X X /
srin po'i gtso mo X / /
zhabs la lcags sgrog rgyan du byas / /
srin po mang po'i X / /
lang ka mgrin bcu'i gnas nas X X X / /
gshin rje'i gtso mo X / /
mi bzad nam mo drag shul can / /
gshin rje mang po'i X / /
lcags mkhar sgo med gnas nas gshegs / /
'dir gshegs rten la brtan par bzhugs / /
dam nyams dgra bgegs bsgral du gsol / /
b+h+yoH ming @# / /
brgya ma la mtshan stong ma / /
mtshan nas 'bod kyi gshegs su gsol / /
rdo rje 'chang sogs bla ma yis / /
ji ltar bka' bsgos dam bcas bzhin / /
da ltar rnal 'byor bdag bskul gyi / /
bcol ba'i 'phrin las myur du sgrubs / /
dpon slob sde dang bcas pa rnams / /
lha mo khyod la gnyer du gtad / /
bcol lo bltos so mthu ma chung / /
nyin gsum bya ra ma g.yel cig / /
mtshan gsum mel tshe ma g.yel cig /
rgyun du lha mo khyod bsten no / /
bsten pa'i tshe na snying ma ring / /
rgyun du lha mo khyod 'bod do / /
bos ba'i tshe na snyan ma sra / /
rgyun du lha mo khyod g.yab bo / /
g.yabs pa'i tshe na spyan ma rtul / /
rgyun du lha mo khyod bskul lo / /
bskul ba'i tshe na ba bang ma bul / /
rgyun du lha mo khyod rbad do / /
rbad pa'i tshe na mthu ma chung / /
b+h+yoH dpal ldan gnyan gyi re ma ti / /
khyod kyi spyi bo'i gtsug rum nas / /
nyi zla 'bar ba'i 'od zer 'phro / /
nag mo mi bzad cho 'phrul can / /
'dod pa'i khams kyi dbang phyug ma / /
thugs dam dus bab da tshur spyon / /
e a ra li hriM hriM dzaH dzaH nag mo gdug can dregs pa can / /
kun tu khyab pa'i gzugs ston ma / /
nag mo'i gtso mo dre'u rta chibs / /
'dir byon dre rta'i gdan la bzhugs / /
dzaH hUM baM hoH za byed nag mo mche ba can / /
rgod byed ha ha nag mo khyod / /
gsod la dga' bar byed pa mo| |bdag ni brda yi phyag bgyid do / /
dkyus ma la ni gong gi sho lo ka gnyis po bzhag nas /
sku gsum lhun grub thugs rje mthar phyin kyang / /
srid gsum gdug pa gdul phyir khros pa'i sku / /
dus gsum rgyal ba'i bstan srung chen mo la / /
sgo gsum gus pa chen pos phyag 'tshal lo / /
zhes phyag bya /
rang gi thugs ka'i hUM las 'od zer 'phros pas dbang gi lha rnams spyan drangs /
khyed rnams kyis 'di la dbang bskur du gsol /
zhes gsol ba btab pas de rnams kyis ye shes kyi bdud rtsis gang ba'i bum pa thogs nas /
oM sarba ta thA ga ta a b+he She ka ta sa ma ya shrI AH hUM /
zhes gsung zhing dbang bskur bas lus gang / /
dri ma dag chu'i lhag ma spyi gtsug tu gnas pa yongs su gyur pa las rdo rje 'jigs byed yum dang bcas pas dbu brgyan par gyur /
de nas mchod pa 'bul ba ni /
b+h+yoH bdag gis dngos bshams yid kyis sprul pa las / /
legs par byung ba'i mchod yon mtha' yas pa / /
dmag zor rgyal mo 'khor dang bcas la 'bul / /
bzhes nas bstan dgra ma lus rlag par mdzod / /
oM kA li de wI sa pa ri wA ra ar+g+haM pra tI ts+tsha hUM swAhA /
de bzhin du mchod phreng gi tshigs su bcad pa gong bzhin la mchod yon gyi gnas su zhabs bsil /
me tog bdug spos /
snang gsal /
dri chab /
zhal zas /
rol mo /
de bzhin du gzugs mchog sgra snyan /
dri mchog ro mchog reg bya rnams bcug ar+g+haM gyi gnas su pA dyaM /
puSh+pe /
d+hU paM /
a lo ke gan+d+he /
nai wi dya /
shap+ta /
de bzhin du rU pa /
shap+ta /
gan+d+he /
ra sa /
spar+sha rnams bcug la phul /
de nas nang mchod 'bul ba ni /
mchod do phyogs bcu dus gsum gyi de bzhin gshegs pa thams cad kyi sku gsung thugs yon tan phrin las thams cad kyi ngo bor gyur pa /
chos kyi phung po stong phrag brgyad cu rtsa bzhi'i 'byung gnas /
'phags pa'i dge 'dun thams lcad kyi mnga' bdag drin can rtsa ba'i bla ma rin @# / /
po che'i zhal du oM AH hUM /
rgyal ba khyab bdag rdo rje 'chang chen po'i zhal du X /
A tsar+ya dmar po'i X /
lce 'byung gnas bzang po'i X /
snubs rgyal ba ye shes kyi X /
zhang pradz+nya gu ru'i X /
sras saM g+ha b+ha dra'i X /
sras 'od po che'i X /
sras rdo rje rtse mo'i X /
zhang ding ri ba nyi ma 'od kyi X /
bstan bzang ba rin cen rnam rgyal gyi X /
bsam gling pa rin po che sangs rgyas 'byung ba'i X /
'jam dbyangs 'khon ston gyi X /
byang sems rin cen mgon gyi X /
bla ma nyi ma bshes gnyen gyi X /
rtog ge pa nam mkha' rdo rje'i X /
'jam dbyangs dkar po dpal ldan rdo rje'i X /
rin po che chos bzang dpal ba'i X /
thams cad mkhyen pa dge 'dun grub pa dpal bzang po'i X /
rdo rje 'chang kun dga' rgyal mtshan dpal bzang po'i X /
gzhan yang dbang bskur rgyud bshad man ngag gnang ba'i bla ma dam pa brgyud pa dang bcas pa rnams kyi X /
rgyud sde chen po bzhi dang 'brel ba'i yi dam dkyil 'khor gyi lha tshogs rnams kyi zhal du oM AH hUM /
phra mo sbom po las byung ba'i / /
byin gyis brlabs pa'i nang mchod 'di / /
dmag zor lha mo la 'bul gyi / /
bstan pa bsrung phyir bzhes su gsol / /
oM kA li de wI sa pa ri wA ra ma hA pany+tsa a mr-i ta kha kha /
khA hi khA hi /
chu dang ma 'dres dwangs ma'i khrag /
dwangs ma yi ni khrag chen po / /
dmag zor lha mo la 'bul gyi / /
bstan pa bsrung phyir bzhes su gsol / /
oM kA li de wI sa pa ri wA ra ma hA rak+ta a mr-i ta kha kha /
khA hi khA hi /
sha khrag la sogs bdud rtsi lnga dang bcas / /
'bru sna lnga dang sbyar ba'i gtor ma 'di / /
dpal ldan dmag zor rgyal mo la 'bul gyi / /
rgyal ba'i bstan pa bsrung phyir bzhes su gsol / /
zhes sngar byin gyis brlabs pa'i gtor ma de nyid dbul /
de'i tshul yang /
lha mo 'khor dang bcas pa'i ljags hUM las skyes pa'i rdo rje rtse gcig pa dmar po 'od kyi spu gu can gyis gtor ma'i bcud thams cad drangs te gsol bar bsams la /
oM kA li de wI sa pa ri wA ra sarba big+h+nAn sha truM ma ra ya i daM ba liM kha kha /
khA hi khA hi /
zhes pa bdun nam nyer gcig gis dbul /
skabs 'dir ma gcig dpal lha dang /
tshe ring mched lnga bstan ma dang bcas pa la gtor ma 'bul bar 'dod na /
rang gi thugs ka'i hUM gi 'od zer gyis bal bod gnyis kyi mtshams gangs rgyal mo mthon mthing gi pho brang nas jo mo bkra shis tshe ring mched lnga bod khams skyong ba'i brtan ma bcu gnyis 'khor dang bcas pa spyan drangs /
rgyas pa la spro na /
oM /
sngon gyi khas blangs dam bca' ma bsnyel bar / /
tshe ring mched lnga brtan ma bcu gnyis bcas / /
rnam mang 'khor tshogs dang bcas gnas 'di ru / /
tshur spyon tshur sbyon myur du gshegs su gsol / /
e a ra li hUM /
ma ma /
me me /
la la /
le le /
ta ta /
te te /
sring 'gro ma A kAr+Sha ya dzaH dar dkar gyi gur 'ja' 'od 'khyil ba'i dbus na bzhugs pa'i mgron rnams kyi ljags hUM las skyes pa'i rdo rje rtse gcig pa 'od kyi sbu gu can du gyur pas gtor ma'i bcud thams cad drangs nas gsol bar gyur /
oM shrI de wI sa pa ri wA ra i daM ba liM ta kha kha /
khA hi khA hi gsum gyis dpal lha dang /
oM badzra sa ma ya DA kI ni ma ma pany+tsa sid d+hi dz+nyA na sa ma ya i daM ba liM ta kha kha /
khA hi khA hi /
@# / /
zhes pa'am /
oM badzra DA kI ni sa ma ya sarba sid d+hi dz+nyA na sa pa ri wA ra kha kha /
khA hi khA hi /
zhes pa gang rigs gsum gyis tshe ring mched lnga dang /
oM a ka ro mu khaM sarba d+harmA NAM Adya nud pan+na twa da na maH sarba ta thA ga ta b+h+yo bi shwa mu khe b+h+yaH sarba tha khaM ud ga te s+phA ra Na i maM ba liM ta kha kha /
khA hi khA hi /
zhes pa gsum la sogs pas brtan ma bcu gnyis dang 'khor spyi la phul /
de nas /
oM kA li de wI sa pa ri wA ra ar+g+haM pra tI ts+tsha hUM swA hA /
de bzhin du shap+ta'i bar gyis mchod /
oM kA li de wI sa pa ri wa ra oM AH hUM /
tshe ring mched lnga /
bod khams skyong ba'i brtan ma bcu gnyis yul lha gzhi bdag dang bcas pa rnams kyi zhal du oM AH hUM /
zhes nang mchod dbul /
de nas /
b+h+yoH dpal ldan lha mo dpag par dka' ba khyod / /
thabs kyi cho 'phrul nam mkha'i mtha' la spyod / /
byang chub sems dpa'i sprul pa khyod nyid la / /
lus ngag yid gsum gus pas phyag 'tshal lo / /
khyod ni bdag gi mchod pas ma bsgribs kyang / /
dpal ldan dngos grub dam pa thob bya'i phyir / /
'dod pa'i yon tan mkha' la char phab nas / /
mchod pa'i tshogs 'dis dbang po rgyas gyur cig /
dpal ldan khyod ni dge sdig dbang po ste / /
bdag gi lus ngag yid kyi nyes pa'i tshogs / /
khyod kyi thad du 'gyod pas rab bshags na / /
thugs rje'i shugs kyis sgrib pa byang bar mdzod / /
khyod kyi khyad par yongs su 'phags pa ni / /
'gro ba'i don mdzad bdag don phun sum tshogs / /
dga' mthun phrag dog med pa'i spro ba ni / /
rjes su yi rang khyod kyi rgyud la 'bul / /
yang dag yon tan ldan pa'i sku mchog ni / /
nag dang bzang mo 'jigs pa'i cha byad can / /
phyogs bcu dus gsum kun tu 'gro don la / /
sgyu 'phrul dra ba'i tshul ston bstan du gsol / /
de ltar yang dag ldan pa'i sku mchog ni / /
'gro ba'i don dang bstan pa bsrung bya'i phyir / /
nam mkha' zad par ma gyur bar du yang / /
mya ngan mi 'da' rtag par bzhugs su gsol / /
de ltar phyag 'tshal mchod cing bshags pa dang /
rjes su yi rang bskul zhing gsol ba yi / /
dge ba 'di yis ngan song stongs gyur nas / /
thams cad bdag gis byang chub phyir bsngo'o / /
de nas bshags pa bya ba ni /
rang gi thugs ka'i hUM las 'od zer 'phros pas rdo rje gsum gyi lha tshogs spyan drangs /
de rnams kyi gnas gsum nas yi ge brgya pa dkar dmar mthing gsum byung /
rang dang lha mo'i gnas gsum du thim pas rang gi dam tshig nyams chag thams cad dang lha mo'i sku gsung thugs la grib phog pa thams cad byang zhing dag par bsams la yi ge brgya pa nyer gcig bzla /
de nas /
b+h+yoH rdo rje 'chang dang lwa ba dmar po sogs / /
rtsa ba brgyud pa'i bla ma dgongs su gsol / /
sangs rgyas dngos kyi bla ma khyed rnams la / /
ma rig dbang gis log lta bgyis rnams bshags / /
bdag cag gsang sngags theg pa'i rgya mtsho cher / /
bshes gnyen ded dpon bka' drin la brten nas / /
sku gsum nor bu len la rab zhugs te / /
de yi gegs gyur dam tshig nyams chag bshags / /
ma nyams khyad par 'phags pa'i dam rdzas dang / /
rtse gcig mos pa'i gdung shugs drag po yis / /
dpal ldan lha mo 'khor dang bcas rnams la / /
bzlas sgrub tshul bzhin ma byas mthol lo X / /
@# / /
bdag ni sngon chad ma rig dbang gyur pas / /
sgo gsum sgo nas nyes tshogs ci bgyis pa / /
sku gsum lhun grub khyod kyi spyan snga ru / /
lus ngag yid gsum bsam pa thag pas X / /
thugs rje'i gter gyur lha mo 'khor bcas kyis / /
sdug ba'i bu la brtse ba'i ma bzhin du / /
rnal 'byor bdag cag g.yel med bskyangs pa la / /
gtang rag dus su ma thongs mthol lo X / /
bla ma'i sku dgra sangs rgyas bstan pa'i dgra / /
bstan 'dzin rnams dang skye 'gro yongs la 'tshe / /
dam nyams sdig can dgra bgegs de dag la / /
dbang bskur byams kyis bskyangs pa mthol lo X / /
mdor na bdag cag ma rig dbang gyur pas / /
mchod rdzas dam nyams rdzas kyis sbags pa sogs / /
khyod kyi sku gsung thugs dang 'gal bgyis pa| |thams cad bsam pa thag pas mthol lo X / /
bshags dang bshags bya bden par mi dmigs kyang / /
bden 'dzin rnam rtog dri ma dag bya'i phyir / /
dpal ldan lha mo 'khor dang bcas rnams la / /
bshags pas nyams grib ma lus byang gyur cig /
ces gdung shugs drag pos bshags pa bya /
de nas thugs dam bskang ba la /
khrag gi mchod yon /
dbang po'i me tog gsur chen gyi dud pa /
zhun chen gyi sgron me /
khrag zhag gi dri chab /
sha khrag gi zhal zas /
rkang gling la sogs pa'i rol mo /
gzhan yang rta nag g.yag nag lug nag bya nag khyi nag go mtshon sogs spyan gzigs /
phyi nang gsang ba'i rten rdzas rnams tshogs par byas /
bskang gtor gong gi nang mchod ltar byin gyis brlabs /
bskang rdzas rnams hrIH Sh+T+rIs bsang /
swa b+hA was stong par sbyangs /
stong pa'i ngang las rang rang gi ming yig dang po thig les brgyan pa zhu ba las byung ba'i dpal ldan lha mo 'khor dang bcas pa mnyes par byed pa'i dam rdzas spyan gzigs mchod pa'i bye brag bsam gyis mi khyab pa zhig dpal ldan lha mo 'khor dang bcas pa'i spyan lam du 'byung zhing rgyas par gyur cig oM sarba bid /
pU ra pU ra /
su ra su ra /
A warta ya /
A warta ya ho /
badzra s+pha ra Na khaM /
zhes dpral bar nam mkha' mdzod kyi phyag rgya sngags dang bcas pa lan gsum dang /
oM swa b+hA wa bi shud+d+he d+harmAH te badzra sid+d+hi hUM /
na maH sarba ta thA ga ta b+h+yo bi shwa mu khe b+h+yaH sarba tha khaM ud ga te s+pha ra Na i maM ga ga na khaM swA hA /
oM a mr-i te hUM phaT /
oM a kA ro mu khaM sarba d+harmA NAM /
adya nud pan+na twa da /
na maH sarba ta thA ga ta a wa lo ki te oM sam+b+ha ra sam+b+ha ra hUM /
oM ru ru s+phu ru dzwa la tiShTHa sid d+ha lo tsa nI sarba ar+tha sA d+ha ni swA hA /
bdag gi bsam pa'i stobs dang ni / /
de bzhin gshegs pa'i byin stobs dang / /
chos kyi dbyings kyi stobs rnams kyis / /
don rnams gang dag bsams pa kun / /
de dag thams cad ci rigs par / /
thogs pa med par 'byung gyur cig /
ces sngags drug dang phyag rgya drug gis kyang byin gyis brlabs la rol mo dbyangs dang bcas pas /
b+h+yoH gang shar bde stong mchog gi rol par ni / /
'char ba'i ting 'dzin pir gyis mchod pa'i sprin / /
sa dang bar snang nam mkha'i khyon bkang ste / /
'dod khams dbang phyug 'khor bcas mchod par bgyi /
gdug can snying gi khu ba las byung ba'i / /
khrag gi rgya mtsho stong gsum khyon gang ba / /
chal chil rlabs kyi phreng ba mkha' la 'phyo / /
dmar ser lbu bas g.yogs pa'i mchod yon 'di / /
dpal ldan @# / /
dmag zor rgyal mo'i thugs dam bskang / /
gdug pa'i 'khor tshogs rgya mtsho'i thugs dam bskang / /
thugs dam bskong shing nyams chag sos gyur nas / /
bar chad sel zhing dngos grub stsal du gsol / /
rkang pa phyi ma bzhi po kun la sbyar ro / /
lha rdzas me tog tshogs kyis nam mkha' gang / /
yid 'ong chu skyes sna tshogs 'dzin ma'i rgyan / /
dgra bgegs mig dang rna ba lce la sogs / /
dbang po'i me tog phang phung chags pa 'dis / /
dpal ldan dmag zor rgyal mo'i X / /
dus mtha'i sreg za dang mtshungs ro sol mer / /
tshil chen gu gul bsregs pa'i du ba'i tshogs / /
dbyar skyes chu 'dzin sngon po'i phreng ba bzhin / /
nam mkha'i khams kun yongs su gang ba 'dis / /
dpal ldan X / /
tshil chen zhun mar rgya mtsho 'khyil ba'i dbus / /
ri rab la 'gran skra yi sdong bu la / /
sbar ba'i me lce gser gyi mchod sdong bzhin / /
rab 'bar tshangs pa'i 'jig rten bsnyeg pa 'dis / /
dpal ldan X / /
phyogs kyi 'khor lo 'gengs pa'i dri bzang can / /
ga bur thigs pas legs bran dgra bgegs kyi / /
khrag dang zhag gi rgya mtsho rlabs kyi phreng / /
chal chil g.yo bas chu mthongs 'gog pa 'dis / /
dpal ldan X / /
'bras chang rgun chang btung ba rgya mtshor 'khyil / /
dgra bgegs sha khrag phung po'i ri ltar spungs / /
sna tshogs bza' dang bca' ba ro brgyar ldan / /
zag med bde ster zhal zas dam pa 'dis / /
dpal ldan X / /
lha rdzas rol mo'i bye brag mtha' yas pa / /
snyan pa'i sgra dbyangs sa chen g.yo ba bzhin / /
phyogs kun dal gyis dgod pa'i 'brug sgra dang / /
rab mtshungs sa dang bar snang khyon gang bas / /
dpal ldan X / /
b+h+yoH rdzu 'phrul shugs ldan rlung ltar mgyogs pa'i bang / /
lam lam 'gros kyis stong gsum yud kyis bskor / /
sna tshogs dar dang rin cen sga srab mdzes / /
'dzin ma'i rgyan gyur rta nag tshogs rnams kyis / /
dpal ldan X / /
rab brjid in+d+ra nI la'i ri bo bzhin / /
drag po'i ngar sgra bsgrags pas ri rab kyang / /
ling ling 'dar byed rno ba'i r+wa rtse can / /
stobs kyis dgra 'joms g.yag rog zhol chen 'dis / /
dpal ldan X / /
'jam pa'i spu tshogs char sprin gtibs pa bzhin / /
sha rgyas zla tshes ltar dkar mdongs kyis brgyan / /
bai DUr+ya yi r+wa bzhi 'khyil ba can / /
mdzes pa'i rgyan ldan lug nag tshogs rnams kyis / /
dpal ldan X / /
'ga' zhig nam mkha'i dbyings su khyung ltar lding / /
la la lang ling gar gyis bar snang 'gengs / /
gzhan dag dgra bgegs mgo bor thog ltar 'bab / /
nam mkha'i rgyan gyur bya nag tshogs rnams kyis / /
dpal ldan X / /
dgra bgegs srog la rngam pa'i khyi nag ni / /
'jigs pa'i kha gdangs lce rtse glog ltar g.yo / /
drag po'i nga ro srid gsum za ba bzhin / /
sna tshogs dar gyi rgyan ldan mang po 'dis / /
dpal ldan X / /
'jigs rung bdud sde'i dmag dpung thams cad kyis / /
mi bzad rdo rje'i mtshon char brgya phab kyang / /
'bigs par mi nus lus la bgos tsam gyis / /
g.yul las rnam par rgyal ba'i go khrab 'dis / /
dpal ldan X / /
gang zhig btab pas dgra bgegs 'byung po'i tshogs / /
dus mtha'i me dang phrad pa'i bud shing bzhin / /
skad cig @# / /
tsam gyis thal bar rlag 'gyur ba'i / /
mi bzad rdo rje'i mtshon cha 'bar ba 'dis / /
dpal ldan X / /
b+h+yoH sprin gyi shugs 'chang dre'u rkyang ser 'di / /
srin po'i thod sga pags pas rab g.yogs shing / /
gong rmed srab mthur gdug pa'i sbrul gyis brgyan / /
stong gsum yud kyis bskor ba'i bzhon pa 'dis / /
dpal ldan X / /
dam nyams dgra bgegs phye mar 'thag byed pa'i / /
mi bzad rdo rjes mtshan pa'i be con dang / /
thun dang gdug pa'i khrag gis rab bkang ba'i / /
mtshan ldan yangs shing rgya che'i nal thod 'dis / /
dpal ldan X / /
nad kyi rkyal pa mtshon gyi dru gu dang / /
re nag gos dang rma bya'i gdugs mdzes dang / /
bdud kyi khram shing sho rde dkar nag sogs / /
bstan pa srung ba'i cha rkyen dam pa 'dis / /
dpal ldan X / /
thod skam dbu rgyan mi mgo'i phreng ba dang / /
glang chen ko rlon zhing lpags g.yang gzhi dang / /
stag lpags sham thabs khrag zhag thig le dang / /
phyag rgya rnam drug li khri'i byugs pa 'dis / /
dpal ldan X / /
b+h+yoH ri ltar spungs pa'i sha khrag gtor tshogs ni / /
sngags dang ting 'dzin phyag rgya'i tshogs rnams kyis / /
ro brgya ldan pa'i bdud rtsir byin brlabs shing / /
dar nag cod pan du mas brgyan pa 'dis / /
dpal ldan X / /
rdo rje'i thog dang mtshungs pa'i mda' bo che / /
bya rog sgros brgyan dar nag mgul par bcings / /
dpal ldan lha mo'i sku dang sngags kyis brgyan / /
dam nyams snying la bsnun pa'i mtshon cha 'dis / /
dpal ldan X / /
nyi zla ri rab gling bzhi gling phran brgyad / /
sku gsung thugs dang phyi nang gsang ba'i rten / /
'dod yon lnga dang rin cen bdun la sogs / /
dngos bsham yid kyis sprul pa'i mchog sprin 'dis / /
dpal ldan X / /
dus gsum rgyal ba'i yum gcig dbyangs can ma / /
gdug pa gdul phyir drag mo'i skur bstan kyang / /
sa bcu'i dbang phyug mkhyen brtse'i gter chen du / /
yid ches gsol 'debs bla med rten mchog 'dis / /
dpal ldan X / /
gdug pa'i X / /
thugs dam X / /
bar chad sel zhing dngos grub stsal du gsol / /
yang cung zad bsdus pa byed na /
b+h+yoH dngos bshams yid kyis sprul pa las byung zhing / /
byin gyis brlabs pa'i mchod sprin rgya mtsho'i tshogs / /
dmag zor 'khor dang bcas pa'i spyan lam du / /
legs par 'byung zhing thugs dam skongs gyur cig /
gdug pa'i snying khrag rgya mtsho'i mchod yon dang / /
ri ltar spungs pa'i dbang po'i me tog dang / /
gsur chen dud pa'i sprin phung mkha' la gtibs / /
zhun chen mar me'i snang gsal dam pa 'dis / /
dpal ldan X / /
dam nyams khrag zhag rgya mtsho'i dri chab dang / /
ro brgya ldan pa'i sha khrag zhal zas dang / /
zag med bde ster bdud rtsi'i btung ba dang / /
rab brjid sgra snyan rol mo sil snyan 'dis / /
dpal ldan X / /
stong gsum yud kyis bskor ba'i rta nag tshogs / /
rnam bkra dar gyi cod pan 'phyang ba dang / /
mi gdug drag po'i r+wa rtse g.yo ba can / /
char sprin mdog can g.yag rog zhol chen 'dis / /
dpal ldan X / /
'jam legs spu yi gos gyon lug nag dang / /
dgra bgegs klad la lding ba'i bya nag dang / /
dam nyams srog 'phrog dom dang ce spyang dang / /
dar @# / /
gyi cod pan g.yo ba'i khyi nag 'dis / /
dpal ldan X / /
'jigs rung bdud sde'i dmag dpung thams cad kyis / /
zhes sogs kyi tshigs bcad btags la dbul / /
de nas chas 'bul ba ni /
b+h+yoH gshin rje rlung gi 'khor lo yis / /
rlung nag tshub ma phul ba na / /
de la zhon nas sprul pa 'gyed / /
bdag kyang rlung nag tshub ma 'bul / /
dgra bgegs sgrol ba'i sprul ba khye / /
ma gcig dkar mo dung skyong gis / /
srin po'i bong bu ga dmar dang / /
rgod ma rlung gi gshog pa can / /
sprad pa'i dre'u rta 'phur shes de / /
dpal ldan lha mo'i bzhon par phul / /
srin po yak+Sha go ra yi / /
mgo dang pags pa dre'u yi / /
sga dang de yi khebs su phul / /
dre'u rta zhon nas stong gsum bskor / /
bdag kyang dre'u rta 'phur shes dang / /
srin po'i mgo lpags 'bul lags kyi / /
'di la zhon nas stong gsum skor / /
dgra dang bgegs rnams thal bar rlogs / /
yab gcig re lde 'gong g.yag gis / /
bdud kyi khram baM nag po phul / /
srin po'i ya mkhal snga ru la / /
btags te dam nyams khram la 'debs / /
bdag kyang bdud kyi khram shing 'bul / /
dam nyams dgra bo khram la thob / /
ma gcig bdud mo dbang med kyis / /
mtshon gyi dru gu sngo dmar phul / /
srin po'i ma mkhal phyi ru la / /
btags te dam nyams dgra la 'gyed / /
bdag kyang mtshon dru sngo dmar 'bul / /
dam nyams dgra dang bgegs la khyongs / /
btsan skya rdo rje zla ba yi / /
phung byed sho rde dkar nag de / /
blangs te sga yi snga sha la / /
btags te dam nyams phung la 'debs / /
bdag kyang sho rde dkar nag 'bul / /
dam nyams dgra bgegs phung la thob / /
srin po bum sna shi ba yi / /
lhu phrag bar na nad mtsho yod / /
lha mos 'thungs pa'i kha rlangs kyis / /
nad yams dal yams dgra la gtong / /
bdag kyang nad kyi rdzing bu 'bul / /
nad yams dal yams dgra la thong / /
gsal ba'i khol mo'i rlid bu bshus / /
nad rdzing nang nas bcus te bkang / /
sbrul gyi zhags pas kha bcings nas / /
dre'u mo'i sga yi snga sha la / /
btags te nad rkyal dgra la b+h+yo / /
bdag kyang nad kyi rkyal pa 'bul / /
nad yams dal yams dgra la thong / /
khol mo'i gos kyi re nag de / /
bshus te lha mo'i sku la gsol / /
gdug pa'i dgra bgegs tshar gcod mdzad / /
bdag kyang dpal ldan lha mo la / /
re ba nag po'i gos 'bul gyi / /
gyon la dam nyams rtsad nas chod / /
rgyal po chen po rnam sras kyis / /
seng ge phul ba snyan g.yas kyi / /
rgyan du byas nas dgra bgegs sgrol / /
bdag kyang seng ge dkar mo 'bul / /
drag sngags seng ge'i nga ro yis / /
gdug pa'i dgra bgegs thal bar rlogs / /
klu yi rgyal po dga' bo yis / /
sbrul gyi gdengs ka phul ba na / /
snyan g.yon dag la rgyan byas shing / /
dre'u mo'i sga yi gong rmed byas / /
kha rlangs sdang ba'i dgra la gtong / /
bdag kyang sbrul nag chun po 'bul / /
kha rlangs dug gis dgra dang bgegs / /
skad cig nyid la rlag par mdzod / /
lha chen tshangs pa chen po yis / /
rma bya'i gtsug phud phul ba na / /
dbu la gdugs kyi rgyan du byas / /
thams cad dus su skyob par mdzad / /
bdag kyang rma bya'i gdugs 'bul gyi / /
steng gdon nad las thar bar mdzod / /
khyab 'jug nag po chen @# / /
po yis / /
nyi ma zla ba phul ba na / /
lte ba dbu la rgyan du byas / /
dkar nag las 'bras so sor gzigs / /
bdag kyang nyi ma zla ba 'bul / /
legs nyes so sor gzigs nas kyang / /
nyes byed dam nyams rtsad nas chod / /
gsang bdag phyag na rdo rje yis / /
'dod pa khams kyi dbang phyug mar / /
dbang bskur phyag tu be con gtad / /
dam nyams dgra bgegs klad la bsnun / /
bdag kyang rdo rje'i be con 'bul / /
dam nyams dgra bgegs thal bar rlogs / /
srin gyi rdzi bo dang 'grogs pa'i / /
rang gi nal bu'i thod pa de / /
thun dang khrag gis bkang nas su / /
lha mo mnyes pa'i rten du 'dzin / /
bdag kyang nal thod 'bul lags kyi / /
lha mo mnyes pa'i rten du bzhes / /
srin po sha za'i tshogs rnams kyis / /
dgra bgegs mgo dang khrag zhag phul / /
thod pa skam rlon brgyan byas shing / /
khrag zhag thig les sku la brgyan / /
dur khrod chas kyis brgyan byas nas / /
gdug pa'i dgra bgegs thal bar rlog /
bdag kyang dpal ldan lha mo la / /
dam nyams mgo dang khrag zhag 'bul / /
thod skam lnga yi dbu rgyan dang / /
khrag 'dzag lnga bcu'i do shal dang / /
sku la khrag gi thig le dang / /
zhag gi sor ris thal chen gyi / /
tshom bu byugs la dam nyams kyi / /
srog dbugs len la rings par byon / /
gzhan yang dpal ldan lha mo la / /
bstan pa srung ba'i cha rkyen du / /
dgos pa'i yo byad thams cad 'bul / /
bstan pa srung la ma g.yel zhig /
dam nyams sdig can sgrol ba dang / /
dgon gnas srung ba'i cha rkyen du / /
dgos pa'i yo byad thams cad 'bul / /
dgon gnas 'di la gnod pa yi / /
sems 'chang dgra dang bgegs rnams kun / /
skad cig nyid la rlag par mdzod / /
dpon slob dgon gnas bcas pa la / /
dgos pa'i yo byad ci byung yang / /
dpal ldan lha mo'i 'phrin las kyis / /
'bad med lhun gyis grub par mdzod / /
de nas bskang gtor 'bul ba ni /
sha khrag la sogs bdud rtsi lnga dang bcas / /
zhes sogs sh+lau ka gcig brjod de gong du bshad pa'i gtor sngags kyis gtso 'khor thams cad la dbul /
ar+g+haM sogs kyis mchod /
nang mchod dbul /
de nas /
b+h+yoH sems nyid phrin las rnam bzhi'i khyad par ni / /
sems nyid gud na med cing sems kyang med / /
don dam dbyer med kha dog gzugs kyang med / /
rdzu 'phrul sgyu ma tsam du rang gi sems / /
mthun par bstan pa zhi ba'i dpal lha mo / /
zhi mdzad zhi 'gyur zhi ba'i ngang tshul can / /
zhi ba'i 'khor gyis bskor ba'i gtso mo ni / /
rtags kyi sku mdog dkar mo shin tu dwangs / /
kun tu zhi mdzad ma la phyag 'tshal lo / /
bdag gi nad gdon bar chad zhi bar mdzod / /
b+h+yoH sems nyid X ces sogs sh+lau ka gcig+'+g+re'o / /
mthun par bstan pa rgyas pa'i dpal lha mo / /
rgyas mdzad rgyas 'gyur rgyas pa'i ngang tshul can / /
rgyas pa'i 'khor gyis bskor ba'i gtso mo ni / /
rtags kyi sku mdog ser mo shin tu brjid / /
kun tu rgyas mdzad ma la phyag 'tshal lo / /
bdag gi tshe dang bsod nams rgyas par mdzod / /
b+h+yoH sems nyid X / /
mthun par bstan pa dbang gi dpal lha mo / /
dbang mdzad dbang 'gyur dbang gi ngang tshul can / /
dbang gi 'khor gyis bskor ba'i gtso mo ni / /
rtags kyi sku mdog dmar mo @# / /
shin tu chags / /
kun tu dbang mdzad ma la phyag 'tshal lo / /
khams gsum sems can thams cad dbang du sdus / /
b+h+yoH sems nyid X / /
mthun par bstan pa drag mo'i dpal lha mo / /
drag mdzad drag 'gyur drag po'i ngang tshul can / /
drag po'i 'khor gyis bskor ba'i gtso mo ni / /
rtags kyi sku mdog nag mo shin tu rngam / /
kun tu drag mdzad ma la phyag 'tshal lo / /
bdag gi nad gdon dgra bgegs drag pos sgrol / /
b+h+yoH khyod kyi rang bzhin cir yang ma grub kyang / /
'di ltar mtshan nyid cir yang snang ba yis / /
'phrin las rnam bzhis 'gro don mdzad pa la / /
bdag gis bsgrims te rab tu bstod bgyid na / /
bdag kyang las bzhi'i rang bzhin lhun grub ste / /
khyod ltar 'gro ba'i don la brtson par shog /
de nas bzlas pa bya ba ni /
rang yi dam du gsal ba'i thugs ka'i hUM las 'od zer 'phros / /
lha mo'i thugs ka'i b+h+yo la phog pas thugs rgyud rang dbang med par bskul bas ci 'dod pa'i las rab 'byams thams cad sgrub par bsams la /
b+h+yoH rak+mo b+h+yo /
rak+mo b+h+yo b+h+yo /
rak+mo thun b+h+yo /
kha la raka chen mo / /
rak+mo a bya ta bya thun b+h+yo /
ru lu ru lu hUM b+h+yo hUM /
zhes bzlas pa ci mang bya / /
yig brgyas lhag chad bskang /
gtor ma 'bul ba ni /
legs par bshams pa'i gtor ma nang mchod ltar byin gyis brlabs /
sha khrag la sogs bdud rtsi lnga dang bcas / /
zhes sogs kyi tshigs bcad brjod /
ljags byin brlabs sogs dang gong du bshad pa'i gtor sngags kyis gtso 'khor thams cad la dbul / /
ar+g+haM sogs kyis mchod /
nang mchod dbul /
de nas gtor rdzong bya ba ni /
b+h+yoH sha chen tshogs ni ri ltar spungs / /
rak+ta'i tshogs ni mtsho ltar bskyil / /
dam rdzas gtor ma 'di bzhes la / /
dam tshig nyams pa'i dgra dang bgegs / /
gnod byed 'byung po'i tshogs rnams la / /
bdud kyi dmag tshogs dgra la drongs / /
dmag zor rgyal mos dmag sna drongs / /
dmag dpung khye la ru mtshon phyor / /
bdag cag dus 'dir tshe ring zhing / /
'khor dang bstan pa rgyas pa dang / /
khams gsum dbang du 'du ba dang / /
bshad sgrub longs spyod 'phel bar mdzod / /
de nas tshe ring mched lnga dang brtan ma bcu gnyis la gtor ma zur du bshams yod na skabs 'dir dbul zhing /
gzhi bdag gtor ma'ang skabs 'dir dbul /
'phrin las bcol bar bya'o / /
de nas bstod pa bya ba ni /
b+h+yoH sa bcu'i dbang phyug khro ba nyer zhi yang / /
gdul bya'i don du 'phrin las rnam bzhi ston / /
mdzad pa dus las mi yol bde ster ma / /
bcom ldan gshin rje'i gshed kyi lcam la bstod / /
sngon tshe rgyal ba rnams kyi spyan snga ru / /
zhal bzhes dam bcas bsnyel ba mi mnga' bar / /
sangs rgyas bstan pa rgyas pa'i 'phrin las la / /
g.yel med bstan srung chen mo khyod la bstod / /
khrag zhag rgya mtsho chen po 'khyil ba'i nang / /
rlung nag tshub mar 'tshubs pa'i dbus nyid na / /
srog la rngam zhing mi sha dron mo gsol / /
srog bdag sde brgyad gtso mo khyod la bstod / /
zhabs gnyis brdabs pas sa gsum chem chem g.yo / /
hUM hUM gad rgyangs drag pos ri rab snyil / /
khros pa'i mod la bstan dgra rlag byed ma / /
bdud 'dul dmag dpon chen mo khyod la bstod /
phyi rol nyid du dgra bgegs gdug pa'i gshed / /
nang du bcom ldan gshin rje'i @# / /
gshed nyid la / /
zag med bde ba chen po ster mdzad ma / /
rgyal ba'i yum gyur khyod la gus pas bstod / /
khyod ni sangs rgyas bstan pa'i srog shing ste / /
mkhas grub bstan 'dzin yongs kyi sring gcig ma / /
bstan pa'i rjes 'jug skye 'gro yongs kyi ma / /
bstan pa'i gnyen gyur khyod la rtse gcig bstod / /
'jig rten 'das kyang 'jig rten tshul bzung nas / /
gdug pa gdul phyir khro la khror ston ma / /
zhi ba rnams la zhi ba'i tshul bstan nas / /
'jig rten 'dren pa'i lha mo khyod la bstod / /
bstan dang 'gro ba'i don la brtson pa dang / /
deng nas skye zhing skye ba thams cad du / /
khyod la skyabs song rnal 'byor bdag cag la / /
ma ltar byams shing sring ltar brtse bar mdzod / /
b+h+yoH dka' ba dang du blangs nas khyod bsgrubs na| |ma g.yel ma g.yel ma gcig re ma ti / /
lus srog 'ben du btsugs nas khyod bsgrubs na / /
brten pa'i tshe na ma gcig snying ma ring / /
rak+ta mtsho ltar bskyil nas khyod bsgrubs na / /
bskul ba'i tshe na ma gcig bang ma bul / /
gtor ma ri ltar spungs nas khyod bsgrubs na / /
rbad pa'i tshe na ma gcig mthu ma chung / /
khyod kyi g.yog ni mi bsrun gdug pa can / /
chu srin gdong can dgra bgegs sgrol la shog /
slad kyi rjes 'brang seng ge'i gdong pa can / /
dam nyams dgra bo'i srog rtsa chod la shog /
dpal ldan lha mo 'khor dang bcas rnams kyis / /
sha khrag dmar gyi gtor ma 'di bzhes la / /
mi mthun rkyen dang bar chad zhi ba dang / /
mthun pa'i dngos grub ma lus stsal du gsol / /
b+h+yoH lhun grub chos dbyings pho brang dam pa nas / /
gdug pa gdul phyir drag mo'i skur ston yang / /
dngos grub rin cen 'dod dgu'i char 'bebs ma / /
dmag zor rgyal mo'i zhabs la phyag 'tshal lo / /
'thor byed drag po'i rlung dang rab 'dres pa'i / /
dus mtha'i me lce'i phreng bas bskor ba'i dbus / /
khrag zhag rgya mtsho chal chil g.yo ba'i steng / /
sprin gyi shugs 'chang dre'u rkyang ser chibs / /
char sprin mdog can 'jigs rung srin mo'i gzugs / /
bzod dka' dus mtha'i me 'od rnam par 'phro / /
zhal gdangs rkan sgra drag pos sa gsum g.yo / /
gangs ri gtsigs 'dra'i mche ba'i sprin gseb nas / /
dam nyams khrag gi lbu ba'i gos gyon pa'i / /
ljags kyi glog phreng sa gsum khyab par g.yo / /
ha ha'i gang rgyangs dbyar skyes sprin gyi sgras / /
nag po'i rtsa lag phye mar 'thag la bstod / /
'jigs rung thod skam lnga yis rab brgyan pa'i / /
rab 'dzings dbu skra'i mtshams sprin phung po'i rtser / /
ri bong 'dzin pa'i dkyil 'khor rab mdzes pa / /
rma bya'i gdugs kyi grib bsil can der 'dud / /
rdo rjes mtshan pa'i be con phyag g.yas kyis / /
nam mkha'i ngos la lan gcig gzas pa las / /
bdud dang 'byung po'i mgon po thams cad kyi / /
thod pa cig car dral mdzad khyod la bstod / /
gdug pa'i khrag gis gang ba'i nal thod ni / /
g.yon pa'i phyag gis rol bas rnam par dgyes / /
kha nas khrag gi lbu ba rab 'chil ba'i / /
dam nyams mgo phreng mgul bar 'dzin la bstod / /
gdong lnga pa dang brang 'gro'i dbang po yis / /
g.yas g.yon rna ba'i bu gar rab brgyan cing / /
re nag gos dang mi lpags @# / /
g.yang gzhi dang / /
dar nag lhab lhub g.yo ba khyod la bstod / /
khrag zhag thig le thal bas lus byugs shing / /
lte bar rta bdun rgyal po'i dkyil 'khor rgyas / /
sder phreng g.yo ba'i stag lpags sham thabs ni / /
gdug pa'i sbrul gyi ska rags can der 'dud / /
gzhan yang nad rkyal mtshon gyi dru gu dang / /
bdud kyi khram shing sho rde dkar nag sogs / /
bdud sde 'joms pa'i cha lugs sna tshogs kyis / /
nag po'i g.yul las rnam par rgyal la bstod / /
rtse gcig gus pas khyod la mchod bstod dang / /
bzlas brjod lhur len rnal 'byor bdag cag gi /
'gal rkyen bar chad thams cad zhi ba dang / /
ji ltar 'dod pa'i don kun 'grub par mdzod / /
bstan dang bstan 'dzin bu bzhin skyong ba dang / /
bstan dgra dam nyams dgra bgegs ma lus pa / /
drag po'i chad pas thal bar brlag pa dang / /
thub bstan dar rgyas yun ring gnas par mdzod / /
khyad par rnal 'byor dpon slob 'khor bcas la / /
gnod cing 'tshe ba'i mi dang 'byung po'i tshogs / /
thams cad rdul phran bzhin du rlag pa dang / /
'dod dgu'i yo byad ma lus khyod kyis sgrubs / /
nad yams dal yams dgra dang bgegs la thong / /
mtshon gyi dru gu dgra dang bgegs la khyongs / /
sho rde dkar nag dgra dang bgegs la khye / /
bdud kyi khram shing dgra dang bgegs la phob / /
bdud kyi dmag tshogs dgra dang bgegs la drongs / /
rmi lam ngan dang mtshan ma ngan pa dang / /
ltas ngan thams cad dgra dang bgegs la thong / /
mdor na gnod byed 'byung po gdug can 'di / /
lo dang zla ba zhag tu ma bzhag par / /
skad cig tsam gyis thal bar rlag par mdzod / /
bdag cag dpon slob dgon gnas bcas pa la / /
nyin gsum bya ra rgyang nas ma g.yel cig /
mtshan gsum mel tshe drung nas ma g.yel cig /
'gal rkyen sol la mthun rkyen ma lus sgrubs / /
b+h+yoH dpal ldan gnyan gyi re ma ti / /
nam mkha'i khams na bzhugs pa'i tshe / /
nam mkha'i khams kyi dpal mo btsan / /
de yang byang shar re ma ti / /
'dir byon mthun pa'i mchod gtor bzhes / /
bcol ba'i 'phrin las sgrub par mdzod / /
ri rab zom na bzhugs pa'i tshe / /
'bar ba me khyer glog phreng 'dzin / /
lha srin dgu brgya'i lings pa mo / /
de yang zhes sogs tshig rkang rjes ma gsum rigs 'gre'o / /
rgya mtsho'i gting na bzhugs pa'i tshe / /
mi bzad drag gyon ral gcig ma / /
klu srin thams cad dbang sdud ma / /
de yang X /
dbang phyug nyi shu rtsa brgyad kyi / /
gtso mo mdzad pa de yi tshe / /
mi bsrung g.yag mgo thod rlon 'phyang / /
de yang X / /
ma bdud gtso mo mdzad pa'i tshe / /
e ka dza Ti ral gcig ma / /
rnal 'byor tshe 'dzin drod nyul ma / /
de yang X / /
ma bdun gtso mo mdzad pa'i tshe / /
rdo rje shAn+ti kun grags ma / /
shugs pa kun gyi bka' nyan ma / /
de yang X / /
sring bzhi'i gtso mo mdzad pa'i tshe / /
gling bzhi'i mgyogs ma lha yi sring / /
nyi ma'i zer la zhon byed ma| |de yang X / /
lha dang lha min g.yul 'thab tshe / /
lha mo khyod kyi lte ba la / /
lha rnams kun gyis rdzong bcas nas / /
lha min rnams kyi g.yul ngo zlog /
de phyir dung dkar rdzong mar grags / /
de yang X / /
brtan ma'i gtso mo mdzad pa'i tshe / /
@# / /
bdag nyid rdo rje kun grags ma / /
'khor rnams skyong zhing 'dre srin 'dul / /
de yang X / /
dam tshig mtha' gnas gtso mo mdzad pa'i tshe / /
mo btsun chen mo rdo rje g.yar mo sil / /
rnal 'byor grogs byed gsang sngags chos 'khor skyong / /
de yang byang shar re ma ti / /
'dir byon mthun pa'i mchod gtor bzhes / /
bcol ba'i 'phrin las sgrub par mdzod / /
b+h+yoH char sprin ltar sngo gser gyi spu gri g.yas / /
g.yon pa dam nyams snying khrag dkrug cing rol / /
mi lpags gos gyon dre'u la chibs ma / /
dpyid kyi rgyal mos bcol ba'i 'phrin las mdzod / /
padma rA ga'i mdog can lcags kyu g.yas / /
g.yon pa 'bar ba'i thod pa khrag bkang bsnams / /
chu dar gyon zhing chu glang sngon po chibs / /
dbyar gyi rgyal mos bcol ba'i phrin las mdzod / /
'dzam bu chu bo'i gser mdog gser zor g.yas / /
g.yon pa dgra bgegs snying khrag zhal du gsol / /
rma bya'i sgro thul gyon zhing sha ba chibs / /
ston gyi rgyal mos bcol ba'i phrin las mdzod / /
mig sman ltar gnag bdud kyi khram shing g.yas / /
g.yon pa khrag gis bkang ba'i thod pa 'dzin / /
re lde gyon zhing rnga mong kham pa chibs / /
dgun gyi rgyal mos bcol ba'i phrin las mdzod / /
oM /
'chi med tshe yi mchog stsol tshe ring ma / /
snang gsal pra ston mthing gi zhal bzang ma / /
zas kyi dpal ster mi g.yo blo bzang ma / /
nor gyi mchog stsol cod pan mgrin bzang ma / /
rkang bzhi 'phel mdzad gtad dkar 'gro bzang ma / /
mkha' 'gro chen mo khyed lnga yang / /
sngon gyi thugs dam rjes dgongs la / /
bran g.yog mang po'i 'khor dang bcas / /
lhab lhub mang po'i rgyan dang bcas / /
sil snyan rol mo'i sgra dang bcas / /
'dir gshegs mchod sbyin gtor ma bzhes / /
bcol ba'i phrin las grub par mdzod / /
bdag nyid chen mo rdo rje kun grags ma / /
dpal ldan lha ri rdo rje g.ya' ma skyong / /
gangs kyi yum chen rdo rje kun tu bzang / /
'brog chen 'khor 'dul rdo rje bgegs kyi gtso / /
bdud mo chen mo khyed bzhi yang / /
de man chad sngar bzhin 'gre'o / /
gangs dkar sha med rdo rje spyan gcig ma / /
kha rag khyung btsun rdo rje dpal gyi yum / /
gser chen mkha' lding rdo rje klu mo dang / /
rma ri rab 'byams rdo rje drag mo rgyal / /
gnod sbyin chen mo khyed bzhi yang / /
sngon gyi X / /
kong btsun de mo rdo rje bod khams skyong / /
btsan la lo ro rdo rje sman gcig ma / /
sman btsun ug chos rdo rje g.ya' mo sil / /
g.yu yi dril bu rdo rje gzugs legs ma / /
sman mo chen mo khyed bzhi yang / /
sngon gyi X / /
chos dbyings rnam par dag pa'i pho brang nas / /
chos bzhin sgrub pa'i gang zag thams cad kyi / /
chos ldan phrin las mtha' dag sgrub mdzad pa'i / /
chos skyong las byed 'khor dang bcas rnams kyang / /
sngon gyi X / /
zhes sogs gong ltar bya'o / /
skul ba ni /
b+h+yoH ri rab lhun po'i gdan steng na / /
rlung nag tshub ma'i gur gyi nang / /
dre'u rkyang ser ga pa'i steng / /
k+Sha las byung ba'i nag mo ni / /
zhal gcig phyag gnyis 'jigs pa'i gzugs / /
phyag g.yas rdo rje be con dang / /
g.yon pa yungs kar thod khrag 'dzin / /
sku la mi lpags g.yang gzhi dang / /
re ba nag po'i gos gyon zhing / /
rdzu @# / /
'phrul shugs kyis stong gsum bskor / /
khyod kyis dgra bgegs thal bar rlogs / /
hUM las byung ba'i nag mo ni / /
zhal gcig phyag gnyis 'jigs pa'i gzugs / /
phyag g.yas sdigs mdzub zhags pa dang / /
g.yon pa dre'u'i mthur sna 'dzin / /
chu srin gdong can las mdzod cig /
slad kyi rjes 'brang seng ge'i gdong / /
sku mdog dmar nag srin mo'i gzugs / /
phyag g.yas rdo rje gri gug dang / /
g.yon pa sdigs mdzub zhags pa 'dzin / /
seng ge'i gdong can las mdzod cig /
b+h+yoH dpal ldan gnyan gyi re ma ti / /
legs nyes tshar gcod rjes 'dzin phyir / /
khyod kyi ral pa'i gseb shed nas / /
dus bzhi'i lha mo'i sku yang shar / /
b+h+yoH dpyid kyi rgyal mor gshegs pa'i tshe / /
shrI dur khrod gnas myul ma / /
rlung nag tshub ma'i sna 'dren ma / /
'khyags pa'i mig tu sa 'debs ma /
ming po rdo rjes las bcol na / /
sring mo dam can las mdzod cig /
yid la brnag pa'i dgra bo rnams / /
khram la bab kyis khram la thob / /
sho la bab kyis sho khye zhig /
nad kyi rkyal pa kha thong la / /
mtshon gyi dru gu der khyongs shig /
nyes can stes la sho ra re / /
rtags phyung mtshan ma myur du ston / /
b+h+yoH dbyar gyi rgyal mor gshegs pa'i tshe / /
sprin bcas mkha' la char 'bebs ma / /
'brug sgrog thog gi mda' 'phen ma / /
sad dang ser ba'i sna 'dren ma / /
ming po zhes sogs 'gre'o / /
b+h+yoH ston gyi rgyal mor gshegs pa'i tshe / /
ma hA shAn+taM ku ru ma / /
ri rab kyi ni zom la gnas / /
phyag na gser gyi zor ba bsnams / /
spang po de ni kha ser la / /
'bru dang lo tog bcud len ma / /
rdo rje bka' nyan pho nya'i tshogs / /
mi rnams kun gyi bdud gcod ma / /
ming po X / /
b+h+yoH dgun gyi rgyal mor gshegs pa'i tshe / /
rgya mtsho'i gting gnas bka' sdod ma / /
dpag tshad brgyad khrir dri snom ma / /
klu la gnas nas mnga' mdzad ma / /
ming po X / /
b+h+yoH chos dbyings dbang phyug ma gcig bdud kyi yum / /
drag mo rnam gru tshim byed mnga' bdag mo / /
srog bdag ma mo dpal gyi rdo rje'i lcam / /
sde brgyad bdag mo dpal ldan gshin rje'i yum / /
khyod kyi bka' sdod bran g.yog 'khor dang bcas / /
ma mo 'bum sde nag mo 'bum sder bcas / /
bdud dang gshin rje srin po'i tshogs dang bcas / /
dur khrod bdag po zhing skyong 'khor dang bcas / /
snang srid lha srin sde brgyad 'khor dang bcas / /
bya khyi ce spyang la sogs 'khor dang bcas / /
dgra bo'i srog la dbang byed bshan pa'i tshogs / /
'khor bcas khyod kyi thugs dam dus la bab / /
b+h+yo b+h+yo de ni dam nyams dgra la b+h+yo / /
bgegs rigs stong phrag brgyad cu dgra la b+h+yo / /
gdon rigs sum brgya drug cu dgra la b+h+yo / /
nad kyi bdag mo 'khor bcas dgra la b+h+yo / /
sha za khrag 'thung thams cad dgra la b+h+yo / /
dgra bo'i srog la dbang byed bshan pa'i tshogs / /
dam nyams dgra bo myur du bsgral bar gyis / /
mthu rtsal dus la bab bo sa ma ya / /
skul 'di rnams dus gtor sogs kyi skabs dang /
gtor ma 'phen pa sogs kyi skabs ma gtogs rgyun du shin tu gnyan pas mi byed / /
b+h+yoH dpal ldan lha mo 'khor bcas kyis / /
mthun pa'i dam rdzas 'di bzhes la / /
rnal 'byor dpon slob 'khor bcas la / /
gzhan gyi bsam @# / /
sbyor ngan pa dang / /
tsher zor yungs zor 'phen pa zlog /
'byung po'i thod zor 'phen pa zlog /
gshin rje'i 'khor lo skor ba zlog /
bdud kyi khram kha ston pa zlog /
ma mo'i khrag zor 'phen pa zlog /
zhang zhung btso dmar 'phen pa zlog /
sum pa glang zor 'phen pa zlog /
ban d+he sngags zor 'phen pa zlog /
bon po rta zor 'phen pa zlog /
sngags pa sgong zor 'phen pa zlog /
skyes pa mda' zor 'phen pa zlog /
bud med dmod zor 'phen pa zlog /
mu stegs bar chad byed pa zlog /
ngan sngags gdug pa'i rbod gtong zlog /
klu yi byad du bcug pa zlog /
the rang sri la rku ba zlog /
rgyal po smyo 'bog gtong ba zlog /
drang srong gza' yi ki kang zlog /
ltas ngan brgyad cu rtsa bzhi zlog /
ye 'brog sum brgya drug cu zlog /
rmi lam ngan dang mtshan ma ngan / /
lo kag zla kag zhag kag dang / /
nad rigs bzhi brgya rtsa bzhi zlog /
mkha' 'gro ma dang ro langs dang / /
rgyal srin bar chad byed pa zlog /
de la sogs pa'i gdug sems rnams / /
thams cad sdang ba'i dgra la b+h+yo / /
thams cad gnod pa'i bgegs la b+h+yo / /
mthun pa'i dngos grub ma lus pa / /
dus 'dir bdag la stsal du gsol / /
'khor dang bstan pa longs spyod rnams / /
rgyas par mdzod cig srung ma'i tshogs / /
de nas gtor ma skyong ba ni /
mtshan mo yin na gtor ma la dpal 'bar btsugs /
gtor ma nang mchod ltar byin gyis brlabs /
gzhi bdag gtor ma sogs sngags drug dang phyag rgya drug gis byin gyis brlabs /
spyan 'dren pa ni /
b+h+yoH rab 'byams rgyal ba kun gyi 'phrin las la / /
dmag zor rgyal mo zhes byar mtshan gsol ba / /
rtse gcig mos pa'i dbang gis spyan 'dren na / /
thogs pa med par myur du gshegs su gsol / /
mdun gyi nam mkhar rlung nag tshub ma'i dbus / /
be con thod khrag 'dzin pa srin mo'i gzugs / /
dre'u'i steng bzhugs gdug pa tshar gcod sku / /
ji srid dran pa de srid rtag tu bzhugs / /
phyi yi spyan gzigs nam mkha'i khyon gang zhing / /
nang gi dam rdzas sa gzhi ma lus khyab / /
yid kyi sprul pa'i mchod sprin zhing khams kun / /
rgyas par 'gengs pa 'khor dang bcas la 'bul / /
dpal ldan thub pa'i bka' srung mthu rtsal can / /
khyod nyid bsnyen cing sgrub dang rtse gcig tu / /
gsol ba 'debs pa'i rnal 'byor dpon slob kyi / /
'gal rkyen kun sol mthun rkyen ma lus sgrubs / /
de nas gtor ma 'bul ba ni / /
sha khrag la sogs bdud rtsi lnga dang bcas / /
zhes sogs gong du bshad pa bzhin du gtor ma dang mchod pa nang mchod dang bcas pa phul la /
sha chen tshogs ni ri ltar spungs / /
zhes sogs kyis phrin las bcol /
b+h+yoH chos dbyings dbang phyug ma gcig bdud kyi yum / /
zhes pa nas /
bya khyi ce spyang la sogs 'khor dang bcas / /
tshe ring mched lnga brtan ma bcu gnyis dang / /
yul lha gzhi bdag gnyan po 'khor dang bcas / /
dgra bo'i srog la dbang byed bshan pa'i tshogs / /
'dir gshegs rgyan gyi gtor ma 'di bzhes shig /
ces pa 'di nas gtor ma byang shar gyi mtshams su gshegs /
sha khrag dmar gyi gtor ma 'di bzhes shig /
'dzam bu ti ba'i zhal zas 'di bzhes shig /
sman rag phud kyi mchod pa 'di bzhes shig /
dza gad dpa' bo'i sman phud 'di bzhes shig /
gtsang ma phud kyi gser @# / /
skyems 'di bzhes shig /
sngar bcol legs pa'i gtang rag gnyan por gtong / /
da 'chol legs pa'i gsol 'debs gnyan por bzhes / /
'khor rnams skyong zhing rkyen rnams zlog pa dang / /
sdang ba'i dgra dang gnod pa'i bgegs la sogs / /
bdud dang bar du gcod pa rnam mang po / /
thams cad rdul phran bzhin du brlag pa dang / /
bstan pa rgyas pa'i las 'di khyod kyis sgrubs / /
srid zhi'i dpal 'byor ma lus 'byung ba'i gzhi / /
thub pa'i bstan pa yun ring gnas pa dang / /
de 'dzin byed pa'i skyes bu dam pa rnams / /
dpal 'byor gyis skyongs yun ring zhabs brtan mdzod / /
thugs dam brtag pa skabs 'dir mdzad /
de nas mjug gi cho ga ni /
mchod pa rnams bsangs sbyangs /
byin gyis brlabs /
oM kA li de wI sa pa ri wA ra ar+g+haM pra tIts+tsha hUM swAhA /
de bzhin du shap+ta'i bar gyis mchod /
sngar bzhin nang mchod dbul /
bstod pa bya ba ni /
b+h+yoH lha la dbang sgyur lha mo dpal 'bar ma / /
dbang po brgya byin bu mo yid 'ong ma / /
sum cu rtsa gsum gnas kyi gtso mo ste /
lha mo re ma ti la phyag 'tshal lo / /
klu la dbang sgyur klu mo dpal 'bar ma / /
gtsug na rin cen bu mo nor 'dzin ma / /
rol mtsho bdun gyi gnas kyi gtso mo ste / /
klu mo re ma ti la phyag 'tshal lo / /
gnod sbyin dbang sgyur gnod sbyin dpal 'bar ma / /
gang ba bzang po'i bu mo gzi legs ma / /
bya dkar can gyi gnas kyi gtso mo ste / /
gnod sbyin re ma ti la phyag 'tshal lo / /
bdud la dbang sgyur bdud mo dpal 'bar ma / /
re lde 'gong g.yag bu mo dri ldan ma / /
bdud mkhar rtse dgu'i gnas kyi gtso mo ste / /
bdud mo re ma ti la phyag 'tshal lo / /
khyed la bstod cing gsol ba btab pa'i mthus / /
bdag sogs gang du gnas pa'i sa phyogs der /
nad dang dbul 'phongs 'thab rtsod zhi ba dang / /
chos dang bkra shis 'phel bar mdzad du gsol / /
b+h+yoH dpal gyi gzugs la 'dod khams gtso mo khyod / /
dre'u rta zhon nas dpag tshad lnga brgyar rgyug /
be con nal thod dam pa'i rang rtags 'dzin / /
re lde'i stod g.yogs sbrul gyi sham bu can / /
lte bar nyi shar gtsug na zla rgyas ma / /
khrag nad bdag mo dbyings phyug dpal 'bar ma / /
lha mo re ma ti la bstod par bgyi / /
rnal 'byor bcol ba'i 'phrin las sgrub par mdzod / /
yi ge brgya pas lhag chad gso /
ma rnyed yongs su ma shes dang / /
zhes sogs kyis bzod par gsol /
bsngo ba smon lam gyis dge rtsa spel /
'dir ni gzugs dang lhan cig tu / /
zhes sogs kyis bris sku sogs yod na bstim par bya'o / /
b+h+yoH rdo rje 'chang sogs rtsa brgyud bla ma dang / /
bde chen chos sku'i ngang du ro gcig kyang / /
rab 'byams 'phrin las sgrub mdzad lha mo khyod / /
bka' brgyud bla ma'i tshogs su mnga' gsol lo / /
lhan cig skyes dngos bde chen nam mkha'i ngang / /
grangs med gzugs sku'i sgyu 'phrul dra ba can / /
ma lus rgyal ba'i yum khyod rgyud sde bzhi'i / /
dkyil 'khor lha tshogs ngo bor mnga' gsol lo / /
sku gsum lhun grub rdzogs pa'i sangs rgyas te / /
spangs rtogs dbyer med zhi gyur dam pa'i chos / /
rig grol mthar phyin 'phags tshogs kun gyi gtso / /
skyabs gnas dkon cog gsum du mnga' gsol lo / /
'od srung bstan pa'i mjug tu lha mo khyod / /
nyi ma'i @# / /
gnyen dang smon lam lhan gcig pas / /
zhing 'dir thub bstan srung dang spel mdzad pa'i / /
bka' srung kun gyi gtso mor mnga' gsol lo / /
zhing skyes lhan cig skyes dang sngags skyes kyi / /
gnas gsum mkha' 'gro'i tshogs la dbang sgyur zhing / /
thogs med dngos grub char 'bebs lha mo khyod / /
mkha' 'gro kun gyi gtso mor mnga' gsol lo / /
khyod ni srid gsum ma lus kun gyi bdag /
'dod khams dbang sgyur sde brgyad bran du 'khol / /
'jig rten 'jig rten 'das pa'i srung ma'i gtso / /
snang srid kun gyi bdag mor mnga' gsol lo / /
bdag cag dpon slob mi nor dgon gnas bcas / /
kun gyi srung mar mnga' gsol gnyer gtad kyi / /
deng nas bzung ste byang chub snying po'i bar / /
rab 'byams 'phrin las sgrub la ma g.yel cig /
ces mnga' gsol bya'o / /
b+h+yoH dran pa tsam gyis dngos grub mchog stsol ba'i / /
rtsa ba brgyud pa'i bla ma mchog rnams dang / /
sku bzhi'i bdag nyid dkyil 'khor 'khor lo'i gtso / /
yi dam lha tshogs rnams kyi bkra shis shog /
rab zhi chos sku'i ngang las ma g.yos kyang / /
thabs mang sprul pas bstan pa srung mdzad cing / /
sgrub pa po rnams bu bzhin skyong mdzad pa'i / /
dpal ldan dmag zor rgyal mo'i bkra shis shog /
chos bzhin sgrub pa'i gang zag skyong ba dang / /
bstan dgra dam nyams phye mar 'thag pa la / /
nam yang g.yel ba med pa'i phrin las can / /
gdug pa'i 'khor tshogs rgya mtsho'i bkra shis shog /
bsod nams dar rgyas ri rgyal lhun po bzhin / /
snyan grags chen pos nam mkha' bzhin du khyab / /
tshe ring nad med gzhan don lhun grub pa'i / /
yon tan rgya mtsho mchog gi bkra shis shog /
'bad dang rtsol ba mi dgos pa'i / /
yid bzhin nor bu dpag bsam shing / /
sems can re ba skong mdzad pas / /
bsams pa 'grub pa'i bkra shis shog /
ces shis pa brjod par bya'o / /
dpal ldan dmag zor rgyal mo'i sgrub thabs rgyas pa 'di ni rje thams cad mkhyen pas dus gtor sogs kyi skabs su mdzad pa'i phyag len rnams phyogs gcig tu bsgrigs nas bris pa'o / / / /
! dpal rdo rje nag po chen po bya rog gi mtshan can la mchod gtor 'bul ba'i cho ga phrin las bzhi'i bang mdzod ces bya ba /
bla ma dang dpal 'khor lo sdom pa la phyag 'tshal lo / /
lhan cig skyes dngos bde ba chen po'i dbyings / /
mkha' khyab sgrub 'phrul dra ba'i zlos gar mkhan / /
dpal ldan he ru ka dang ngang gcig pa'i / /
zhing skyong nag po che la phyag 'tshal lo / /
de nyid bsnyen cing sgrub dang mchod gtor gyis / /
mnyes par byed pa'i cho ga'i rim pa rnams / /
sngon rabs dam pa'i man ngag la brten nas / /
lag tu blang bde'i rim pa 'dir bshad bya / /
de yang rdo rje 'chang rang nyid kyis rgyud las rgyas par gsungs shing /
'phags pa klu sgrub yab sras la sogs pa grub chen du mas bsten pa /
bstan pa 'di'i bka' srung rnams kyi gtso bor gyur pa nag po chen po phyag bzhi pa la mchod gtor 'bul ba'i tshul ni /
phyi nang gi mchod pa dang spyan gzigs gtor ma rnams phyag len bzhin du legs par bshams /
rang nyid 'khor lo bde mchog phyi nang gang rung gi bdag bskyed bzlas pa dang bcas pa rdzogs par byas la nang mchod mchod pa gtor ma rnams bde mchog lu dril gang rung gi cho ga nas 'byung ba ltar byin gyis brlabs /
mdun du chos skyong 'khor bcas bskyed @# / /
pa ni /
oM khaN+Da ro hi hUM hUM phaT /
ces pas bsang /
oM swa b+hA wa shud+d+hAHsarba d+harmAHswa b+hA wa shud+d+honyahaM /
zhes brjod pas chos thams cad rang bzhin gyis grub pas stong pa'i stong pa nyid du gyur par bsams la /
stong pa'i ngang las rang gi mdun du shin tu 'jigs su rung ba'i dur khrod chen po'i dbus su e las chos 'byung gru gsum mthing nag bskal pa'i me dpung rab tu 'bar ba'i nang dgra bgegs kyi khrag gi rgya mtsho zhag gi rba klong gru gsum bsnol mar 'khrug pa'i dbus su paM las chu skyes sngo nag 'dab ma brgyad pa'i lte bar raM las nyi ma'i dkyil 'khor /
de'i steng du hUM las gri gug hUM gis mtshan pa las 'od 'phros /
dgra bgegs gdug pa can thams cad tshar bcad /
tshur 'dus yongs su gyur pa las dpal ye shes kyi mgon po sku mdog char sprin ltar nag pa /
zhal gcig phyag bzhi pa /
zhal rab tu gdangs shing mche ba rnon po bzhi gtsigs nas ljags rnam par 'dril ba /
ha ha dang hUM hUM gi gad rgyangs can /
spyan gsum dmar la zlum pa /
smin ma dang sma ra dus mtha'i me ltar 'bar zhing dbu skra kham ser gyen du brdzes pa /
phyag g.yas kyi dang pos 'be tse'i 'bras bu dmar po dang /
g.yon gyi dang pos thod pa gdug pa'i snying khrag gis bkang ba thugs kar steng 'og tu byas nas 'dzin pa /
g.yas 'og mas ral gri me 'bar ba dang /
g.yon 'og mas kha TwAM ga rtse gsum 'phyar ba /
thod skam lnga'i dbu rgyan dang khrag 'dzag pa'i mgo bo rlon pa lnga bcu'i do shal can /
sbom zhing thung la yan lag rags pa /
bzod par dka' ba'i gzi brjid 'bar zhing klu chen po brgyad kyis brgyan pa /
stag gi pags pa'i sham thabs can /
mi ro bsnol ba'i steng na dpa' bo rol pa'i 'dug stangs kyis bzhugs shing srid pa gsum gyi dgra bgegs thams cad skad cig gis skrag cing dngangs par byed pa /
ye shes kyi me 'bar ba'i klong dkyil na bzhugs pa /
de'i g.yas su hUM las pho bdud gsod byed bya rog gdong /
g.yon du hUM las mo bdud srog bdag bya rog gdong /
mdun du hUM las bdud po sgrol byed bya rog gdong ste gsum ga'ang sku mdog mthing nag 'jigs pa'i gzugs dang bya rog khros pa'i gdong pa can /
g.yas gri gug dang g.yon thod khrag 'dzin pa /
thod skam lnga'i dbu rgyan dang thod rlon lnga bcu'i do shal dang stag gi pags pa'i sham thabs can /
ro'i gdan la gyad kyi dor stabs kyis bzhugs pa /
mgon po'i g.yas su hUM las legs ldan nag po phyag gnyis kyis tsan dan gyi beng gser gyi sgo gsum pa bsnams pa'i sgo gsum nas lha dang btsan dang bdud kyi dmag dpung 'gyed pa /
dar nag gi 'jol ber gsol ba /
g.yon du dmar mo tsaN+Di ka zhal gcig phyag bzhi g.yas gnyis ral gri dang rtse gsum /
g.yon gnyis mda' gzhu dang khrag 'dzag pa'i mi mgo 'dzin pa /
'jigs pa'i rgyan gyis brgyan pa /
mdun du hrIH las bka' sdod seng ge'i gdong pa can sku mdog mthing nag zhal gcig phyag gnyis kyi g.yas ral gri dang g.yon thod khrag 'dzin pa /
thams cad kyang padma dang nyi ma dang ro'i gdan la bzhugs pa /
de dag gi phyi rol tu hUM ring po brgyad yongs su gyur pa las shar du ma mo bya rgod kyi gdong pa can /
byang @# / /
du khyung gi gdong pa can /
nub tu khwa gdong ma /
lhor 'ug gdong ma /
shar lhor phag gdong ma /
lho nub tu khyi gdong ma /
nub byang du spyang gdong ma /
byang shar du stag gdong ma /
thams cad kyang sku mdog nag mo /
shin tu 'jigs pa'i gzugs can /
gcer mo skra grol ba /
gri gug dang thod khrag 'dzin pa /
thod skam lnga'i dbu rgyan dang thod rlon lnga bcu'i do shal can /
g.yas brkyang gis bzhugs pa /
de dag gi phyi rol tu nag po stong /
sha za 'bum /
ma mo bye ba /
dam can rgya mtsho'i dmag tshogs sa dang bar snang nam mkha'i khyon thams cad gang ba'i gtso 'khor rnams kyi spyi bor oM dkar po /
mgrin par AH dmar po /
thugs kar hUM sngon po /
bdag nyid kyi thugs ka'i hUM sngon po'i 'od zer lcags kyu'i rnam pa can gyis 'og min chos kyi pho brang /
bsil ba'i tshal gyi dur khrod /
nA len dra'i gtsug lag khang /
phyi'i rgya mtsho chen po'i 'gram sogs nas dpal rdo rje nag po chen po 'khor dang bcas pa skad cig gis spyan drangs /
steng gi nam mkha' la sprin gyi phung po ltar byon par bsam zhing /
rol mo spos dud dbyangs dang bcas pas /
hUM /
'og min chos kyi pho brang dam pa dang / /
nA len dra yi gtsug lag rgya mtsho'i 'gram / /
bsil ba'i tshal gyi dur khrod la sogs nas / /
rdo rje nag po 'khor bcas da tshur spyon / /
nam mkha'i khams kun sprin ltar 'khrigs gyur cing / /
bar snang ma lus sprul pa'i gar gyis 'gengs / /
sa dang ri bo rgya mtsho'i khongs las kyang / /
grangs med 'khor tshogs dang bcas gnas 'dir gshegs / /
khyab bdag rdo rje 'chang dbang spyan snga ru / /
srog gi snying po phul nas dam bcas bzhin / /
bstan pa bsrung zhing rnal 'byor dpon slob kyi / /
phrin las bsgrub phyir da lta gnas 'dir gshegs / /
khyod ni khyab bdag he ru ka dpal dngos / /
bde chen dbyings las g.yo ba mi mnga' yang / /
sngon gyi thugs dam gnyan po dgongs mdzod la / /
dam can 'khor tshogs dang bcas gshegs su gsol / /
oM shrI ma hA kA la ya sa pa ri wA ra e h+ye hi /
dzaHhUM baM hoH dam tshig pa dang gnyis su med par gyur /
ces spyan drangs la dam tshig pa dang dbyer med du bsres /
slar yang thugs ka'i hUM las 'od 'phros /
'khor lo lnga'i lha tshogs spyan drangs /
khyed rnams kyis 'di la mngon par dbang bskur du gsol /
zhes gsol ba btab pas de rnams kyis bum pa bdud rtsis gang ba thogs nas /
oM sarba ta thA ga ta a b+hi She ka ta sa ma ya shrI AHhUM /
zhes dbang bskur /
lus gang /
dri ma dag chu lhag ma spyi gtsug tu gnas pa yongs su gyur pa las gtso bo la rdo rje sems dpa' dang /
'khor rnams la ye shes mgon pos dbu brgyan par gyur /
de nas byin gyis brlabs pa'i mchod pa rnams 'bul ba ni /
gdug can rnams kyi snying gi khrag /
phyi yi rgya mtsho ltar 'khyil ba / /
dmar ser lbu ba'i lang long can / /
mgon po 'khor dang bcas la 'bul / /
oM shrI ma hA kA la ye sa pa ri wA ra ar+g+haM pra tI ts+tsha ye swA hA /
zhes pas mchod yon dang /
de bzhin du pA dyaM zhes pas zhabs bsil dbul /
phyogs bcu'i dgra bgegs ma lus pa'i / /
dbang po lnga yi me tog dang / /
sna tshogs mdzes pa'i me tog kun / /
mgon po 'khor dang bcas la 'bul / /
puSh+pe X /
tsha ba'i ngad @# / /
ldan ro sol mer / /
baM chen gsar rnying bsregs pa las / /
dud sprin nam mkha'i khams gang ba / /
mgon po X / /
d+hu pe X /
tshil chen zhun mar 'khyil ba'i dbus / /
'jigs rung shi skra'i sdong bu la / /
rab 'bar sgron me'i 'phreng ba 'di / /
mgon po X / /
A lo ke X /
khrag dang zhag gi rgya mtsho che / /
chal chil g.yo ba'i rlabs phreng can / /
ga bur bzang po'i ngad ldang ba / /
mgon po X / /
gan d+he X /
zhing bcu'i dgra bgegs bsgral ba las / /
byung ba'i sha khrag ri ltar spungs / /
ro brgya ldan pa'i zhal zas 'di / /
mgon po X / /
nai wi te X /
rdza rnga rnga zlum rnga bo che / /
rkang gling thod rnga zangs dung sogs / /
brjid pa'i sgra ldan rol mo'i sgra / /
mgon po 'khor dang bcas la 'bul / /
oM shrI ma hA kA la ye sa pa ri wA ra shap+ta pra tI ts+tsha ye swAhA /
nang mchod 'bul ba ni /
dngos grub kun gyi 'byung gnas sangs rgyas kun dngos rtsa ba'i bla ma rin po che'i zhal du oM AH hUM /
de bzhin du /
rgyal ba rdo rje 'chang gi zhal du X /
gsang bdag phyag na rdo rje'i X /
rgyal po in+d+ra b+hU ti'i X /
klu las skyes pa'i rnal 'byor ma'i X /
dpal ldan sa ra ha pa'i X /
dpal mgon 'phags pa klu sgrub kyi X /
grub chen klu'i byang chub kyi X /
dus 'khor ba che ba'i X /
dus 'khor ba chung ba'i X /
rdo rje gdan pa chen po'i X /
a b+h+ya ka ra'i X /
rtsa mi sangs rgyas grags kyi X /
dpal chen rga lo'i X /
zhang rin po che'i X /
rnal 'byor dbang phyug dpal ldan gdan sa pa'i X /
'brom bde chen rdo rje'i X /
'brom bsod nams dpal grub kyi X /
bla ma ston rdor ba'i X /
mkhas btsun rin po che'i X /
kun mkhyen kun dga' bzang po'i X /
bla ma rgyal mtshan mgon po'i X /
rnal 'byor dbang phyug don yod rgyal mtshan gyi X /
rdo rje 'chang kun dga' rgyal mtshan dpal bzang po'i zhal du oM AHhUM /
zhes rang rang gi brgyud pa'i skabs dang sbyar nas dbul /
rgyud sde chen po bzhi dang 'brel ba'i yi dam dkyil 'khor gyi lha tshogs rnams kyi zhal du oM AHhUM /
oM badzra ma hA kA la hUM phaT oM AHhUM /
zhes pas mgon po dang /
oM ma hA kA la gu Na hr-i da hUM phaT oM AHhUM zhes pas bya gdong gsum dang /
oM shrI de wI oM AHhUM zhes pas dpal ldan lha mo dang /
shA sa na'i mjug tu oM AHhUM btags nas 'khor spyi la dbul /
rgyas par spro na 'og nas 'byung ba bzhin 'khor gyi sngags rnams re re'i mthar yang oM AH hUM btags la 'bul ba sogs bya'o / /
de nas skabs 'dir bskang bshags bya bar spro na /
rang gi thugs ka'i sa bon las 'od zer 'phros pas rdo rje gsum gyi lha tshogs rnams steng gi nam mkhar spyan drangs /
de dag gi gnas gsum nas yi ge brgya pa dkar dmar mthing gsum byung /
rang dang mgon po 'khor bcas kyi gnas gsum du thim pas rang gi sgo gsum gyi sdig sgrib dang dam tshig nyams chag dang /
mgon po 'khor bcas kyi sku gsung thugs la grib kyis phog pa thams cad dag par bsams la he ru ka'i yi ge brgya pa nyer gcig sogs bzlas pa'i rjes su bshags pa bya ba ni /
rdo rje 'chang dbang phyag na rdo rje dang /
in+d+ra b+hU ti klu yi rnal 'byor ma / /
sa ra ha dang 'phags pa klu sgrub sogs / /
rtsa ba brgyud pa'i bla ma bdag la dgongs / /
rtsa brgyud bla ma rdo rje 'chang dngos su / /
lta ba'i mos gus kho na dngos grub kyi / /
rtsa bar @# / /
ma shes skyon rtog skur 'debs sogs / /
'khrul zhing nongs pa gang bgyis mthol lo bshags / /
khyab bdag dpal ldan 'khor lo sdom pa sogs / /
yi dam lha tshogs thams cad bdag la dgongs / /
rtsa ba yan lag rdo rje'i dam tshig las / /
bag med dbang gis 'gal bgyis mthol lo bshags / /
he ru ka dpal lhan cig skyes pa'i dngos / /
bstan pa bsrung phyir 'jigs rung drag po'i gzugs / /
rnal 'byor bu bzhin skyong ba'i dam tshig can / /
dpal ldan mgon po 'khor bcas bdag la dgongs / /
khyod nyid bsnyen cing sgrub dang mchod gtor las / /
g.yel zhing sku gsung thugs kyi dam tshig las / /
rmongs pa'i dbang gis 'gal ba gang bgyis pa / /
ye shes spyan ldan khyed kyi spyan sngar bshags / /
bstan pa srung dang rnal 'byor phrin las bzhi / /
thogs pa med par phrin las bsgrubs pa la / /
gtang rag mchod gtor dus su ma btang dang / /
dam nyams rdzas kyis sbags sogs mthol lo bshags / /
gdod nas spros bral mkha' ltar dag pa'i sems / /
chags sogs nyon mongs skyon gyis bsgribs pa las / /
nongs par gang gyur rmi lam sgyu ma dang / /
gdod nas mtha' bral dbyings su dag gyur cig /
ces bshags pa bya /
de nas khrag gi yon chab sogs mchod pa dang /
sha khrag gi gtor ma /
phyi nang gi spyan gzigs sogs tshogs par byas la /
de thams cad las sngags kyis bsang /
swA b+hA was stong par sbyangs /
stong pa'i ngang las rang rang gi ming yig dang po thig les brgyan pa zhu ba las byung ba'i dpal ye shes kyi mgon po 'khor dang bcas pa mnyes par byed pa'i dam rdzas spyan gzigs mchod pa'i bye brag bsam gyis mi khyab pa sa dang bar snang nam mkha'i khyon thams cad gang ba mgon po 'khor dang bcas pa'i spyan lam du 'byung zhing rgyas par gyur cig /
oM sarba bid /
pU ra pU ra /
su ra su ra /
a warta ya /
a warta ya hoHbadzra s+pha ra Na khaM /
zhes nam mkha' mdzod kyi sngags dang phyag rgyas byin gyis brlabs la /
rol mo dbyangs dang bcas pas 'bul ba ni /
hUM /
rang bzhin rnam dag chos dbyings ngang nyid nas / /
zag med bde ba chen po'i ye shes kyi / /
rnam rol phyi nang spyan gzigs mchod pa'i tshogs / /
mgon po 'khor dang bcas la 'bul ba ni / /
dmar chen snying khrag ar+g+haM mtsho ltar 'khyil / /
dgra bgegs dbang po'i me tog ri ltar spungs / /
sha chen dud sprin nam mkha'i khams kun gang / /
tshil chen sgron me tshar du dngar ba 'dis / /
ye shes mgon po lcam dral thugs dam bskang /
las byed mgon po sde lnga'i thugs dam bskang / /
sgo mtshams skyong ba'i mkha' 'gro brgyad dang ni / /
dam can rgya mtsho'i tshogs kyi thugs dam bskang / /
'khor bcas bde ba chen pos mnyes gyur nas / /
rnal 'byor nyams chag dbyings su dag gyur te / /
dam chos sgrub pa'i bar chad kun zhi zhing / /
mchog dang thun mong dngos grub ma lus stsol / /
sh+lau ka phyi ma gnyis po 'di 'og ma rnams la'ang 'gre'o / /
ga bur ngad ldan khrag zhag rgya mtsho dang / /
lcags kyu lnga dang sgron ma lnga sbyar ba'i / /
zag med bdud rtsi'i btung ba mtsho ltar bskyil / /
sha khrag zhal zas ri ltar spungs pa 'dis / /
ye shes mgon po X / /
mkha' 'gro dbang du sdud byed cang te'u / /
rdo rje dril bu @# / /
zangs dung rnga bo che / /
rkang gling gsang ba'i rnga chung dril chen sgra / /
dbyar dus 'brug gi sgra dang mtshungs pa 'dis / /
ye shes mgon po X / /
rta nag rting dkar tshogs rnams rlung bzhin 'phyo / /
rno ba'i r+wa dang 'jigs pa'i ngar sgra can / /
g.yag rog zhol chen tshogs rnams 'gying zhing rol / /
dar gyis brgyan pa'i lug nag tshogs rnams kyis / /
ye shes mgon po X /
lang ling gar gyis nam mkha'i khyon bkang nas / /
dgra bo'i snying 'byin bya rog tshogs rnams dang / /
dar gyi rgyan ldan 'jigs pa'i nga ro can / /
seng ge'i stobs ldan khyi nag tshogs rnams kyis / /
ye shes mgon po X / /
mtshan ldan yangs shing rgya che'i thod pa'i nang / /
sha khrag ri ltar spungs pa'i gtor ma 'di / /
zag med ye shes rnam lngar byin brlabs pa / /
dmar nag dar gyi 'phur lding rol ba 'dis / /
ye shes mgon po X / /
stong gsum khyon kun 'gengs pa'i dri bzang can / /
na rga'i 'jigs 'phrog 'chi med dpal ster ba / /
sman sna stong rtsa brgyad las legs sbyar ba'i / /
dza gad sman phud mtsho ltar bskyil ba 'dis / /
ye shes mgon po X / /
gzhan yang gser dang dngul sogs rin cen lnga / /
dkar dmar byang chub sems sogs bdud rtsi lnga / /
mi dang glang chen sha sogs sha lnga dang / /
zag med bde ster 'dod yon lnga rnams kyis / /
ye shes mgon po X / /
lha dang mi yi bza' dang bca' ba'i tshogs / /
ro brgya ldan pa'i kha zas du ma dang / /
'bras chang rgun chang la sogs btung ba'i tshogs / /
dpa' bo mkha' 'gro mnyes byed tshogs 'khor gyis / /
ye shes mgon po X / /
bye ba phrag brgya'i gling dang gling phran tshogs / /
nyi zla ri rab rin cen bdun rnams dang / /
rdo rje gsum dang phyi nang gsang ba'i rten / /
dngos bshams yid kyis sprul pa'i mchod sprin 'dis / /
yi shes mgon po X / /
bdud dpung gzhom phyir drag po'i skur bstan kyang / /
rgyal ba kun gyi lhan cig skyes pa'i dngos / /
bla ma mchog dang dpal ldan he ru ka'i / /
ngo bor yid ches rtse gcig gsol 'debs kyis / /
ye shes mgon po lcam dral thugs dam bskang / /
las byed mgon po sde lnga'i thugs dam bskang / /
sgo mtshams skyong ba'i mkha' 'gro brgyad dang ni / /
dam can rgya mtsho'i tshogs kyi thugs dam bskang / /
'khor bcas bde ba chen pos mnyes gyur nas / /
rnal 'byor nyams chag dbyings su dag gyur te / /
dam chos sgrub pa'i bar chad kun zhi zhing / /
mchog dang thun mong dngos grub ma lus stsol / /
zhes pas bskang bshags byas nas /
bzlas pa la 'jug pa ni /
rang yi dam du gsal ba'i thugs ka'i hUM las sngags kyi phreng ba byung ba rang gi zhal nas thon /
mgon po'i zhal du zhugs /
thugs ka'i hUM la thim /
mgon po'i thugs ka'i hUM las kyang sngags kyi phreng ba byung ba mgon po'i lte ba nas thon /
rang gi lte bar zhugs te thugs ka'i hUM la thim pa'i mgal me'i 'khor lo ltar mos la /
oM badzra ma hA kA la hUM phaT /
snying po dang /
oM badzra ma hA kA la ye hUM phaT /
nye k+s+nying dang /
oM badzra kA wu pa ma hA kA lA ya hUM phaT /
las sngags rnams bzla zhing /
de nas bdag nyid kyi thugs ka'i sa bon las 'od zer dus mtha'i me ltar bzod par dka' ba 'phros te mgon po'i thug @# / /
kar phog pas mgon po'i thugs bskul /
mgon po khros /
'khrugs /
hUM hUM dang /
phaT phaT kyi sgra 'brug ltar sgrog pas 'khor rnams la gzigs pas 'khor rnams rang dbang med par khros 'khrugs te rang 'dra'i sprul pa dpag tu med pa phyogs bcur spros pas bstan pa dang sems can la 'tshe ba dang sgrub pa po rang nyid kyi lam gyi bar chad byed pa'i dgra bgegs sogs thams cad tshar gcod par bsams la shA sa na mang du bzla /
de nas /
tri hrIH kA li tsA muN+DI ta ri ka ta maM sa na b+hak+Sha ni a mu ka se sarba na sarba li /
stam b+ha ya /
stam b+ha ya hUM phaT /
ces pa yum gyi sngags dang /
oM ma hA kA la gu NA hr-i da hUM phaT /
las mgon gsum gyi sngags dang /
oM sing ha mu kha hUM hUM phaT ces pa seng gdong gi dang /
oM ma hA kA la trag shad hUM phaT /
ces pa'am /
oM shrI ma hA kA la rag sha du be Ni dzaH shrI ma hA kA la rU pa hUM phaT swAhA /
zhes pa legs ldan gyi sngags te /
'khor rnams kyi sngags kyang rang rang gi thugs kar nyi gdan la lha mo la b+h+yo dang /
seng gdong la hrIH gzhan rnams kyi thugs kar hUM gi mthar sngags de dag gis bskor ba la rang yi dam du gsal ba'i thugs ka'i sa bon gyi 'od zer gyis phog pas ci 'dod pa'i las sgrub par bsams la bzlas pa bya'o / /
de nas gtor ma 'bul ba ni /
mgon po 'khor dang bcas pa'i ljags hUM las skyes pa'i rdo rje rtse gcig pa dmar po 'od kyi sbu gu can du gyur pas gtor ma'i bcud thams cad drangs te gsol bar bsams la /
oM badzra ma hA kA la hUM phaT /
i daM ba liM kha kha /
khA hi khA hi /
zhes pa gsum gyis gtso bo dang /
shA sa na'i mjug tu ba liM ta btags pa gsum gyis gtso 'khor thams cad la thun mong du 'bul ba'am /
yang na /
na ma sa man ta /
zhes sogs sgrub thabs rgya mtsho las gsungs pa'i gtor sngags kyis phul kyang rung ngo / /
spyir chos skyong 'di la 'khor rnams kyi sngags dang /
gtor sngags sogs la bla ma rnams kyi bshad tshul mi 'dra ba du ma zhig snang bas zhib tu brtags te shes dgos par snang ngo / /
de nas ar+g+haM sogs kyis mchod pa dang nang mchod kyang dbul /
ho /
dgongs su gsol /
dpal rdo rje nag po chen po 'jigs byed chen po dpal he ru ka dang rang bzhin chos nyid du gcig pa /
ngo bo ye shes su mtshungs pa /
phrin las thogs med du mnyam pa /
mi mthun pa'i phyogs thams cad las rnam par rgyal bar byed pa'i dpa' bo /
snang srid lha 'dre kun gyi yang rje /
zhing skyong drag po las kyi bka' nyan rnams kyi ded dpon /
mi pham rdo rje gzi brjid kyi rgyal po /
rig 'dzin gyi rnal 'byor bu bzhin du skyong ba'i dam tshig can /
sgrub pa po'i bsam gtan gyi drod myul zhing /
zhi ba'i mdangs dang ldan pa /
rgyas pa'i byin chags pa /
dbang sdud kyi las la rtsal mnga' ba /
drag po dgra bgegs sgrol ba'i las la myur ba /
bstan pa srung ba la rtsal 'byin pa /
mthu stobs kyi dbang phyug rdo rje drag po rtsal 'khor dang bcas pa bdag la dgongs su gsol /
khyed rnams kyis dam rdzas rgyan dang ldan pa'i gtor ma 'di dag bzhes la /
bdag bde ba chen po bla na med pa'i byang chub sgrub pa'i bar chad sol cig bdud bzhi'i 'jigs pa las skyob pa'i skyel ma mdzod cig yang dag pa'i lam la 'khrid pa'i ting nge 'dzin gyi bsu ma mdzod cig sku bzhi'i dbang phyug bcom ldan 'das rdo rje @# / /
'chang chen po'i go 'phang ci nas kyang thob par mdzod cig de ltar ma thob kyi bar du'ang lus ngag yid gsum log pa'i lam du mi 'gro zhing thar pa byang chub kyi phyogs su blo 'gro bar mdzad du gsol /
gzhan yang dus dang gnas skabs thams cad du phrin las bzhi'i bya ba la gsol ba ji ltar btab pa bzhin 'grub par mdzad du gsol /
'jig rten 'dir yang mi mthun pa'i phyogs thams cad las rnam par rgyal zhing bkra shis dang bde legs phun sum tshogs pa 'byung bar mdzad du gsol /
zhes dpal rga los mdzad pa'i byin rlabs can 'dis 'phrin las 'chol zhing 'dod don la gsol ba gdab bo / /
de nas bstod pa bya ba ni /
oM grub par gyur cig ha ha hUM dang ki li ki li zhes sgrog 'byung po ro langs tshogs rnams myur bsad nas / /
sku la mi yi sha dang rgyu mas sbrel ba'i 'phreng bas kun nas brgyan cing zhal du gsol / /
'dod pa'i gzugs dang mi sdug gzugs can phyag g.yon kha TAM gar bcas mi yi thod pa bsnams / /
smin ma ser zhing spyan ser ro yi gdan la bzhugs pa'i zhing skyong khyod kyis zhing skyong mdzod / /
pheM pheM phaT ces sgrog pas so sor bskyed pa'i me dpung chen po'i dbus su rab bzhugs nas / /
rab tu gsal zhing mgo bo rnams kyi phreng bas 'jigs pa'i sku brgyan gshin rje dang mtshungs pa / /
drag shul phyag gis bsad pa rnams kyi mi mgo ma lus bzung nas khrag rgyun 'bab pa gsol / /
rol pas rol pa sel zhing mi yis gang ba'i sa la zhing skyong khyod kyis srung bar mdzod / /
kaShiM kaShiM k+ShuM zhes brjod pa'i sku can ca co sgrog par byed pa'i gdug pa rnams bzung ste / /
gcig pu sna tshogs mnan cing mnan nas ka ha ka ha brjod mdzad char sprin nag po'i mdog /
hrI k+ShiM shri zhes sngags kyi gsung can pa tsa pa ca'i sngags kyi rigs kyis lus can sreg /
sgrub po rnams kyi bgegs rnams myur du sgrol bar mdzod cig zhing rnams nges par zhing skyong mdzod / /
hUM hUM phaT ces drag po'i sgra yis srid pa gsum gyi khongs ni ma lus 'gengs nus shing / /
ha ha Ta Ta zhes bzhad gang zhig dus kun tu ni shin tu rab tu 'jigs mdzad pa / /
phyugs rnams kyi ni nyin re bzhin du sdig dang bgegs 'joms dri med nye ba chu nyi bzhin / /
dbu skra dang ni sma ra ches ser nye bar spyod pa'i zhing skyong khyod kyis zhing skyong mdzod / /
raM raM raM zhes spyan dmar 'khyug cing sgyur mdzad kruM kruM kruM zhes khros pa'i spyan gyis gzigs / /
khaM khaM khaM zhes gtum pa'i shugs kyis phyag g.yas ral gri bgegs rnams la ni rol mdzad cing / /
ru ru ru zhes khrag ni phyag gis bsnams shing zhal du gsol mdzad 'thung ba la dgyes pa /
DaM DaM DaM zhes DA ma ru can 'di yis 'dul mdzad 'khor bcas zhing skyong khyod kyis srung / /
kaM kaM kaM zhes thod pa phreng bas dbu la spras shing gnag pa'i chu dang 'dra ba'i sku / /
tsaM tsaM tsaM zhes gtum pa'i shugs kyis rab g.yos rmad byung 'od kyis 'jig rten snang mdzad pa / /
kriM kriM kriM zhes gshegs pas dgra bo nyon mongs pa rnams nges par ma lus 'joms mdzad cing / /
saM saM saM zhes tshogs pa'i bdag nyid dam tshig thos 'dzin zhing skyong gang yin khyod kyis skyongs / /
baM baM baM zhes sna tshogs gshin rje ltar 'gro dri ma med pa'i chu bzhin gzigs @# / /
mdzad cing / /
yaM yaM yaM zhes rlung gi shugs kyis myur du rgyu zhing nyon mongs 'jig rten gnod byed mkhyen / /
b+h+ruM b+h+ruM b+h+ruM zhes nus pa'i mchog gi khro gnyer 'jigs mdzad 'jigs pa'i kha gdangs sha za zhing / /
k+ShAM k+ShAM k+ShAM zhes pham par mdzad cing gnod pa skad cig gis sel zhing skyong khyod kyis srung / /
klAM klAM klAM zhes gdug pa'i gzugs kyis srid gsum nyin mtshan dus kun nyon mongs gyur pa dang / /
paM paM paM zhes thugs rje'i zhags pas byol song rnams 'dzin phyag gis gdul bya rnams skyong ba / /
sngags bdag sngags kyi sku can thugs kyis sngags pa rnams kyi blo gros 'bras bu mtshungs med ster / /
zhing rnams skyong bar mdzad pa khyod kyis 'gro ba'i lus rnams ma lus yun ring bskyang du gsol / /
sgrub pa po 'am slob dpon gang zhig dam tshig thos 'dzin blo ldan gus pa dang bcas pas / /
thun gsum du ni sngags rnams brgyad po klog byed de ni bsod nams ldan par 'gyur ba dang / /
tshe dang dpal dang grags dang mthu stobs 'byor pa 'dzin dang gzi brjid rgyas pa mtshungs med ster / /
sa steng dang ni mtho ris su ni 'di yis bgegs kyi tshogs rnams rtag tu nyams par 'gyur / /
zhes 'phags pa klu sgrub kyis mdzad pa'i rkang pa brgyad pas bstod cing spros pa la dga' na bstod skul gzhan yang bya'o / /
de nas mjug chog spyi mthun ltar bya zhing mthar smon lam dang shis brjod sogs kyang bya'o / /
dus gsum rgyal ba'i bstan pa bsrung ba'i phyir / /
he ru ka dpal drag po'i zlos gar la / /
dpal ldan ye shes mgon por mtshan gsol ba / /
de yi sgrub thabs lag tu blang bde ba / /
dkar 'jam reg na bde ba'i shog bu'i ngos / /
mu tig do shal yi ge'i phreng bkod pa'i / /
dge bas 'gro kun dpal ldan he ru kar / /
gyur nas dpa' mo rnams dang gar byed shog /
gnas skabs su yang bdud sde'i dpung tshogs rnams / /
dpal ldan nag po chen pos pham mdzad nas / /
thub bstan rin cen yar ngo'i zla ltar 'phel / /
bshad sgrub bya ba phyogs bcur rgyas par shog /
ces dpal ldan ye shes kyi mgon po phyag bzhi pa la mchod gtor 'bul ba'i rim pa khrigs su bsdebs pa 'di ni lugs gnyis kyi phun sum tshogs pa'i dpal gyis mngon par mtho ba dga' ldan khang gsar nas nang so chos rje'i gsung gis nye bar bskul ba la brten nas btsun pa dge 'dun rgya mtsho'i dpal gyis chos grwa chen po bkra shis lhun po'i gzims khang rgyal mtshan mthon por nye bar sbyar ba'i yi ge pa ni lung rigs smra ba yon tan mchog gis bgyis pa 'dis kyang rgyal ba'i bstan pa rin po che phyogs du thams cad du dar zhing rgyas par byed nus par gyur cig / / /
! dus gsum rgyal ba kun dang ngang gcig pa / /
jo bo yab sras zhabs la phyag 'tshal nas / /
de yi bka' srung chos skyong bzhi sbrags kyi / /
sgrub thabs mdor bsdus 'dir ni bri bar bya / /
bka' gdams kyi bka' srung chos skyong bzhi sbrags sgrub par 'dod pas bcom ldan 'das mi g.yo ba dang gshin rje'i gshed sogs kyi yi dam gang rung gi bsnyen sgrub sngon du song zhing de'i bdag bskyed la gnas pas nang mchod /
mchod pa gtor ma sogs phyag len bzhin du bshams pa rim pa ltar byin gyis brlabs la chos skyong bskyed pa ni /
rang gi mdun du sna tshogs padma 'dab ma brgyad pa'i lte bar nyi ma'i dkyil 'khor gyi steng du ro'i gdan la hUM las gri gug hUM gyis mtshan pa /
de las 'od @# / /
'phros dgra bgegs gdug can thams cad tshar bcad /
tshur 'dus yongs su gyur pa las dpal ye shes kyi mgon po sku mdog mthing nag zhal gcig phyag gnyis pa /
phyag g.yas 'bar ba dang bcas pa'i gri gug dgra bgegs kyi klad la 'phyar zhing /
g.yon gdug pa'i khrag gis gang ba'i thod pa thugs kar 'dzin pa /
zhal rab tu gdangs shing mche ba rnam par gtsigs pa /
spyan gsum dmar zhing zlum pa glog ltar 'khyug cing khro gnyer shin tu bsdus pa /
smin ma dang sma ra dmar ser rab tu 'bar zhing dbu skra kham ser gyen du brdzes pa /
thod skam lnga'i dbu rgyan dang khrag 'dzag pa'i mgo phreng lnga bcu'i do shal can /
sbrul dang rus pa'i rgyan gyis brgyan pa /
stag gi pags pa'i sham thabs can /
zhabs g.yas bskums shing g.yon brkyangs pa'i stabs kyis ye shes kyi me 'bar ba'i dbus na bzhugs pa /
yang na /
sku la dar nag gi 'jol ber la gser gyi ska rags bcings pa'o / /
de'i g.yas su sna tshogs padma dang nyi ma dang ro'i gdan gyi steng du hUM las tsan dan gyi beng chen hUM gis mtshan pa /
de las 'od 'phros /
dgra bgegs gdug pa can thams cad tshar bcad /
tshur 'dus yongs su gyur pa las dpal nag po chen po sku mdog mthing nag zhal gcig phyag gnyis pa /
phyag g.yas tsan dan gyi beng chen gsang sgo gsum pa bsnams pa'i sgo gsum nas bdud 'dul gyi dmag dpung nyi khri chig stong 'phro ba /
g.yon pa khrag gis gang ba'i thod pa 'dzin pa /
yang na /
lcags kyi par bu 'dzin pa /
zhal rnam par 'gyur zhing mche ba rnon po bzhi gtsigs pa /
smin ma dang sma ra dmar ser gyen du 'khyil zhing dbu skra kham ser gyen du brdzes pa'i ral pa'i thor tshugs la sbrul gyis bcings pa /
thod skam lnga'i dbu rgyan dang khrag 'dzag pa'i mgo rlon lnga bcu'i do shal can /
sku la dar nag gi 'jol ber la gser gyi ska rags kyis bcings pa gsol ba /
zhabs la sag lham bsnams pa /
zhabs g.yas bskums shing g.yon brkyangs pa'i stabs kyis bzhugs pa /
ye shes mgon po'i g.yon du b+h+yo las ma gcig 'dod pa khams kyi dbang phyug ma sku mdog mthing nag phyag g.yas ral gri me lce'i 'khor lo can dang g.yon ne'u le'i rkyal pa 'dzin pa /
snyan g.yas g.yon la seng ge dang sbrul gyis brgyan cing mi lpags dang glang chen gyi ko bas stod g.yogs pa /
re lde'i sham thabs can /
zhabs gnyis bong bu gwa pa'i steng na phyed skyil du bzhugs pa la lcags sgrog gis brgyan pa /
mgon po beng gi g.yon du b+h+yo las dpal ldan lha mo re ma ti sku mdog mthing nag dre'u rta la chibs pa srin mo khros pa'i gzugs can /
phyag g.yas bdud kyi khram baM dang /
g.yon nad kyi rkyal pa bsnams pa /
snyan g.yas la seng ge dang /
g.yon la sbrul gyis brgyan cing thod skam lnga'i dbu rgyan dang mi mgo rlon pa lnga bcu'i do shal can /
spyi bor zla ba dang lte bar nyi ma'i dkyil 'khor 'char ba /
sku la khrag gi thig le dang /
zhag gi sor ris dang /
thal chen gyi tshom bus brgyan pa /
de dag gi 'khor du nag po stong sha za 'bum ma mo bye ba dam can rgya mtsho'i tshogs dang bcas pas bskor ba /
de rnams kyi spyi bor oM dkar po /
mgrin par @# / /
AH dmar po /
thugs kar hUM sngon po /
de las 'od zer 'phros /
'og min gyi gnas dang bsil ba'i tshal gyi dur khrod chen po nas ye shes kyi mgon po 'khor dang bcas pa spyan drangs /
mngon sum du mdun gyi nam mkhar byon par mos /
rol mo spos dud dbyangs dang bcas pas /
hUM /
chos kyi sku las 'gyur ba mi mnga' yang / /
chos kyi rgyal po'i bstan pa bsrung ba'i phyir / /
chos dbyings rnam par dag pa'i pho brang nas / /
chos skyong 'khor bcas gnas 'dir gshegs su gsol / /
dpal ldan rdo rje 'chang gi spyan snga ru / /
gtum chen khyod kyis ji ltar zhal bzhes bzhin / /
zhi rgyas dbang dang drag po'i 'phrin las la / /
spyan 'dren 'khor bcas gnas 'dir gshegs su gsol / /
rgyal ba kun gyi mthu stobs gcig bsdus nas / /
gdug pa gdul phyir khro bo'i skur bstan pa / /
nag po chen po bka' sdod 'khor dang bcas / /
brtse ba'i thugs kyis gnas 'dir gshegs su gsol / /
shrI ma hA ka la ya sa pa ri wA ra e hye hi /
sa ma dzaH dza hUM baM hoH dam tshig pa dang gnyis su med par gyur /
de nas dam tshig gi phyag rgya rdo rje rtse lnga pa'am rtse gcig pa'i phyag rgya bstan la /
oM shrI ma hA kA la ya /
ma hA kA li de wI ye /
sa ma ya ma nu sma rA ya /
sa ma ya /
ma ti kra mA ya /
rak+ShaN+tu /
mgon po 'khor dang bcas pa dam tshig gi rim pa la gnas par mdzod cig ces dam la bzhag zhing bcu'i dam nyams dgra bo rnams / /
bsgral ba'i snying khrag rgya mtsho dang / /
lha rdzas mchod yon sna tshogs pa / /
mgon po 'khor dang bcas la 'bul / /
oM shrI ma hA kA la ya ar+g+haM pra tI ts+tsha swA hA /
zhabs bsil kyang de bzhin no / /
dgra bgegs dbang po'i me tog dang / /
lha dang mi yi zhing rnams na / /
yid 'ong me tog sna tshogs pa / /
mgon po 'khor dang X / /
puSh+pe X /
sha chen tshil chen bdug spos dang / /
gu gul tsan dan a ka ru / /
gzhan yang dri zhim spos kyi tshogs / /
mgon po X /
d+hU be X /
zhun chen snang gsal dam pa dang / /
nyi zla nor bu'i 'od la sogs / /
mun pa kun sel snang byed tshogs / /
mgon po X / /
a lo ke X /
ga bur gyis bran khrag zhag gi /
dri chab stong gsum khyon gang ba / /
gzhan yang dri yi bye brag tshogs / /
mgon po X / /
gan d+he X /
dgra bgegs ma lus bsgral ba las / /
byung ba'i sha khrag zhal zas dang / /
ro brgya ldan pa'i zhal zas tshogs / /
mgon po X / /
nai wi dye X /
rkang gling thod rnga cang te'u / /
zangs dung rnga dang rnga bo che / /
brjid pa'i sgra ldan rol mo'i tshogs / /
mgon po X / /
shap+ta X /
de nas nang mchod 'bul ba ni /
rdo rje 'chang nas rtsa ba'i bla ma'i bar gyi bla ma brgyud pa rnams kyi mtshan gyi mthar oM AH hUM btags la dbul /
de nas yi dam lha tshogs la dbul la /
oM shrI ma hA kA la ya oM AH hUM gis mgon po gri gug dang /
oM shrI ma hA kA la raka sha du beM dzaH oM AH hUM gis mgon po beng dang /
oM shrI de wI /
kA li de wI oM AH hUM gis lha mo gnyis dang /
shA sa na'i mthar oM AH hUM btags la 'khor spyi la dbul /
de nas bshags pa bya ba ni /
rang gi thugs ka'i hUM las 'od 'phros rdo rje gsum gyi lha tshogs mdun gyi nam mkhar spyan drangs /
de rnams kyi gnas gsum nas yi ge brgya pa dkar dmar mthing gsum byung /
rang dang chos skyong 'khor bcas kyi gnas gsum du thim pas rang gi sgo @# / /
gsum gyi nyams chag dang chos skyong 'khor bcas la de'i grib kyis phog pa dag par bsams la yi ge brgya pa nyer gcig bzla /
ma lus dngos grub kun gyi byung gnas mchog /
rtsa ba brgyud pa'i bla ma bdag la dgongs / /
rang snang ma dag nongs pa ci bgyis pa / /
gnong zhing 'gyod pa'i sgo nas mthol lo bshags / /
sgrib bral lhan cig skyes pa'i bde ba'i dngos / /
yi dam lha tshogs bdag la dgongs su gsol / /
theg mchog rdo rje theg pa'i sgor zhugs nas / /
rtsa ba yan lag 'gal nyams mthol lo bshags / /
spros bral chos sku'i ngang las ma g.yos kyang / /
bstan pa bsrung phyir drag po'i skur bstan pa / /
ye shes mgon po 'khor bcas bdag la dgongs / /
sku gsung thugs dang yon tan 'phrin las kyi / /
dam tshig rnams las 'gal ba bgyis pa dang / /
sgrub rdzas dman dang mchod gtor chag pa dang / /
dam nyams rdzas kyis log par mchod pa dang / /
rnal 'byor 'phrin las tshul bzhin mdzad pa la / /
gtang rag ma bgyis bsnyen sgrub g.yel ba sogs / /
sgo gsum nyon mongs dbang du gyur pa las / /
'khrul zhing nongs pa'i tshogs rnams ci mchis pa / /
bshags dang bshags bya bshags pa'i yul las 'das / /
rang bzhin mi dmigs ngang du bshags par bgyi / /
zhes bshags pa bya /
de nas thugs dam bskang ba ni bskang rdzas rnams phyag len bzhin tshogs par byas la las sngags kyis bsang /
swa b+hA was stong par sbyangs /
stong pa'i ngang las rang rang gi ming yig dang po thig les brgyan pa zhu ba las byung ba'i nag po chen po 'khor dang bcas pa mnyes par byed pa'i dam rdzas /
spyan gzigs /
mchod pa'i bye brag bsam gyis mi khyab pa zhig nag po chen po 'khor dang bcas pa'i spyan lam du 'byung bar gyur cig oM sarba bid pU ra pU ra /
su ra su ra /
A warta ya /
A warta ya hoH badzra s+pha ra Na khaM /
zhes nam mkha' mdzod kyi sngags dang bcas pa'i phyag rgyas byin gyis brlabs la rol mo dbyangs dang bcas pas 'bul ba ni /
hUM /
dpal ldan ye shes mgon po 'khor bcas la / /
bde stong gnyis su med pa'i ye shes nyid / /
zag med bde ster mchod rdzas sna tshogs su / /
shar bas nam mkha'i khyon bkang 'bul ba ni / /
chal chil khrag gi mchod yon mtsho ltar bskyil / /
phang phung dbang po'i me tog ri ltar spungs / /
thul thul sha chen dud sprin nam mkha' gang / /
lhag lhag zhun chen mar me 'bar ba 'dis / /
dpal ldan ye shes mgon po'i thugs dam bskang / /
dpal mgon nag po chen po'i thugs dam bskang / /
ma gcig 'dod khams dbang phyug thugs dam bskang / /
'khor tshogs dam can rgya mtsho'i thugs dam bskang / /
'khor bcas zag med bde bas mnyes gyur nas / /
rnal 'byor nyams chag dbyings su dag gyur cig /
dgra bgegs bdud sde'i bar chad kun zhi nas / /
mchog dang thun mong dngos grub ma lus stsol / /
'og ma rnams la gong ltar sbyar ro / /
dug khrag ga bur sbyar ba'i dri chab dang /
dgra bgegs sha khrag spungs pa'i zhal zas dang / /
ro brgya ldan pa'i zag med bdud rtsi'i mtsho / /
snyan brjid rol mo'i bye brag mtha' yas pas / /
dpal ldan ye shes mgon po'i X / /
rdzu 'phrul shugs ldan rta nag rlung ltar 'phyo / /
g.yag rog @# / /
zhol chen sna tshogs sprin ltar gtibs / /
mdzes pa'i rgyan ldan lug nag tshogs rnams dang / /
mkha' lam khyab par gar byed bya nag tshogs / /
dpal ldan ye shes X / /
dgra bgegs srog la rol ba'i khyi nag dang / /
'jigs pa'i ngar sgra bzhad ldan gcan gzan tshogs / /
dgra bgegs sgrol la thogs med mthu ldan pa'i / /
las byed mi nag gying po'i tshogs rnams kyis / /
dpal ldan X / /
bdud sde'i g.yul las rgyal ba'i go khrab dang / /
rno ngar mi bzad mtshon cha sna tshogs dang / /
thod skam dbu rgyan mi mgo'i phreng ba sogs / /
'jigs rung rab 'bar dur khrod chas rnams kyis / /
dpal ldan ye shes X / /
rtag tu mi 'bral 'grogs kyis rtag gtor dang / /
rgyun du phrin las bsgrub phyir rgyun gtor dang / /
nam yang g.yel ba med pa'i bsnyen sgrub dang / /
thugs dam gnad nas bskul ba'i ting 'dzin gyis / /
dpal ldan ye shes X / /
gling bzhi ri rab 'dod yon rin cen bdun / /
lha dang mi yi mchod rdzas sna tshogs dang / /
phyi nang gsang ba sku gsung thugs kyi rten / /
dngos bshams yid kyis sprul pa'i mchod sprin 'dis / /
dpal ldan ye shes / /
ma lus rab 'byams rgyal ba'i 'khor lo dang / /
rtsa brgyud bla ma kun dang ngang gcig kyang / /
bstan pa bsrung phyir drag po'i skur bstan par / /
rtse gcig yid ches bla med rten mchog 'dis / /
dpal ldan ye shes mgon po'i thugs dam bskang / /
dpal mgon nag po chen po'i thugs dam bskang / /
ma gcig 'dod khams dbang phyug thugs dam bskang / /
'khor tshogs dam can rgya mtsho'i thugs dam bskang / /
'khor bcas zag med bde bas mnyes gyur nas / /
rnal 'byor nyams chag dbyings su dag gyur cig /
dgra bgegs bdud sde'i bar chad kun zhi nas / /
mchog dang thun mong dngos grub ma lus stsol / /
ces pas thugs dam bskang /
de nas bzlas pa bya ba ni /
rang gi thugs ka'i hUM las 'od zer 'phros /
mgon po gnyis kyi thugs kar nyi ma'i dkyil 'khor gyi steng du hUM dang /
lha mo'i thugs kar b+h+yo mthing nag gi mthar bzlas bya'i sngags kyis bskor ba la phog pas thugs rgyud rang dbang med par bskul /
bdag gis las ci bgyi zhes bskul zhing bka' bsgo ba'i las thams cad sgrub par bsams la /
ye shes mgon po la /
oM ma hA kA la ya ha na ha na hUM phaT /
ces dang /
mgon po beng la /
oM shrI ma hA kA la rak+Sha du beM dzaH zhes pas snying po dang /
beng la /
oM shrI la hA kA la ya gu Na hr-i da hUM phaT /
ces dang /
oM shrI ma hA kA la d+hu pa hUM phaT /
ces pa gnyis phreng sngags dang las sngags su 'ga' zhig 'dod la rtsa sngags ni mgon po gnyis ka la shA sa na bzlas pas chog go /
oM badzra rak sha re ma ti yak+sha sa ma ya hUM phaT /
ces pa dang /
oM ru ru tsa pa la a ga shu ga me hUM phaT swA hA /
zhes pa gnyis lha mo gnyis kyi sngags su bshad do / /
de ltar sngags mang du bzlas pa'i mthar yi ge brgya pa brjod la sngags kyi chad lhag kha bkang /
de nas gtor ma nang mchod ltar byin gyis brlabs nas 'bul ba ni /
mgon po 'khor dang bcas pa'i ljags hUM las skyes pa'i rdo rje rtse gcig pa dmar po 'od kyi sbu gu can du gyur pas gtor ma'i bcud thams cad drangs te gsol bar bsams la /
oM shrI ma hA kA la ye /
shrI ma hA kA la /
rak @# / /
sha du beM dzaH shrI de wI kA li de wI ye sa pa ri wA ra /
na maH sarba ta thA ga ta b+h+yo bi shwa mu khe b+h+yaH sarba tha khaM ut+ga te s+pha ra Na hi maM ga ga na khaM gri ha na ba liM tA ya swA hA /
zhes pa'am /
yang na /
rang gi snying po'i mthar i daM ba liM ta sbyar ba dang /
'khor spyi la shA sa nas dbul /
gtor sngags lan bdun nam gsum ci rigs pas dbul /
de nas mchod pa dang nang mchod kyang phul las 'phrin las bcol ba ni /
hUM /
gtsang zhing gtsang mar sbyar ba'i mchod sbyin gyi gtor ma rgyan dam pa dang ldan pa /
kha dog dam pa dang ldan pa /
sa gzhi las rgya che ba /
dbus kyi ri rgyal las 'phang mtho ba /
gser gyi ri bdun las brjid chags pa /
nyi zla gza' skar las 'od gsal ba 'di nyid dbul zhing bsngo ba'i gnas su gyur pa ni /
ma hA kA la /
mgon po legs ldan nag po /
bdud gcod kyi bshan pa /
dgra 'dul gyi dmag dpon /
srin po lang ka pu ri'i grong khyer sum brtsegs 'jig par mdzad pa /
rnal 'byor gyi dgra lha /
rig 'dzin gyi srung ma /
legs nyes kyi shan 'byed /
dpal ye shes kyi mgon po legs ldan nag po /
'khor ma gcig lha mo re ma ti 'khor dang bcas pa /
nag po stong /
sha za 'bum /
ma mo bye ba /
dam can rgya mtsho'i tshogs dang bcas pa khyed rnams la 'bul lo / /
'di bzhes la sangs rgyas kyi bstan pa srungs /
dkon cog gi dbu 'phang bstod /
chos mi nub pa'i rgyal mtshan tshugs / /
khyad par du yang rnal 'byor pa bdag cag 'khor dang bcas pa rnams kyi 'gal rkyen thams cad sol /
mthun rkyen thams cad sgrubs /
dgra bgegs thams cad thul /
zhi rgyas dbang drag gi phrin las thams cad yid bzhin du 'grub par mdzod cig /
ces pas phrin las bcol lo / /
de nas rol mo dbyangs dang bcas bstod pa bya ba ni /
ye shes mgon po la /
srin po'i gzugs kyis gdug pa can / /
zhes sogs yongs grags rnams dang /
thams cad mkhyen pa dge 'dun grub kyis mdzad pa'i /
! hUM /
chos nyid ngang las padma nyi ma'i steng / /
'jigs pa'i gzugs can zhal gcig phyag gnyis pa / /
brkyangs bskums zhabs kyis gdug pa'i lus rdzi zhing / /
'jigs pa rnams kyang 'jigs par mdzad la 'dud / /
bskal pa 'jig pa'i me ltar mi bzad pa'i / /
ye shes me phung 'bar ba'i klong dkyil na / /
dam can rgya mtshos bskor ba'i dpa' bo khyod / /
gar dgu'i nyams kyis rol par mdzad la 'dud / /
phyag g.yas rno zhing 'bar ba'i gri gug gis / /
dgra bgegs rtsad nas gcod pa'i phrin la mdzad /
gdug pa'i khrag gis gang ba'i thod pa ni / /
g.yon pa'i phyag gis thugs kar 'dzin la 'dud / /
rab brjid in+d+ra nI la'i ri bo'i rtser / /
dus mtha'i me chen gyen du mched pa bzhin / /
dbu skra dmar ser gyen du brdzes pa yis / /
steng gi bgegs tshogs skrag par mdzad pa 'dud / /
brkyangs bskums zhabs ni cung zad brdabs pas kyang / /
rgya mtsho'i gos can mtha' dag 'dar byed cing / /
'og phyogs bgegs dpung rdul du brlag mdzad pa / /
dpal ldan nag po chen po'i zhabs la 'dud / /
nyi zla 'bar ba'i sdang mig bgegs la gzir / /
khro gnyer rab bsdus smin ma glog ltar 'khyug /
ba spu dus mtha'i me ltar 'bar ba yis / /
bar gyi bgegs tshogs sreg par mdzad la 'dud / /
rab 'jigs @# / /
zhal gyi char sprin nag po las / /
ljags kyi glog stong kun nas rab 'khyug cing / /
hUM dang phaT kyi 'brug sgra cher bsgrags nas / /
bdud kyi gnas rnams phye mar 'thag la 'dud / /
drag po'i dbugs phreng du mtha'i rlung tshub bzhin / /
dgra bo'i sha khrag mche ba'i khyogs la 'phen / /
drag po'i rkan rdeb 'jigs pa'i gad rgyangs kyis / /
bdud kyi srog rnams nges par 'gog la 'dud / /
'jigs rung thod skam lnga yi dbu rgyan dang / /
khrag 'dzag mi mgo'i phreng ba'i do shal can / /
rus pa'i rgyan dang rin cen phreng ba dang / /
sbrul gdug rgyan gyis brgyan pa khyod la bstod / /
g.yas na ri bo 'gying 'dra brjid pa'i sku / /
legs ldan nag po zhal gcig phyag gnyis kyis / /
tsan dan beng chen thod khrag 'dzin mdzad pa / /
dam tshig can gyi dgra lha khyod la 'dud / /
g.yon na dpal ldan 'dod khams dbang phyug ma / /
bong bu gwa zhon mi sdug 'jigs pa'i gzugs / /
zhal gcig phyag gnyis ral gri thod khrag 'dzin / /
phrin las myur sgrub lha mo khyod la bstod / /
rlung ltar mgyogs pa'i dre'u sngon mo chibs / /
dam nyams dgra la shin tu khros pa'i sku / /
sgrub pa po la shin tu brtse ba'i ma / /
dpal ldan lha mo re ma ti la bstod / /
sha dang khrag la rol ba'i khyi spyang dang /
mi nag bya nag mkha'i lding dbang po sogs / /
phrin las sgrub la thogs pa mi mnga' ba'i / /
sprul pa'i pho nya rnams kyang bstod par 'gyi / /
zhes pas ye shes mgon po dang /
hUM /
dus gsum rgyal ba kun gyi phrin las ni / /
gang 'dul thabs kyis drag po'i skur bstan nas / /
bstan la gnod pa'i dgra bgegs tshar gcod pa / /
mgon po legs ldan nag po khyod la bstod / /
sna tshogs padma nyi ma'i gdan steng du / /
mig zum dbugs bral skye bo'i steng du ni / /
rab brjid mig sman lhun po brtsegs pa bzhin / /
'jigs rung khros pa'i gar mdzad khyod la bstod /
zhal gdangs mche ba mi bzad gtsigs pa'i zhal / /
spyan gsum sma ra dus mtha'i me ltar 'bar / /
ral pa dmar ser gyen du brdzes pa'i mthar / /
thod skam rin cen 'bar bas brgyan la bstod / /
phyag g.yas tsan dan beng chen sgo gsum nas / /
bdud 'dul sprul pa'i dmag dpung bye ba 'gyed / /
g.yon pa khrag ldan thod pa zhal du gsol / /
res 'ga' lcags kyi par bu bsnams la bstod / /
sku la lhab lhub dar nag ber chen dang / /
khrag 'dzag mi mgo lnga bcu'i phreng bas brgyan / /
g.yas bskums g.yon brkyangs zhabs kyis sa gsum g.yo / /
dam nyams srog 'phrog bshan pa khyod la bstod / /
dpal ldan lha mo srid gsum kun gyi bdag /
rdzu 'phrul shugs ldan dre rta rkang gsum chibs / /
nad bdag ma mo bye ba'i 'khor gyis bskor / /
dpal ldan 'dod khams gtso mo khyod la bstod / /
gzhan yang nag po 'bum dang sha za stong / /
khrag 'thung bye ba dam can rgya mtsho'i tshogs / /
sa dang bar snang nam mkha'i khyon gang ba / /
bstan dgra thal bar rlag mdzad khyod la bstod / /
dpal ldan nag po chen po 'khor bcas kyis / /
nam mkha' gang ba'i mchod gtor 'di bzhes la / /
rgyal ba'i bstan pa dar zhing rgyas pa dang / /
bstan 'dzin skyes bu thams cad zhabs brtan 'dzin / /
rgyal ba'i bstan dang bstan 'dzin rnams la 'tshe / /
@# / /
khyad par rnal 'byor bdag cag 'khor bcas la / /
'khu ba'i sems 'chang dgra dang bgegs rnams kyi / /
snying khrag 'thung la myur du tshar chod cig /
phyi nang bar chad nyer 'tshe zhi ba dang / /
tshe dang bsod nams bshad sgrub rgyas pa dang / /
'jig rten gsum po dbang du 'du ba sogs / /
ji ltar bcol ba'i phrin las 'grub par mdzod / /
ces pas bstod cing / /
gzhan yang kho bos brtsams pa dang /
tshad ldan gzhan gyis mdzad pa'i bstod pas kyang bstod cing bskul lo / /
de nas mjug gi cho ga'i rim pa rnams chos skyong spyi dang mthun zhing /
'dod don la gsol ba gdab pa dang shis pa brjod pa sogs kyang bya'o / / / /
mnyam med rgyal ba sras bcas nas bzung ste / /
bka' gdams chos kyi rgya mtsho'i srung ma mchog /
chos skyong lcam dral tshul bzhin sgrub pa'i thabs / /
bla ma'i man ngag ji bzhin bdag gis bkod / /
'di yi dge bas jo bo yab sras kyis / /
bstan pa dus mtha' 'dir yang dar zhing rgyas / /
bstan pa 'dzin skyong tshul bzhin spel ba la / /
dpal mgon 'khor bcas g.yel med grogs mdzad shog /
chos skyong bzhi sbrags la gtor ma 'bul ba'i rim pa bdud dpung 'joms pa zhes bya ba / /
bla ma dpal ldan don grub dang dge slong blo gros rgyal mtshan sogs don gnyer can mang pos nan tan du bskul ba la brten nas /
bka' gdams kyi btsun pa dge 'dun rgya mtsho'i dpal gyis chos 'khor rgyal gyi gtsug lag khang du bkod pa'i yi ge pa ni dka' bcu pa yon tan mchog go / / /
! mkha' spyod bde ba chen po'i pho brang dang / /
nA len+d+ra yi gtsug lag khang sogs nas / /
dpal ldan ye shes mgon po yab yum ni / /
dam can 'khor tshogs dang bcas gnas 'dir spyon / /
mdun gyi nam mkhar pad nyi ro steng du / /
zhal gcig phyag bzhi be 'bras thod khrag dang / /
ral gri rtse gsum 'dzin pa brjod pa'i sku / /
ye shes me dpung dbus su brtan par bzhugs / /
phyi yi spyan gzigs stong gsum ma lus gang / /
nang gi dam rdzas mchod gtor ri ltar spungs / /
ye shes rnam lnga'i bdud rtsi mtsho ltar bskyil / /
bya rog mtshan can 'khor dang bcas la 'bul / /
khyab bdag 'khor lo sdom pa'i ye shes ni / /
bstan pa bsrung dang dgra bgegs gdul ba'i phyir / /
mig sman lhun po lta bur brjid pa'i sku / /
drag po'i gzugs su shar la bstod par bgyi / /
rgyal ba'i bstan dang bstan 'dzin skyong pa dang / /
ma rungs dgra bgegs thams cad tshar bcad nas / /
rnal 'byor dpon slob ji ltar bzhed pa'i don / /
zhi rgyas dbang gi phrin las mtha' dag sgrubs / /
zhes pa 'di yang rje btsun thams cad mkhyen pas mdzad pa'o / / / /
! rang bzhin rnam dag chos sku'i gzhal yas nas / /
rdo rje 'chang dbang thugs kyi pho nya ba / /
gtum chen legs ldan nag po mthu rtsal can / /
rgyal ba'i bstan pa bsrung phyir gnas 'dir spyon / /
dngos su bshams dang yid kyis sprul pa las / /
byung ba'i mchod sprin nam mkha'i khams gang ba / /
ji ltar spungs pa'i sha khrag gtor ma'i tshogs /
zag med bdud rtsi'i rgya mtsho khyed la 'bul / /
padma'i lte bar nyi ma'i dkyil 'khor steng / /
ro yi gdan la brjid pa'i g.yon brkyang gis / /
dus mtha'i me dpung 'bar ba'i klong dkyil na / /
gar mdzad srin po'i gzugs can khyod la bstod / /
khyod sku lhab @# / /
lhub dar gyi na bza' dang / /
thod pa skam rlon dur khrod chas kyis brgyan / /
phyag gnyis tsan dan beng chen rab bsnams nas / /
sprul pa'i dmag dpung bye ba 'gyed la bstod / /
khyod ni rgyal ba kun gyi bstan srung ste / /
dam tshig ldan pa'i rnal 'byor bu bzhin du / /
skyong mdzad chos 'khor yongs kyi srung ma che / /
dpal ldan nag po chen po khyod la bstod / /
rnal 'byor dam chos bsgrub pa'i gegs byed cing / /
bstan la sdang zhing bstan 'dzin yongs la 'tshe / /
phyi dang nang na gnas pa'i dgra bgegs kun / /
mthu ldan khyod kyis skad cig nyid la sgrol /
bu ram shing pa'i lung rtogs dam pa'i chos / /
phyogs dus kun tu dar zhing rgyas pa dang / /
rnal 'byor dam chos sgrub pa'i mthun rkyen kun / /
tshul bzhin sgrub la g.yel ba med par mdzod / /
ces mgon po beng la bstod pa 'di ni gnas brtan kun dga' dpal bzang pas bskul ba'i ngor dge 'dun rgya mtsho'i dpal gyis chos 'khor lha sar bgyis pa'o / / / /
! rgyal po chen po rnam thos sras la mchod gtor 'bul ba'i rim pa dngos grub kyi bang mdzod ces bya ba /
bla ma dang dpal gsang ba'i bdag po la phyag 'tshal lo / /
dngos grub kun gyi 'byung gnas bla ma dang / /
ma lus gsang ba'i mdzod gyur rdo rje 'dzin / /
sa brgyad dbang phyug rnam mang thos pa'i sras / /
dbyer med bla ma yi dam phyag 'tshal nas / /
rin cen mang sprul dpal ldan rnam thos sras / /
tshul bzhin sgrub pa'i cho ga mdor bsdus pa / /
mkhas pa'i bzhed pa bzhin du spel ba las / /
dngos grub 'dod dgu'i char chen dbab par bya / /
rgyal po chen po ngal bsos po la mchod gtor 'bul bar 'dod pas yid dang mthun pa'i gnas su stod g.yogs gos sngon po bgo ba sogs dam tshig bdun la gnas shing phyi nang gsang ba'i rten rnams tshogs par byas la mchod gtor rnams phyag len bzhin du bshams te dpal phyag na rdo rje'i bdag bskyed bzlas pa dang bcas pa rdzogs pa'i mthar thog mar mchod pa byin gyis brlab pa ni /
badzra kuN+Da lis bsang /
swa b+hA was stong par sbyangs /
stong pa'i ngang las b+h+rUM las rin po che'i snod yangs shing rgya che ba rnams kyi nang du hUM 'od du zhu ba las byung ba'i mchod rdzas rnams dwangs shing thogs pa med pa nam mkha' dang mnyam par gyur /
oM ar+g+haM AH hUM zhes pa nas shap+ta'i bar gyis byin gyis brlabs /
gtor ma byin gyis brlab pa ni sngar ltar bsang sbyangs la /
stong pa'i ngang las b+h+ruM las rin po che'i snod yangs shing rgya che ba'i nang du khaM 'od du zhu ba las byung ba'i lha'i zhal zas dri ro phun sum tshogs pa /
de'i steng du oM AH hUM gi yi ge gsum steng nas steng du brtsegs te gnas pa 'od du zhu ba las zag pa med pa'i bdud rtsi'i rgya mtsho chen por gyur /
oM AH hUM lan gsum brjod cing sngags drug dang phyag rgya drug gis kyang byin gyis brlab /
de nas rten bskyed pa ni /
swa b+hA was stong par sbyangs /
stong pa'i ngang las rang gi mdun du b+h+ruM las rin po che'i gzhal yas khang gru bzhi rta babs bzhi sgo bzhi dang bcas pa 'khor sa rim pa gsum dang ldan pa'i dbus na khang bu brtsegs pa dgu yod pa'i dbus ma'i pho brang sum brtsegs su gnas pa'i rtse mor nor bu rin po che'i tog gis spras pa /
logs rnams su dra ba dang dra ba phyed pa 'phyang zhing mda' yab dang pu shu dang ldan pa /
shar shel /
lho bai DUr+ya /
nub padma rA ga byang gser las grub @# / /
pa'i ka ba nyis stong lnga brgyas phyogs re nas brgyan pa /
gter gyi khang pa bco lnga dag gis spras pa /
de'i phyi rol gyi phyogs mtshams brgyad du bum pa bzang po brgyad /
dpag bsam gyi shing brgyad /
rin po che'i ljon shing brgyad /
rdzing bu bzang po rin po che'i ljon shing me tog dang ldan pa brgyad /
'dod 'jo'i ba brgyad rnams spel mar gnas pa'i phyi rol nas rin po che'i ra ba gru bzhi pas bskor ba /
pho brang dbus ma'i nang du hrIH las sna tshogs padma 'dab ma brgyad pa /
de'i steng du AH las zla ba'i dkyil 'khor /
de'i steng du bai ser po las byung ba'i rgyal mtshan bai mtshan pa /
de las 'od 'phros /
'phags pa mchod /
sems can rnams kyi dbul phongs kyi sdug bsngal bsal / /
'jig rten khams kyi dpal 'byor phun sum tshogs pa thams cad bsdus te bai la thim /
de yongs su gyur pa las rgyal po chen po ngal bsos po sku mdog gser btso ma lta bu /
zhal gcig phyag gnyis pa /
g.yas pas rin po che'i rgyal mtshan 'dzin cing g.yon rin po che sna tshogs skyug pa'i gter gyi ne'u le 'dzin pa /
seng ge nyal ba kha de nyid la bstan pa'i steng na sems dpa'i skyil mo krung gis bzhugs pa /
zhal nas rin po che'i char 'bebs pas skye rgu thams cad phongs pa las sgrol zhing dbu la rin po che'i dbu rgyan gsol ba /
rin po che'i rgyan dpag tu med pas spras shing phrag gong gnyis na nyi ma dang zla bas brgyan pa /
nam mkha' mdzod la mnga' brnyes shing nyi ma 'bum gyi gzi brjid dang ldan pa /
shar gyi khang brtsegs kyi nang du padma'i gdan la dzam+b+ha la ser po g.yas rin po che bsnams pa /
lhor gang ba bzang po ser po g.yas bum bzang bsnams pa /
nub tu nor bu bzang po dkar po g.yas nor bu bsnams pa /
byang du ku be ra nag po g.yas ral gri bsnams pa /
shar lhor yang dag shel ser po g.yas gser gri bsnams pa /
lho nub tu 'brog gnas nag po g.yas rin po che'i mdung bsnams pa /
nub byang du lnga rtsen ser skya g.yas khang brtsegs bsnams pa /
byang shar du 'jam po 'khyil ba dkar po g.yas gri phub bsnams pa /
thams cad kyang g.yon pas gter gyi ne'u le bsnams pa /
rang rang gi sku mdog dang mtshungs pa'i rta la chibs shing rgyan sna tshogs kyis spras pa /
dpa' zhing brjid la rngam pa mi sdug pa'i cha byad can /
'khor sa bar pa la gnod sbyin bye ba'i tshogs dang /
'khor sa tha ma la lha ma srin sde brgyad kyi dmag tshogs srin po'i gzugs can drag tu khros shing rngam pa /
phyag g.yas na mtshon cha sna tshogs pa 'dzin cing /
g.yon thams cad ne'u le 'dzin pa /
gtso 'khor thams cad kyi spyi bor oM dkar po /
mgrin par AH dmar po /
thugs kar hUM sngon po /
bdag nyid kyi thugs ka'i hUM las 'od zer 'phros pa'i sna la khro bo 'dod rgyal dmar po lcags kyu dang zhags pa thogs pa spros pas byang phyogs lcang lo can gyi pho brang nas rgyal po chen po rnam thos kyi sras 'khor dang bcas pa skad cig gis spyan drangs par bsams la /
sbyar spos bsreg rol mo dbyangs dang bcas pas /
mgon po kun gshegs thugs dam can / /
da lta snyigs ma lnga yi dus / /
thams cad nyon mongs 'dam bying bas / /
mtshams med lnga ni kun @# / /
spyod cing / /
gzigs shing gshegs pa'i gnas ngan yang / /
shAkya seng ge'i spyan sngar khyod / /
thugs dam gang bzhes de dgongs la / /
'dren pa'i bstan pa bsrung ba dang / /
sems can kun la sman slad du / /
byang gi phyogs na bzhugs pa rnams / /
sems can don phyir gshegs su gsol / /
oM bai shra wa Na ye sa pa ri wA ra ya dza dzaH dzaH hUM baM hoH oM bai swA hA /
oM bai shra wa Na a kar+Sha ya dzaH zhes brjod cing bai ring po brjid bag dang bcas pa mig 'dzum sum cu so gnyis kyi bar du brjod pas rgyal po'i thugs kar padma 'dab brgyad kyi 'dab ma re rer bai bzhi bzhi bsam zhing /
dam tshig pa dang ye shes pa'i thugs kar 'od zer gyi lcags kyus sbrel bar bsam mo / /
de nas rin po che'i dbu rgyan gyis dbang bskur bar bsam zhing /
oM rat+na mu ku tra a b+hi Shiny+tsa maM /
zhes brjod /
de nas mchod pa 'bul ba ni /
dri med yid du 'ong ba yi / /
lha rdzas bzang po'i bsang gtor 'di / /
rgyal chen 'khor dang bcas la 'bul / /
bzhes nas dngos grub stsal du gsol / /
oM bai shra wa Na sa pa ri wA ra prok+Sha naM pra tIts+tsha ye AH hUM /
de bzhin du bsang gtor gyi gnas su /
mchod yon /
zhabs bsil /
me tog sogs dang prok+Sha naM gyi gnas su ar+g+haM pA dyaM any+tsa ma NaM puSh+pe sogs sbyar nas rol mo'i bar du dbul /
rin cen gdugs dang gser nya dang / /
gter chen bum pa padma bzang / /
dung dkar g.yas 'khyil dpal be'u / /
mchog gi rgyal mtshan 'khor lo sogs / /
dngos grub rnam gnyis bstsal ba'i phyir / /
rgyal chen 'khor dang bcas la 'bul / /
oM bai shra wa Na sa pa ri wA ra aSh+Da ma ga la pU dza me g+ha sa mu dra s+pha ra Na sa ma ye hUM /
zhes pas bkra shis rtags brgyad dang /
phun tshogs 'khor lo rin po che / /
dri med btsun mo khyim bdag dang / /
cang shes rta dang theg chen glang / /
phas kyi rgol ba tshar gcod pa'i / /
dmag dpon rin cen sna bdun rnams / /
bdag gi bsam pa rdzogs pa'i phyir / /
rgyal chen sras dang btsun mor bcas / /
'khor dang bcas pa bzhes su gsol / /
sarba rat+na sogs kyis rin cen bdun dbul /
yang na /
dri med rtsibs stong 'od 'bar 'khor lo dang / /
'dod rgu'i char 'bebs nor bu rin po che / /
'chi med bu mo'i dpal 'phrog btsun mo mchog /
'byor pa'i bang mdzod 'dzin pa'i khyim bdag che / /
nor bu'i sga srab mdzes pa'i cang shes rta / /
gangs ri'i dbang po dang mtshungs gnyis 'thung mchog /
phas rgol dgra sde 'joms pa'i dmag dpon rnams / /
bdag gi bsam pa rdzogs phyir khyed la 'bul / /
zhes dbul /
rab 'byams zhing na yid 'ong gzugs mdzes mchog /
rnar snyan yid 'bab sgra snyan gang yod dang / /
dri zhim ngad kyis stong gsum yongs gang zhing / /
ro brgya ldan pa'i lha yi zhal zas dang / /
'jam mnyen 'khril chags lha rdzas na bza'i tshogs / /
kun bzang mchod pa'i sprin la 'gran pa bzhin / /
rgyal chen 'khor dang bcas la phul ba yis / /
'gro kun mi zad gter la longs spyod shog /
pany+tsa kA ma gu Na pU dza sogs kyis 'dod yon lnga dbul /
de nas yan lag bdun pa bya ba ni /
rgyal chen rnam mang thos sras nor mang ldan / /
gser gyi lhun po lta bur brjid chags shing / /
sprin bral nyi ma stong gi gzi ldan pa / /
'dod dgu'i char 'bebs khyod la phyag 'tshal lo / /
mkha' khyab yid 'ong lha rdzas dngos @# / /
kun dang / /
bka' 'bangs bran slad rang lus nyer bsdogs bcas / /
ma chags mi zhum zab dang rgya che'i phyir / /
dgongs chen bsgrub phyir dge tshogs rgya mtshos mchod / /
rang gi rgyu sngon ma bsags 'bras 'dod dang / /
don med don log cung zad don gyi phyir / /
ha cang 'dod chen bskyed dang chog mi shes / /
bsam sbyor nongs pa gang bgyis mthol lo bshags / /
lha klu mi rnams 'jigs dang phongs pa las / /
myur skyob 'jig rten skyong rgyal 'jig rten las / /
kun sgrol kun la phan dang bde ster ba / /
phrin las rgyun chad med la rjes yi rang / /
sna tshogs ya nga 'jigs dang mgon med dang / /
sdig sdug brel phongs brgyas gzir skal ngan rnams / /
dbugs dbyung slad du thugs gsung sku dang 'od / /
nyi zla ne'u le rgyal mtshan rnam rol bskul / /
khyod sku khro dang 'dzum dang brjid mdzes 'gying / /
sgeg dul brtan 'jigs dpa' bo'i gar dgu yis / /
mi bsrun tshar gcod skal ldan rjes gzung phyir / /
bskal brgyar mya ngan mi 'da' bdag gsol 'debs / /
de ltar 'gro skyabs khyed la 'gro ster slad / /
lha mchog lhag pa'i lhar bzung bsnyen bkur bas / /
bdag sogs mgon med mgon mdzod rtag tu yang / /
shes rab thugs rjes mi bsnyel mi gtong shog /
ces don dran bzhin pa'i sgo nas brjod do / /
skabs 'dir bskang bshags byed na 'og nas 'bul ba ltar gyi bskang rdzas rnams ci 'byor tshogs par byas la /
a mr-i tas bsang /
swa b+hA was stong par sbyangs /
stong pa'i ngang las rang rang gi ming yig dang po thig les brgyan pa zhu ba las byung ba'i rgyal po chen po ngal bsos po 'khor dang bcas pa mnyes par byed pa'i dam rdzas /
spyan gzigs /
mchod pa'i sprin phung bsam gyis mi khyab pa zhig rgyal chen 'khor dang bcas pa'i spyan lam du 'byung zhing rgyas par gyur cig /
oM sarba bid /
pU ra pU ra sogs nam mkha' mdzod kyi sngags dang phyag rgyas byin gyis brlabs shing /
rgyas pa byed na sngags drug dang phyag rgya drug gis kyang byin gyis brlab bo / /
de nas rol mo dbyangs dang bcas te 'bul ba ni /
hUM /
rin cen mang sprul rgyal po chen po ste / /
bde mdzad srid gsum phongs dang rgud pa las / /
myur skyob bkra shis dpal 'bar bde ster ba / /
mgon po sid+d+hi'i gter mchog thugs dam bskang / /
gos sngon lung thang phreng ba can shes rta / /
'dod 'jo'i ba dang gter bum dpag bsam shing / /
khrus kyi rdzing bu gtsug lag khang chen dang / /
gsang chen bris sku dam pas X / /
don dam spros bral skye 'gag gnas gsum bral / /
rdo rje 'dzin dang rgyal po chen po yang / /
ting 'dzin 'ja' tshon lta bur dus kun spyod / /
lta sgom spyod pa zab mos X / /
gsang sngags bsnyen sgrub thun mong khyad par dang / /
sku gsung thugs dang bye brag spyi rnams kyi / /
dam tshig gtsang ma'i dge ba ci mchis pas / /
mgon po 'khor dang bcas pa'i thugs dam bskang / /
rtag gtor rgyun gtor dus gtor gnyan po dang / /
mchod pa lnga dang 'dod yon rnam lnga dang / /
rin cen bdun dang bkra shis rdzas brgyad kyis / /
mgon po 'khor dang bcas pa'i X / /
nas 'bras gro sran til dang 'bru yi tshogs / /
dzA ti gur kum tsan dan ga bur dang / /
gla rtsi dri lnga 'bru sna lnga dang ni / /
byi dri sing dri ha si @# / /
de ba dang / /
kar ni ka dang sman mchog rnam lnga dang / /
chu yi snying po lan tshwa rtsi thog dang / /
shing thog bu ram sbrang rtsi til mar dang / /
sman sna snying po lnga yis X / /
lus 'phags po dang 'dzam gling ba lang spyod / /
sgra mi snyan dang gling phran brgyad po dang / /
nyi zla ri rab kun bzang mchod pa'i sprin / /
mgon po 'khor dang bcas pa'i thugs dam bskang / /
thugs dam gnyen po dbyings su bskong gyur nas / /
bdag cag sgrub pa po la dngos grub stsol / /
zhes thugs dam bskangs nas bshags pa bya ba ni /
hUM /
byang phyogs skyong ba gser ltar mdzes pa'i sku / /
dri med nyi zla lta bu'i 'od zer 'phro / /
sgrub mchog bskyang phyir rgyal mtshan ne'u le 'dzin / /
bstan srung gnod sbyin 'khor dang bcas la 'dud / /
rgyal po khyod kyi sku gsung thugs dang ni / /
spang zhing blang ba'i dam tshig bsrung mtshams las / /
rnal 'byor mi brtson dbang gis 'das srid na / /
bzod pa bzhes shing bu bzhin skyong bar mdzod / /
dang po spang bar bya ba'i dam tshig las / /
ro la 'jus shing ro gos gyon pa dang / /
rta nag zhon cing re nag bting ba dang / /
zhwa nag gos nag gyon pa mthol lo bshags / /
rta bong sha khrag zos shing 'thungs pa dang / /
yug mos bcos pa'i kha zas zos pa dang / /
gas shing chag pa'i snod du zos pa rnams / /
rgyal chen khyed kyi sku la bzod par gsol / /
dang du blang ba'i dam tshig las 'das te / /
bsnyen pa ma thengs gnad la bor ba dang / /
sbyin pa ma btang 'dod chen nor blangs dang / /
dus su mchod gtor ma byas bzod par gsol / /
khyod kyi rten mchog 'chang bar dam bcas nas / /
phyi nang gsang ba'i rten gsum ma rnyed dang / /
rnyed kyang lus la ma bcangs bral ba dang / /
lung thang 'phreng bas ma bgrangs bzod par gsol / /
mdor na chos skyong khyod kyi dam tshig las / /
'gal zhing nyams par gyur pa ci mchis pa / /
gnod sbyin khyed la bzod par gsol lags kyi / /
tshangs pa stsal nas grub mchog stsal du gsol / /
zhes brjod cing /
bstod pa mdor bsdus bya ba ni /
hUM /
mi 'jigs seng ge'i gdan steng na / /
bai las byung ba'i mgon po ni / /
ngal bso dge ba stobs po che / /
sa brgyad dbang phyug khyod la 'dud / /
btsun mo bzhi dang sras bzhi dang / /
khyad par las sgrub gnod sbyin brgyad / /
nor ster ba yi klu chen brgyad / /
lha srin sde brgyad 'khor bcas la / /
mchod cing bstod de phyag kyang 'tshal / /
dgra bgegs ma lus gzhom pa dang / /
'byor pa'i longs spyod phun tshogs shing / /
'dod dgu yid bzhin 'grub pa dang / /
gzhan don lhun gyis grub par mdzod / /
ces pas bstod /
de nas bzlas pa bya ba ni / /
rgyal po'i thugs ka'i padma'i lte bar zla ba'i dkyil 'khor gyi steng du rdo rje rtse lnga pa de'i steng du bai yig gser gyi mdog can gyis mtshan pa /
mtha' skor du snying po dang gzungs ring gis bskor ba la dmigs te lce rdo rje'i sbu gu can du gyur pas sngags bzlas pas rang gi thugs ka'i hUM gi 'od zer gyi rtse las mchod pa'i tshogs spros /
rgyal po 'khor dang bcas pa la mchod pas thugs dgyes te n+r+g+yal po 'khor dang bcas pa'i thugs ka'i sngags phreng las zer dmar po 'phros te 'jig rten khams kyi mthu stobs @# / /
dang /
dbang phyug dang /
dpal 'byor dang /
gzi brjid dang /
longs spyod la sogs pa phun sum tshogs pa'i bye brag thams cad bsdus te rang gi thugs kar thim par bsam zhing sngags bzla'o / /
gzungs ring ni /
tadya thA /
hi li ma Ni b+ha dra| hi li hi li ma Ni b+ha dra /
ki li ma Ni b+ha dra /
ki li ki li ma Ni b+ha dra /
ku ru ma Ni b+ha dra /
ku ru ku ru ma Ni b+ha dra /
tu ru ma Ni b+ha dra /
tu ru tu ru ma Ni b+ha dra /
su ru ma Ni b+ha dra /
su ru su ru ma Ni b+ha dra /
tsu ru ma Ni b+ha dra /
tsu ru tsu ru ma Ni b+ha dra /
oM e hye hi /
tiShTHa tiShTHa /
sarba ar+tha me sA d+ha ya /
tadya thA /
su d+hA na su ra se su ma ti /
su su khe /
hi li mi li swA hA /
snying po ni /
oM bai shra wa Na ye swA hA /
'khor gyi snying po ni /
oM dzam+b+ha la dza len+d+ra ye swA hA /
oM pUr+Na b+ha dra ye swA hA /
oM ma Ni b+ha dra ye swA hA /
oM ku bai ra ye swA hA /
oM sam+b+ha dza na ye swAhA /
oM gu he ta na ye swAhA /
oM pany+tsi ka ye swA hA /
oM pi tsi kuN+Da li ye swA hA /
zhes pa'o / /
bsnyen tshad ni gtso bo la 'bum phrag bzhi bcu bya'o / /
gtor ma 'bul ba ni /
chos skyong 'khor dang bcas pa'i ljags hUM las skyes pa'i rdo rje dkar po rtse gcig pa 'od kyi sbu gu can du gyur par bsams la /
rdo rje thal mo kha phye bas /
oM a mr-i ta kuN+Da li ha na ha na hUM phaT /
oM bai shra wa Na ye i daM ba liM ta bri h+naM tu sa ma ya rak+Shan+tu /
ma ma sarba sid+d+hi raM me pra ya ts+tsha /
ma ma sarba karmA sa d+ya a mo g+ha ye swA hA /
i daM gyi gong du sa pa ri wA ra zhes pa bcug kyang nyes pa med /
'khor rnams la'ang rang rang gi sngags kyi swA hA'i gong du i daM man chad btags la dbul /
oM aSh+Da nA ga shAn+ta swA hA /
pra keM tri yak+Sha rak+Sha sa zhes pa la i daM man chad btags la klu brgyad dang /
gnod sbyin dang /
srin po bye ba'i tshogs la 'bul /
yang na a ka ros 'bul lo /
de nas ar+g+haM sogs kyi mchod pa dbul /
phrin las bcol ba ni /
hUM /
byang phyogs skyong ba'i rgyal chen rnam thos sras /
gtor ma phul ba 'di dag bzhes su gsol / /
gtor ma phul ba 'di dag bzhes nas kyang / /
bdag cag 'khor dang bcas pa thams cad la / /
bu sdug bzhin du rtag tu bskyang bar mdzod / /
bdag la gnod par sems pa yi / /
log par zhugs pa'i sems can rnams / /
de yi phru ma gzhom pa dang / /
gtan nas brlag pa'i phrin las mdzod / /
zhi rgyas dbang dang mngon spyod kyi / /
las kyi dngos grub bdag la stsol / /
mthu dang rdzu 'phrul che mnga' ba'i / /
gnod sbyin bdag po khyed rnams kyis / /
bdag gi bsam pa ma lus par / /
myur du 'grub par mdzad du gsol / /
ces phrin las bcol nas /
rol mo dbyangs dang bcas pas bstod pa bya ba ni /
hUM /
rin chen dam pa'i pho brang na / /
mi 'jigs seng ge'i khri steng na / /
bai las byung ba'i mgon po ni / /
ngal bsos dge ba stobs po che / /
sems dpa'i skyil krung dag gis bzhugs / /
g.yas na rin cen rgyal mtshan 'dzin / /
g.yon na gter gyi ne'u le bsnams / /
sku mdog gser gyi 'od pas mdzes / /
zhal nas rin cen char pa 'bebs / /
thugs rjes phongs pa las sgrol mdzad / /
sku la rin cen rgyan gyis brgyan / /
byang phyogs rgyal por sku yang sprul / /
rnam thos sras su mtshan yang grags / /
gter bdag khyod la phyag 'tshal lo / /
dbu la rin cen cod pan gsol / /
yon tan rdzogs la phyag 'tshal lo / /
gnod sbyin bye ba'i 'khor gyis @# / /
bskor / /
sde bo che la phyag 'tshal lo / /
gzhan gyi dpung rnams 'joms par mdzad / /
stobs po che la phyag 'tshal lo / /
bum pa bzang pos rnam par brgyan /
dpag bsam shing dang rin cen shing / /
rdzing bu bzang dang 'dod 'jo'i ba| |gter bdag khyod la phyag 'tshal lo / /
dzam+b+ha la ni gser gyi mdog /
rdzu 'phrul rta yi steng na bzhugs / /
g.yon pa ne'u le g.yas pa na / /
rin cen bsnams la phyag 'tshal lo / /
gang ba bzang po sku mdog ser / /
rdzu 'phrul rta yi steng na bzhugs / /
g.yon pa ne'u la g.yas pa na / /
bum pa bsnams la phyag 'tshal lo / /
nor bu bzang po sku mdog dkar / /
rdzu 'phrul rta yi steng na bzhugs / /
g.yon pa ne'u g.yas pa na / /
nor bu bsnams la phyag 'tshal lo / /
ku bai ra ni sku mdog nag /
rdzu 'phrul rta yi steng na bzhugs / /
g.yon pa ne'u le g.yas pa na / /
ral gri bsnams la phyag 'tshal lo / /
yang dag shes ni sku mdog ser / /
rdzu 'phrul rta yi steng na bzhugs / /
g.yon pa ne'u le g.yas pa na / /
gser gri bsnams la phyag 'tshal lo / /
'brog gnas sku mdog nag po la / /
rdzu 'phrul rta yi steng na bzhugs / /
g.yon pa ne'u le g.yas pa na / /
mdung dmar bsnams la phyag 'tshal lo / /
lnga rtsen sku mdog ser skya la / /
rdzu 'phrul rta yi steng na bzhugs / /
g.yon pa ne'u le g.yas pa na / /
khang brtsegs bsnams la phyag 'tshal lo / /
pi tsi kuN+Da li ni dkar / /
rdzu 'phrul rta yi steng na bzhugs / /
g.yon pa ne'u le g.yas pa na / /
gri phub 'dzin la phyag 'tshal lo / /
gnod sbyin bye ba'i 'khor gyis bskor / /
mdog mi sdug pa sna tshogs te / /
g.yon pa thams cad ne'u le dang / /
g.yas na mtshon cha sna tshogs 'dzin / /
gzhan gyi dpung rnams 'joms par byed / /
gter bdag khyod la phyag 'tshal lo / /
mgon po 'khor bcas khyed rnams kyis / /
khams gsum sems can dbang du sdus / /
khyod ni nor bdag chen po ste / /
nor bdag khyod la phyag 'tshal lo / /
zhes pas bstod /
rgyas par spro na /
hUM /
dbang phyug chen po 'jig rten skyong ba'i lha / /
bskal pa mang por rgyal ba'i lam bsgrubs nas / /
srid shing drungs phyung nyes brgya rtsad gcod pa'i / /
'jig rten 'das pa'i phun tshogs kun brnyes kyang / /
smon lam stobs kyis gnod sbyin tshul 'dzin phyir / /
drang srong rnam mang thos pa'i sras gyur nas / /
phongs pa'i ngal sos dbul ba'i dbugs 'byin pa'i / /
stobs chen rgyal ba'i sras la phyag 'tshal lo / /
lha dbang drang srong tshogs rnams grub pa dang / /
'jig rten mes po seng ge 'phrog byed dang / /
snang byed la sogs lha tshogs thams cad kyis / /
'jig rten bla ma khyod zhabs rtag tu 'dud / /
lha yul dang ni sa steng thams cad du| |lha yi lha khyod bstod pa mang mod kyi / /
bdag cag mgon po khyod la gus pa yis / /
yon tan phyogs tsam brjod cing gsol 'debs na / /
gzhan don lhur len skyo ngal med pa yi / /
sgrib med ye shes snyan gyis gsan du gsol / /
gnas rab lcang lo can gyi pho brang nas / /
rgyal chen rnam mang sras ni gser gyi mdog /
dpal ldan rnam mang gter chen tshogs mnga' ba'i / /
thub mchog bstan pa skyong la phyag 'tshal lo / /
khyod sku gser sogs rin chen rgyan gyis phyug /
bzhin 'dzum spyan @# / /
rgyas zla ba nya ba 'dra / /
seng ge'i gdan bzhugs mtshan dang dpe byad rdzogs / /
gzi brjid mtha' yas sku la phyag 'tshal lo / /
nyon mongs las dang sdug bsngal bud shing rnams / /
drang srong mchog gi sngags kyis sreg par mdzad / /
theg chen gsung rab seng ge'i sgra dbyangs sgrog /
bdag med gnyis ston gsung la phyag 'tshal lo / /
lta ba ngan pa'i 'khri shing dra ba rnams / /
dri med ye shes blo gros rdo rje yis / /
spros pa kun bcad shes bya kun rtogs pa'i / /
chags thogs mi mnga'i thugs la phyag 'tshal lo / /
gnod sbyin dbang po'i phrag gong g.yas g.yon na / /
thabs dang shes rab nyi zla'i 'od 'char bas / /
'jig rten gsum dang dus gsum sal ler gzigs / /
shes rab spyan ldan khyod la phyag 'tshal lo / /
rgyal srid kha lo sgyur bas dbu rgyan mtho / /
thams cad zil gyis gnon pa'i dar dpyangs 'dzin / /
yon tan rgyas mdzad na bza' ser khra gsol / /
chos kyi rgyal srid brnyes la phyag 'tshal lo / /
phyag g.yas rin cen dbyug tos dbul ba 'joms / /
dgos pa kun sgrub g.yon pa ne'u le 'dzin / /
spyi gtsug nor bus nor gyi char pa 'bebs / /
dpal 'phags bkra shis khyod la phyag 'tshal lo / /
'jig rten 'das kyang 'jig rten tshul ston pa / /
gnod sbyin dpa' bo 'khor los sgyur ba'i gzugs / /
ting 'dzin nam mkha' mdzod kyis 'gro ba kun / /
ci 'dod re ba skong la phyag 'tshal lo / /
'gro ba gcig kyang yal bar mi 'dor mod / /
nad kyis nyen pa'i bu sdug ma bzhin du / /
dman la rjes brtse 'dod pa'i dngos grub ster / /
phongs pa zlog mdzad khyod la phyag 'tshal lo / /
srid 'dir bdag cag nyon mongs chom rkun gyis / /
bcom nas 'phags nor phrogs te sdug bsngal ba / /
mgon khyod dran pa tsam gyis zhi mdzad pa / /
pha rol dpung 'joms khyod la phyag 'tshal lo / /
rnam mang yon tan ldan pa'i sras rnams dang / /
pho nya las mkhan sprul pa'i tshogs rnams ni / /
sna tshogs gzugs ldan sna tshogs phyag mtshan 'dzin / /
sna tshogs rgyan mang 'dzin la phyag 'tshal lo / /
mgon po yon tan tsam gyis mnyes gyur pa / /
khyod ltar brtse ba gzhan pa 'di na med / /
de phyir bsod nams mi ldan rab bkren pa / /
bdag gis sgo gsum spyod pa gzhan spangs nas / /
bcom ldan 'bad pa'i sgo nas btsal btsal nas / /
sgo gsum dad pas rtag tu dran byed cing / /
mchod pa sbyar bas lus kyang dub pa dang / /
rtag par ngag tu khyod kyi sngags bzlas pas / /
skad cig tsam yang khyod sku brjed ma gyur / /
sdom gnas dam tshig dag dang 'gal ma bgyis / /
de ltar byang chub grogs su khyod bsten na / /
tshe rabs kun tu thugs rjes bzung du gsol / /
bdag bkren 'bad pas mchod pa bshams byas pa / /
bdag gi don slad 'di dag mi bzhes sam / /
mgon po'i thugs dang 'gal ba bshags bgyid na / /
thugs rje can khyod tshangs par mi stsol lam / /
kho bo dbul phongs sdug bsngal gyis gdungs pa / /
pad ltar yangs pa'i spyan gyis mi gzigs sam / /
phongs pa'i 'o dod 'bod cing gsol 'debs na / /
kun mkhyen sgrib med snyan gyis mi gsan nam / /
bdag gdong mchi mas g.yogs shing sdug bsngal ba / /
brtse ldan shes @# / /
rab spyan gyis mi gzigs sam / /
sdug bsngal sna tshogs dag gis rgyud gdungs na / /
skyon bral dag pa'i thugs rjes mi gzigs sam / /
bar gcod bgegs dang dgra tshogs 'di dag kun / /
sde chen dpa' bo'i stobs kyis mi 'joms sam / /
byang chub sgrub pa'i grogs su gsol 'debs na / /
thar lam 'dren pa'i ded dpon mi mdzad dam / /
tshul bzhin bsgrubs kyang dngos grub mi ster na / /
sngon gyi thugs dam dam bca' ma nyams sam / /
gal te mgon khyod tshe 'dir 'grub 'gyur ba'i / /
bdag la sngon gyi smon lam 'brel med pas / /
de phyir bdag la nyid kyis mi dgongs na / /
thugs rjes dgongs pa'i lha gzhan gang yin smros / /
kye ma bcom ldan srid 'joms thugs rje yi / /
sprin chen mnga' ba khyod la brten gyur kyang / /
sdug phongs bzod dka' tsha bas gdungs pa 'di / /
zhi bar mi 'gyur 'di rgyu ci zhig lags / /
sems can rnam pa sna tshogs gang dang gang / /
de kun sman slad nor bu rin cen gyi / /
sna tshogs gter gyi char pa 'bebs zhes kyang / /
phongs pa bdag la thigs gcig babs ma gyur / /
nyi ma'i 'od dang lhan cig mun 'khyams bzhin / /
thugs rje'i bdag nyid mgon khyod bsten bzhin du / /
sdug phongs bzod dka'i nad kyis gdungs lags na / /
khyod kyi thugs rje'i dpa' chen gang du thal / /
'jig rten skyong ba khyod zhal lta 'dod pas / /
'khor bcas sngon du rtag par bsgoms byas kyang / /
khyed sku'i phyogs gcig tsam yang mngon ma gyur / /
'gro don mdzad pa'i sku mchog med dam ci / /
bum bzang yid bzhin nor dang dpag bsam shing / /
de dag gis kyang 'gro ba'i re skong na / /
khyod blo bskal pa mang por bskyed bskyed pa'i / /
gzhan don thugs rje'i rgyun de gang du thal / /
'jig rten skyong ba'i dbang phyug rnam thos bu / /
ngal bsos dge ba'i stobs zhes khyod kyi mtshan / /
thos sam skad cig tsam zhig dran pas kyang /
nyes pa kun zhi bde dpal rgyas 'gyur na / /
bdag gis yun ring khyod mtshan brjod byas kyang / /
mngon par 'dod pa'i 'bras bu thob ma gyur / /
gang tshe bdag cag 'dod ldan nyon mongs bcas / /
de phyir nyid kyis grub pa mi ster na / /
nyon mongs zad tshe longs spyod ci zhig dgos / /
kun mkhyen thob nas gzhan la gsol ci 'tshal / /
gal te bdag mthus dbul phongs 'dor nus na / /
bcom ldan snyan la gzan 'gyi mi rigs mod / /
bdag la nus med mgon khyod skyon bral bas / /
'khrug med snying rje'i stobs la gsol ba 'debs / /
nad kyis nyen gyur phongs pas sems brgyal nas / /
rmi lam du yang mgon khyod cung zhig dran / /
rab tu skyo bas bla brdol 'di dag smras / /
bcom ldan thugs rje'i zhags pas drang du gsol / /
bdag cag rtsod ldan sems can skyon mang bas / /
bcom ldan khyod la smra bar mi rigs na / /
skyabs gsum chags sdang bral gyur mgon khyod la / /
nyam thag dus na 'bod pa'i gnas ma mchis / /
brel zhing phongs nas cho nges btab byas kyang / /
'di na bdag la gdong sdeb gzhan ma mchis / /
sdug cing phongs nas mgon po khyod bos na / /
sngon gyi dam bcas rjes su dgongs mdzod la / /
ma byams bu sdug bzhin du 'dir gshegs gsol / /
mdzes @# / /
pa'i sku mchog bdag la bstan du gsol / /
dbul phongs sdug bsngal nyen pa'i bud shing la / /
khyod sngags bzlas pa'i me yis sreg tu gsol / /
rtse gcig thugs rje brtse ba'i gdung shugs des / /
nor gyi dbang phyug gter gyi dngos grub stsol / /
bsod nams bar du gcod pa'i bgegs dang ni /
rnam par sdang ba'i log zhugs dgra tshogs kun / /
sde cen sras mang g.yog dang pho nyar bcas / /
gnod sbyin chen po'i stobs kyis zlog tu gsol / /
de ltar mgon po nyes pa'i tshogs 'joms la / /
bstod cing gsol ba btab pa'i bsod nams des / /
gnod pa'i skyon bral 'dod pa'i 'bras smin nas / /
khyod bzhin phun sum tshogs pa'i gnas thob shog /
'di slob dpon tsan+d+ra go mis mdzad / / / /
! phun tshogs rin cen rang bzhin gzhal med khang / /
nor bu'i ba gaM mngon mtho'i mu tig tshogs / /
rab 'bar skabs gsum dbang po'i grong khyer yang / /
lan brgyar pham byed pho brang chen po'i dbus / /
skyon bral chu skyes zla ba'i dkyil 'khor la / /
gdong lnga'i dbang po rnam par 'gying ba'i steng / /
nyin byed bye ba'i 'od ldan gser gyi ni / /
lhun po'i dbang po lta bur brjid pa'i sku / /
nyi zla'i zhal la padma rgyas pa'i spyan / /
zhal nas 'gro la rin cen char chen 'bebs / /
phyag g.yas rin cen tog mdzes rgyal mtshan dang / /
'dod dgu'i nor gyi dpal ster ne'u le / /
g.yon pa'i phyag gis 'dzin la phyag 'tshal lo / /
'ja' tshon ltar bkra'i dar gyi lhab lhub dang / /
khral khrol rin cen phreng ba rnam par g.yo / /
lta bas mi ngoms gzi brjid phung po'i sku / /
dran pas dbul phongs kun 'phrog khyod la bstod / /
khyod sngon dpag med dus nas sangs rgyas kyang / /
rgyun du zhugs dang sa brgyad dbang phyug sogs / /
'gro la gang 'tsham sprul pa'i rnam rol gyis / /
skye rgu'i re ba skong la phyag 'tshal lo / /
rdzu 'phrul stobs ldan rta mchog bzhon pa can / /
sna tshogs phyag mtshan g.yas pa'i phyag gis 'dzin / /
g.yon pas gter gyi char 'bebs ne'u le / /
'dzin mdzad blon po rta bdag brgyad la bstod / /
mi sdug gzugs can rngam pa'i cha lugs can / /
phyag g.yas sna tshogs mtshon chas bdud dpung 'joms / /
g.yon pa ne'u legs dgos 'dod re ba skong / /
gnod sbyin sde brgyad dmag tshogs rnams la bstod / /
dad pa'i yid la ri mor bris pa bzhin / /
snang stong sgyu ma lta bur khyod bsgoms nas / /
rtse gcig gdung shugs drag pos mchod gtor dang / /
bzlas brjod la brtson rnal 'byor bdag cag la / /
dpag med tshe dang 'dod dgu'i dpal 'byor dang / /
nam mkha'i mtha' khyab snyan pa'i grags pa dang / /
khams gsum skye rgu dbang du bsdu ba sogs / /
yid la ci 'dod re ba skong bar mdzod / /
mgon po 'khor dang bcas pa'i phrin las kyis / /
nag phyogs bdud sde'i bar chad kun bcom zhing / /
mthun rkyen longs spyod char ltar phab pa las /
rang gzhan don gnyis lhun gyis grub par mdzod / /
ces pa rnams kyis bstod /
mjug tu yi ge brgya pas kha bskang zhing nongs pa bzod par gsol nas /
ngag tu bai ring po mig 'dzum sum cu rtsa gnyis kyi bar du brjod pas chos skyong gi thugs ka'i pad 'dab la gnas pa'i bai gshegs par bsam zhing /
thugs ka'i 'od zer gyi lcags kyu bkrol @# / /
bar bsam la /
khyed kyi sems can don kun mdzad / /
sogs kyis ye shes pa gshegs su gsol ba'am /
bris sku sogs la brtan bzhugs ji ltar rigs par bya'o / /
rab 'byams rgyal ba kun gyi bstan pa'i mdzod / /
'dzin mdzad drang srong rnam mang thos pa'i sras / /
mnyes par byas las skal bzang skye bo la / /
'dod dgu'i dngos grub 'byung ba'i thabs 'di byas / /
de las 'ongs pa'i rnam dkar phung po'i tshogs / /
ji snyed thob des tshe rabs thams cad du / /
bran bzhin nor sbyin dbang pos phrin las kun / /
sgrub cing bla med byang chub myur thob shog /
ces rgyal po chen po rnam thos sras la mchod gtor 'bul ba'i rim pa lag tu blang bde bar brjod pa 'di ni gnas brtan sdom brtson dam pa blo gros rgya mtshos bskul ba'i ngor /
chos smra ba dge 'dun rgya mtsho'i dpal gyis bu ston thams cad mkhyen pa'i yig ca gzhir byas med mi rung rnams kha bskang ste chos 'khor rgyal gyi gtsug lag khang gi bka' gdams pho brang du nye bar sbyar ba 'dis kyang skye 'gro thams cad dbul phongs kyi sdug bsngal las thar bar gyur cig / / /
! rgyal po chen po ngal bsos po'i sgrub thabs bsam 'phel dbang gi rgyal po zhes bya ba /
bcom ldan 'das rdo rje 'dzin la phyag 'tshal lo / /
gsang ba kun gyi dpal ldan gsang ba'i bdag /
'jigs byed in+d+ri nI la'i gos 'chang ba / /
mchog tu gtum po de dang rnam thos sras / /
nor gyi dbang phyug de la phyag 'tshal nas / /
de nyid dgyes byed cho ga'i chu 'dzin 'phreng / /
bdag blo'i nam mkha' yangs par rab sprul te / /
dbul zhing phongs pas nyam thag 'gro 'di la / /
dngos grub 'dod dgu'i char chen dbab par bya / /
de la gang dag rgyal po chen po rnam thos sras la gtor ma 'bul ba'i cho ga la mchod gtor lag len bzhin du gtsang zhing shin tu bzang bar bshams la /
skyabs 'gro sems bskyed sngon du btang /
rang nyid stan bde ba la 'dug ste /
dpal gsang ba'i bdag po'i zab gsal gnyis su med pa'i rnal 'byor brtan po la gnas pas gtor ma dang mchod pa byin gyis brlab pa ni /
oM badzra a mr-i ta kuN+Da li ha na ha na hUM phaT /
oM swa b+hA wa shud+d+ha sarba d+harmAH swa b+hA wa shud+d+hanyahaM /
stong par gyur /
stong pa'i ngang las b+h+ruM las rin po che'i snod yangs shing rgya che ba'i nang du /
khaM las gtor ma lha'i bdud rtsi dri ma med pa'i steng du oM AH hUM gi yi ge gsum steng nas steng du brtsegs pa 'od du zhu ba dang ro gcig tu gyur pas kha dog dri nus kyi skyon thams cad sbyangs /
zag pa med pa'i ye shes kyi bdud rtsir gyur /
oM AH hUM lan gsum brjod pas gtor ma byin gyis brlabs /
mchod pa rnams a mr-i tas bsang /
swa b+hA was stong par sbyangs /
stong pa'i ngang las /
mchod rdzas rnams rang bzhin stong pa /
rnam pa mchod rdzas /
byed las dbang po drug gi spyod yul du zag med kyi bde ba khyad par can bskyed par gyur /
oM Ar+g+haM AH hUM /
de bzhin du shap+ta'i bar brjod pas byin gyis brlab bo / /
de nas mdun bskyed gsal gdab pa ni /
swa b+hA wa'i sngags don dran pa'i sgo nas stong par sbyangs /
stong pa'i ngang las b+h+ruM las rin po che'i gzhal yas khang gru bzhi sgo bzhi rta babs bzhi dang bcas shing 'khor sa rim pa gsum dang ldan pa'i dbus na khang pa brtsegs pa dgu yod pa /
dbus ma'i pho brang thog rim pa gsum dang ldan pa'i rtse mor nor bu rin po che'i tog gis spras shing /
shar shel /
lho bai DUr+ya /
nub padma rA ga byang @# / /
gser las byas pa'i ka ba nyis stong lnga brgyas spras pa /
dra ba dang dra phyed mda' yab sogs kyis brgyan cing gdugs dang rgyal mtshan dang ba dan dag gis bkra bar byas pa'i gzhal med khang chen po'i mtshams rnams su dpag bsam gyi shing brgyad /
'dod 'jo'i ba brgyad /
bum pa bzang po brgyad brgyad spel mar gnas shing gter gyi khang pa bco lnga dag gis spras pa'i dbus kyi khang pa'i lte bar hrIH las sna tshogs padma'i steng du zla ba'i dkyil 'khor la gnas pa'i bai yig gser gyi mdog can las byung ba'i rgyal mtshan bais mtshan pa las 'od 'phros /
sems can thams cad kyi dbul phongs bsal /
tshur 'dus yongs su gyur pa las /
rgyal po chen po rnam thos sras gser btso ma'i mdog can nyi ma 'bum gyi mdangs dang ldan zhing zhal gcig phyag gnyis kyis g.yas rgyal mtshan dang /
g.yon gter sna tshogs skyug pa'i ne'u le 'dzin pa /
seng ge nyal ba kha de nyid la lta ba'i steng na rgyal po rol pa'i 'dug stangs kyis bzhugs shing rin po che'i dbu rgyan dang dar gyi cod pan can /
zhal nas rin po che'i char 'bebs pa /
shar gyi khang pa brtsegs par padma'i gdan la rmugs 'dzin ser po g.yas rin po che /
lhor gang bzang ser po g.yas bum bzang /
nub tu nor bu bzang po dkar po g.yas nor bu /
byang du ku bai ra dkar po g.yas ral gri /
shar lhor yang dag shes ser po g.yas gser gri /
lho nub tu 'brog gnas nag po g.yas mdung dmar /
nub byang du lnga rtsen ser skya g.yas khang brtsegs /
byang shar du 'jam po 'khyil pa dkar po g.yas gri gug dang phub 'dzin pa /
g.yon thams cad ne'u le 'dzin cing rang rang gi mdog dang mthun pa'i rta la zhon pa /
'khor sa bar pa la gnod sbyin bye ba'i tshogs dang /
'khor sa phyi ma la lha ma srin gyi dmag tshogs dpag tu med pa dang bcas pa'i gtso 'khor rnams kyi spyi bor oM /
mgrin par AH thugs kar hUM gis mtshan par gyur /
rang gi thugs ka'i hUM las 'od zer 'phros pas byang phyogs lcang lo can gyi pho brang nas rgyal po chen po rnam thos sras 'khor dang bcas pa skad cig gis spyan drangs /
sa 'dzin dbang po'i byang gi phyogs / /
rig sngags 'chang ba kun gyi gnas / /
lcang lo can gyi pho brang nas / /
nor gyi dbang phyug rnam thos sras / /
'khor dang bcas pa spyan 'dren na / /
rnal 'byor bdag la brtser dgongs te / /
thogs pa med pa'i rdzu 'phrul gyis / /
gnas 'dir myur du tshur spyon cig /
bai shra wa Na sa pa ri wA ra sa ma ya dzaH dzaH dzaH hUM baM hoH oM bai swA hA /
bai shra wa Na a kar+Sha ya dzaH bai ring po mig 'dzum sum cu'i tshad du brjid bag dang bcas brjod cing 'di'i man ngag bzhin du sbyar ba'i spos bsreg cing rol mo bya'o / /
gang zhig cung zad dran pa tsam gyis kyang / /
srid dang zhi ba'i gdung ba kun 'phrog cing / /
dngos grub ma lus stsol ba'i yid bzhin nor / /
rgyal chen rnam thos sras la phyag 'tshal lo / /
zhes phyag bya /
rang bzhin stong pa'i mkha' dbyings dag pa las / /
zag med bde ster mchod yon rgya mtsho'i sprin / /
dngos grub 'dod dgu'i char 'bebs nam mkha'i khyon / /
yongs su bkang ste dad pas khyod la 'bul / /
bai shra wa Na ye sa pa ri wa ra ar+g+haM pra tI ts+tsha ye swA hA /
de @# / /
bzhin du ar+g+haM gyi gnas su pA dyaM dang /
mchod yon gyi gnas su zhabs bsil sbyar la dbul /
des shap+ta'i bar rigs bsgres te mchod do / /
gzhan yang rin chen bdun dang 'dod yon lnga / /
bkra shis rdzas brgyad gling bzhi ri rab sogs / /
bsam yas mchod pa'i sprin gyis legs mchod na / /
dgyes bzhin bzhes te dngos grub stsal du gsol / /
chags sogs nyams pa thams cad bdag 'chags shing / /
khyod kyi rnam dkar mdzad la rjes yi rang / /
mkha' khyab 'gro la chos dang longs spyod char / /
'bebs slad srid mtha'i bar du khyod bzhugs 'tshal / /
de yi dge bas nyam thag 'gro 'di yi / /
skyob pa bla na med par bdag gyur cig /
ces yan lag bdun pa phul nas bzlas pa bya ba ni /
rgyal po'i thugs kar zla ba'i steng du rdo rje rtse lnga pa'i lte ba la bais mtshan pa'i mthar snying po gzungs ring gis bskor ba dang /
'khor rnams kyi thugs kar yang zla ba'i steng du rang rang gi sa bon gyi mthar rang rang gi sngags kyis bskor ba gsal btab /
rang gi lce 'od kyi sbu gur gyur par bsam zhing sngags bzlas pas rang yi dam du gsal ba'i thugs ka'i sngags phreng las mchod sprin dpag tu med pa spros pas rgyal po 'khor dang bcas pa mchod pas mnyes par byas /
rgyal po 'khor bcas kyi thugs ka'i sngags phreng las 'od 'phros pas 'jig rten thams cad rang dbang med par bdag gi dbang du bsdus /
dgos 'dod thams cad char bzhin babs par bsams la /
tadya thA /
oM hi li ma Ni b+ha dra /
hi li hi li ma Ni b+ha dra /
ki li ma Ni b+ha dra /
ki li ki li ma Ni b+ha dra /
ku ru ma Ni b+ha dra /
ku ru ku ru ma Ni b+ha dra /
tu ru ma Ni b+ha dra /
tu ru tu ru ma Ni b+ha dra /
su ru ma Ni b+ha dra /
su ru su ru ma Ni b+ha dra /
tsu ru ma Ni b+ha dra /
tsu ru tsu ru ma Ni b+ha dra /
oM e hye hi /
tiShTHa tiShTHa /
sarba ar+tha me sA d+ha ya /
tadya thA /
oM su d+ha ne /
su ra se /
su ma ti /
su su She /
hi li mi li swA hA /
zhes pa gzungs ring dang /
oM bai shra wa Na ye swA ha /
snying po dang /
oM dzam+b+ha la dza lan+d+ra ye swA hA /
oM purna b+ha dra ye swA hA /
oM ma Ni b+ha dra ye swA hA /
oM ku bai ra ye swA hA /
oM sam+b+ha dza nA ye swA hA /
oM gu he tA nA ye swA hA /
oM pany+tsi ka ye swA hA /
oM pi tsi kuN+Da li ye swA hA /
zhes pa 'khor gyi sngags rnams bzla zhing /
bzlas pa'i rjes su gtor ma 'bul ba ni /
chos skyong 'khor dang bcas pa'i ljags rdo rje rtse gcig pa 'od kyi sbu gu can du gyur pas gtor ma'i bcud thams cad drangs te gsol bar bsams la /
bai shra wa Na i daM ba liM ta kha kha khA hi khA swA hA /
zhes pa lan bdun gyis gtor ma dbul la /
chos skyong ba'i rgyal po chen po rnam thos sras 'khor dang bcas pa khyed rnams kyis gtor ma bzang po 'di bzhes la sangs rgyas kyi bstan pa srungs /
dge 'dun gyi sde skyongs /
bla ma'i sku tshe srings /
rnal 'byor pa bdag gi 'gal rkyen thams cad zhi ba dang /
mthun rkyen dgos 'dod thams cad char bzhin 'bab pa'i phrin las mdzod /
nyin byed bye ba'i 'od kyis byugs pa yi / /
gser gyi ri dbang bzhin du brjid pa'i sku / /
dpal ldan gdong lnga'i dbang po 'gying ba'i steng / /
sgeg pa'i nyams kyis bzhugs la phyag 'tshal lo / /
phyag g.yas nag po'i g.yul las rnam rgyal ba'i / /
rgyal mtshan nam mkha'i rtse mor snyeg pa bzhin / /
'dod dgu'i nor gyi @# / /
dpal sbyin ne'u le / /
g.yon pa'i phyag gis 'dzin la phyag 'tshal lo / /
khyod ni rgyal ba'i dbang po rin cen mang / /
'gro ba'i don phyir sa brgyad dbang phyug tshul / /
yid la dran pa tsam gyis dngos grub kyi / /
char chen 'dod dgur 'bebs la phyag 'tshal lo / /
gnod sbyin sde dpon chen po rta bdag brgyad / /
khyod kyi blon po'i tshul du las byed cing / /
'jigs rung gnod sbyin lha min dpung tshogs kyis / /
bdud sde zil gyis gnon la phyag 'tshal lo / /
mgon khyod yid la dran pa'i ting 'dzin dang / /
rtse gcig dran pas bzlas brjod mchod gtor la / /
g.yel med rnal 'byor bdag gi 'dod pa'i don / /
ma lus thogs pa med par grub par mdzod / /
rgyal ba'i bstan dang bstan 'dzin skyong ba dang / /
bdag gi 'gal rkyen bar chad kun zhi zhing / /
'jig rten 'jig rten 'das pa'i phun tshogs kun / /
ma lus dbang du 'gyur ba'i phrin las mdzod / /
ces rol mo dbyangs dang bcas pas bstod cing 'phrin las bcol /
rgyas par spro na bu ston thams cad mkhyen pas mdzad pa'i gtor chog dang bstod ring sogs bya ste /
'di ni nyung ngu la dga' ba'i dbang du byas pa'o / /
de nas bzod par gsol ba dang /
bsngo ba bya zhing ye shes pa bris sku sogs la bstim /
dam tshig pa rang la bsdus pas dngos grub thams cad 'bad med du 'grub par 'gyur ro / /
smras pa /
rnam dpyod bzhin ras lta bas mi ngoms shing / /
lhag bsam bdud rtsi'i 'dzum dkar pho nya 'gyed / /
legs bshad zur mig lta bas blo gsal gyi / /
gzhon nu'i yid 'phrog gnyis pa gzhan na gang / /
de phyir 'dir yang dpal ldan rnam thos sras / /
khyod nyid dgyes pa bskyed pa kho na'i phyir / /
bsnyen cing sgrub pa'i thabs pa 'di / /
bya btang dge 'dun rgya mtshos legs par bkod /
dge bas 'gro la 'dod dgu sbyin gyur cig /
ces pa 'di yongs kyi dge ba'i bshes gnyen mkhyen rab dbang phyug sogs kyis bskul ba'i ngor btsun pa dge 'dun rgya mtsho dpal bzang pos ri bo sde chen du bgyis pa'o / / / /
! na mo ma hA kA lA ya /
bde chen chos sku'i ngang las ma g.yos kyang / /
khams gsum za byed khro bo'i skur bstan nas /
phrin las rnam bzhis bstan pa srung mdzad pa / /
drag po gzi ldan dbang phyug la btud de / /
de nyid dgyes pa skyed byed mchod gtor gyi / /
cho ga'i rim pa khrigs su spel ba las / /
skal bzang dam tshig ldan pa'i tshogs rnams la / /
dngos grub 'dod pa 'jo ba bdag gis bya / /
'dir rdo rje nag po chen po zhal bzhi pa yab yum la mchod gtor 'bul ba'i rim pa lag tu 'khyer bde ba brjod na /
dang por mchod gtor rnams phyag len bzhin du bshams /
yi dam gyi bdag bskyed bzlas pa dang bcas pa rdzogs par byas nas thog mar bgegs bskrad cing mtshams bcad pa ni /
gtor ma las sngags kyis bsang /
swa b+hA was stong par sbyangs /
stong pa'i ngang las oM las rin po che'i snod yangs shing rgya che ba'i nang du oM 'od du zhu ba las byung ba'i gtor ma dwangs shing thogs pa med pa bdud rtsi'i rgya mtsho chen por gyur par bsams la /
oM AH hUM lan gsum brjod pas byin gyis brlabs la /
hUM /
gang zhig 'byung po mthu chen dang / /
sems can la 'tshe bstan la gnod / /
sgrub la bar du gcod pa yi / /
bgegs kyi tshogs kun nga la nyon / /
nga ni dpal ldan rdo rje 'dzin / /
nga yi bka' las ma 'da' @# / /
zhig /
gal te bka' las 'das gyur na / /
rdo rje 'dzin pas 'joms par byed / /
de bas sngon gyi dam tshig bzhin / /
byin gyis brlabs pa'i gtor ma ni / /
dad pa'i tshul gyis rab khyer la / /
rang rang gnas su 'gro bar gyis / /
zhes brjod la /
suM b+ha ni dang /
yi dam gyi las sngags sogs kyis bgegs bskrad nas /
hUM /
steng yang rdo rje'i gur khang la / /
'og kyang rdo rje'i sa gzhi ste / /
phyogs mtshams rdo rje'i r+wa bas bskor / /
rdo rje'i mtshams las ma 'da' zhig /
oM badzra rak+Sha rak+Sha hUM phaT /
de bzhin du rigs bsgres la /
ral gri /
'khor lo /
mda' /
me rnams dang /
khang+ga /
tsakra a go dzwa la raM /
rak+Sha rak+Sha hUM phaT /
shar gyi phyogs nas bka' nyan ma / /
yum chen g.yung mo nag mo ni / /
nag mo gri gug thod khrag 'dzin / /
shar phyogs srung ba'i las mkhan ma / /
shar gyi bar chad zlog tu gsol / /
dus la bab bo sa ma ya / /
oM DoM bi ni gnod byed ma ra ya hUM phaT /
de bzhin du /
lho phyogs srin mo /
nub phyogs gtum mo /
byang phyogs sing ga gling ma rnams la'ang 'gre'o / /
de nas nang mchod dang mchod pa byin gyis brlabs la /
rten bskyed pa ni /
rang gi mdun du dur khrod chen po 'jigs su rung ba'i sa gzhi la keng rus gar byed cing ro langs rnams phyogs bcur rgyug pa /
'byung po khus 'debs shing mi nag 'o dod 'bod pa /
gdug pa can gyi gcan gzhan rnams phyogs su rgyug cing sha za gad mo dgod pa /
steng gi nam mkha' la char sprin nag po glog phreng 'khyug cing 'brug sgra sgrog pa las gnam lcags kyi ser ba 'bebs pa /
khwa ta dang /
bya rog dang /
dur bya la sogs pa rnams 'thab cing lding la gshog pa brdeb pa /
ca co sna tshogs sgrog pas skye 'gro thams cad 'jigs shing skrag par byed pa /
rta ro 'bum ni gcal du bkram zhing mi ro 'bum ni khri ru brtsigs pa /
de'i dbus su e las chos 'byung gru gsum mthing nag yangs shing rgya che ba /
dgra bgegs kyi khrag gi rgya mtsho che po rlabs kyi phreng ba chal du g.yo bas gang ba'i nang du phyogs bzhi dang dbus su sna tshogs padma dang ro'i gdan lnga'i steng du hUM las gri gug yu ba la hUM gis mtshan pa re re /
de rnams las 'od 'phros /
dgra bgegs gdug pa can thams cad tshar bcad /
tshur 'dus yongs su gyur pa las dbus kyi gdan la rdo rje nag po chen po drag cing myur la shin tu gtum pa'i rnam pa can /
sku mdog char sprin ltar gnag pa /
zhal bzhi phyag drug zhabs gnyis pa /
rtsa zhal nag po ro za ba /
g.yas zhal dkar po glang po che'i gdong pa can /
g.yon zhal dmar po ma he rab tu khros pa'i gdong pa can /
r+wa rnon po gnyis dang ldan pa /
rgyab zhal nag po seng ge'i gdong pa can /
zhal re re la yang dmar la zlum pa'i spyan gsum gsum dang ldan zhing glog stong 'khyug pa lta bu'i sdang mig phyogs bcur g.yo bas srid pa gsum gyi dgra dang bgegs thams cad rlag par byed pa /
zhal rab tu gdangs shing gangs ri ltar dkar ba'i mche ba rnam par gtsigs nas khrag gi rba klong 'khrug pa'i ljags rab tu 'dril ba /
k+ShiM k+ShiM gyi sgra 'brug ltar sgrog pas bdud sde'i tshogs thams cad brgyal dngangs dran pa nyams par byed pa /
smin ma dang sma ra rab tu 'bar zhing drag po'i rlung @# / /
gis bskyod pa'i dus mtha'i me'i phung po dang mtshungs pa'i dbu skra kham ser gyen du brdzes pa las gnam lcags kyi ser ba 'bab pa /
shangs nas drag po'i rlung 'tshubs pas 'jig rten gyi khams thams cad g.yo bar byed pa /
phyag g.yas kyi dang pos gri gug dang /
g.yon dang pos thod pa khrag gis gang ba steng 'og tu byas nas 'dzin pa /
g.yas kyi gnyis pa na dbyug tho /
gsum pa na dgra sta 'bar ba bsnams pa /
g.yon gyi gnyis pa na khrag dang bcas pa'i glang po che'i pags pa /
gsum pa na rdo rje zhags pa bsnams pa /
thod pa skam po lnga'i dbu rgyan dang /
shin tu 'jigs shing khrag 'dzag pa'i mgo bo rlon pa lnga bcu'i do shal can /
stag gi pags pa rlon pa'i sham thabs la dril bu g.yer kha'i phreng bas brgyan pa /
rgyu rlon dang dug sbrul gyi tshangs skud can /
zhabs g.yas bskums shing g.yon brkyangs pa'i stabs kyis dam nyams dgra bgegs kyi steng du bro brdungs pas sa chen po chem chem g.yo ba /
lha dang lha min thams cad la bsdigs par byed cing /
khams gsum po ma lus pa skad cig gis za bar nus pa /
sku las skyes pa'i ye shes kyi me rab tu 'bar ba'i klong dkyil na bzhugs pa /
de'i g.yas su gtum mo sngon mo g.yas khrag gis gang ba'i thod pa dang /
g.yon dar nag 'dzin pa /
g.yon du g.yung mo dmar mo phyag gnyis kyis lcags sgrog gi lu gu rgyud kyi zhags pa bsnams pa /
mdun dang rgyab tu srin mo dang sing ga li mon mo nag mo shin tu khros pa'i rnam pa can gri gug dang thod pa 'dzin pa /
bzhi ga'ang mig khrag ltar dmar ba /
lce glog ltar 'khyug pa /
mche ba gangs ri ltar gtsigs pa /
ba spu'i khung bu thams cad nas me 'bar zhing kha nas nad dang dug gi rlangs pa char sprin ltar g.yo bas dam nyams kyi dgra la nad yams 'gyed pa /
yab yum de rnams kyi 'khor du zhing skyong gi tshogs dpag tu med pa dang /
sde brgyad kyi tshogs dpag tu med pa dang /
gri thogs kyi bshan pa nyer gcig po re re la yang gri thogs kyi bshan pa 'bum 'bum gyis bskor ba /
gzhan yang sprul pa'i bka' nyan sa dang bar snang nam mkha'i khyon thams cad gang ba'i gtso 'khor thams cad kyi spyi bor oM dkar po /
mgrin par AH dmar po /
thugs kar hUM sngon po /
bdag nyid kyi thugs ka'i hUM sngon po'i 'od zer lcags kyu'i rnam pa can gyis gangs ti se /
po ta la /
bsil ba tshal /
ha ha dgod pa'i dur khrod la sogs pa nas zhing skyong nag po chen po 'khor dang bcas pa skad cig gis spyan drangs /
hUM /
bcom ldan rdo rje 'chang gi pho nya ste / /
phrin las drag pos gdug pa tshar gcod phyir / /
ha ha dgod pa'i dur khrod chen po nas / /
zhing skyong chen po gnas 'dir gshegs su gsol / /
myur mgyogs sde brgyad dmag dpon mdzad pa'i tshe / /
ti se'i gangs ri dag nas gshegs su gsol / /
mkha' 'gro mang po'i gtso bo mdzad pa'i tshe / /
dur khrod chen po bsil ba tshal nas gshegs / /
sangs rgyas bstan pa gnyan po srung ba'i tshe / /
dar lung gnyan gyi pho brang dag nas gshegs / /
rnal 'byor dam ldan dgra lha mdzad pa'i tshe / /
kha 'u'i brag rdzong dag nas gshegs su gsol / /
dam nyams dgra bgegs thal bar rlog @# / /
pa'i tshe / /
khro zhing 'khrug pa'i dur khrod dag nas gshegs / /
phrin las thogs med myur du sgrub pa'i tshe / /
sing ga la yi gling nas gshegs su gsol / /
lha mchog ma hA kA la spyan 'dren no / /
lha chen drag po zhal bzhi gshegs su gsol / /
zhing skyong gzi ldan dbang phyug gshegs su gsol / /
bram ze'i gzugs can dpa' bo gshegs su gsol / /
rnal 'byor bu bzhin skyong ba'i dam tshig can / /
las mdzad yum chen rnam bzhi gshegs su gsol / /
bstan dgra dam nyams thal bar brlag mdzad pa'i / /
bka' sdod zhing skyong tshogs rnams gshegs su gsol / /
bstan pa srung mdzad sna tshogs cho 'phrul can / /
srog gcod bshan pa sde brgyad gshegs su gsol / /
dgra bo'i snying 'byin sha khrag za zhing rgyug /
gri thogs bshan pa'i tshogs rnams gshegs su gsol / /
rgyal ba'i bstan srung bstan pa'i bya ra mkhan / /
ma lus 'khor bcas gnas 'dir gshegs su gsol / /
oM shrI ma hA kA la tsa tur mu kha sa pa ri wA ra e hye hi /
zhes rol mo dbyangs dang bcas pas spyan drangs shing sbyar spos bsreg g.yab dar gyis g.yab /
de nas dam tshig pa dang gnyis su med par gyur par bsams la /
dzaH hUM baM hoH zhes brjod /
mthing nag chos 'byung khrag mtsho 'khyil ba'i dbus / /
sna tshogs chu skyes tsha zer 'gyed pa'i steng / /
'jigs rung dgra bgegs bsnol ba'i gdan khri la / /
srid gsum za byed mthing nag rngam pa'i sku / /
nyi 'od kyis byugs mig sman lhun po bzhin / /
dam can 'khor tshogs rgya mtsho dang bcas te / /
phrin las rnam bzhi'i dngos grub char 'bebs shing / /
ji srid dran pa de srid brtan par bzhugs / /
oM padma ka ma la ye stwaM /
zhes gdan dbul /
ma lus zhing gi dgra bgegs ji snyed pa'i / /
dmar chen snying khrag rgya mtshor 'khyil ba dang / /
yan lag brgyad ldan sman chab bdud rtsi'i mtsho / /
mchod yon tshogs rnams dad pas khyed la 'bul / /
oM tsa tur mu kha sa pa ri wA ra ar+g+haM pra tI ts+tsha hUM swA hA /
ma lus zhing gi dgra bgegs ji snyed pa'i / /
dbang po lnga yi me tog tshogs rnams dang /
padma ut+pal mi zad dri ldan pa'i / /
me tog sngon po'i tshogs 'di khyed la 'bul / /
oM tsa tur mu kha sa pa ri wA ra pu Sh+paM X /
zhes sogs 'gre /
ma lus zhing gi X / /
sha chen tshil chen dud pa'i sprin phung dang / /
gu gul tsan dan a ka ru la sogs / /
dri zhim spos kyi tshogs 'di X / /
d+hU paM X /
ma lus X / /
zhun chen sgron me tshar du dngar ba dang / /
nyi zla nor bu'i 'od dang rtsi mar gyi / /
snang gsal tshogs 'di dad pas X / /
a lo ke X /
ma lus X / /
ga bur gyis bran khrag zhag rgya mtsho dang / /
tsan dan gur kum la sogs spos kyi mtsho / /
dri chab tshogs 'di dad pas X / /
gan d+he X /
ma lus X / /
khrag zhag sha rus ri ltar spungs pa dang / /
lha dang mi yi bza' dang bca' ba'i tshogs / /
ro brgya ldan pa'i zhal zas X / /
nai wi dya X /
ma lus X / /
rkang gling thod rnga gsang ba'i rnga chung dang / /
brjid pa'i sgra ldan lha rdzas rol mo'i tshogs / /
stong gsum zhing gi khyon bkang khyed la 'bul / /
oM tsa tur mu kha sa pa ri wA ra shap+ta pra tI ts+tsha hUM swA hA /
nang mchod 'bul ba ni /
mchod do / /
phyogs bcu dus gsum gyi de bzhin gshegs pa thams cad kyi @# / /
sku gsung thugs yon tan phrin las thams cad kyi ngo bor gyur pa /
chos kyi phung po stong phrag brgyad cu rtsa bzhi'i 'byung gnas 'phags pa'i dge 'dun thams cad kyi mnga' bdag drin can rtsa ba'i bla ma rin po che'i zhal du oM AH hUM /
rgyal ba rdo rje 'chang gi zhal du X /
dpal mgon 'phags pa klu sgrub kyi X /
de bzhin du rtsa ba'i bla ma'i bar gyi bla ma rnams kyi mtshan gyi mthar 'bru gsum sbyar la sngar bzhin dbul /
rgyud sde chen po bzhi dang 'brel ba'i yi dam dkyil 'khor gyi lha tshogs rnams kyi X /
oM ma hA kA la kA la bi kA la /
ra Ti ta hUM phaT X /
oM DoM bi ni hUM phaT X /
oM tsaN+Da lI hUM phaT X /
oM rak+Sha sI hUM phaT X /
oM sing ga lI hUM phaT X /
zhing skyong gi tshogs rnams kyi X /
sde brgyad kyi tshogs rnams kyi X /
gri thogs kyi bshan pa'i tshogs rnams kyi X /
sprul pa'i bka' nyan dam can rgya mtsho'i tshogs rnams kyi X /
zhes nang mchod dbul /
de nas dam la bzhag pa ni /
rdo rje rtse lnga pa'i phyag rgya bcas la yab yum gyi thugs kar reg par bsams la /
oM ma hA kA la kA la bi kA la /
ra Ti ta /
Do bi ni /
tsaN+Da lI /
rak+Sha sI /
sing ga lI /
de wI sa ma ye /
sma ra se sa ma ye /
ma ti ka ma tha sa ma ye rak+ShaM tu ho /
dpal rdo rje nag po chen po gdong bzhi pa yab yum 'khor dang bcas pa khyed rnams rgyal ba rdo rje 'chang dpal mgon 'phags pa klu sgrub yab sras la sogs pa rtsa brgyud kyi dpal ldan bla ma dam pa rnams kyis bka' bsgos pa'i dam las ma 'da' bar sangs rgyas kyi bstan pa srungs /
dkon cog gi dbu 'phang bstod /
dge 'dun gyi chos 'khor skyongs /
bla ma'i sku tshe srings /
chos mi nub pa'i rgyal mtshan tshugs /
khyad par du yang rnal 'byor pa bdag cag mi nor sde dang bcas pa thams cad nag po chen po khyed la gtad pa yin no / /
gnyer ba yin no / /
re ba yin no / /
bltos pa yin no / /
dgra bgegs chag sgo nyam nga bar chad rnams kyi dbang du skad cig tsam yang mi gtong bar srung ba dang /
bskyab pa dang /
sba ba dang /
ji ltar bsgo ba'i zhi rgyas dbang drag gi las rab 'byams thams cad thogs pa med par yid bzhin du 'grub par mdzod cig ces dam la bzhag de nas bshags pa bya ba ni /
rang gi thugs ka'i hUM las 'od zer 'phros pas rdo rje gsum gyi lha tshogs thams cad mdun gyi nam mkhar spyan drangs /
de rnams kyi gnas gsum nas yi ge brgya pa dkar dmar mthing gsum byung /
rang dang chos skyong 'khor dang bcas pa'i gnas gsum du phog pas sgrib pa dang dam tshig nyams chag gis gos pa thams cad dag par bsams la /
yig brgya nyer gcig la sogs mang du bzlas pa'i mthar /
hUM /
khyab bdag rdo rje 'chang dbang klu sgrub dang / /
ba liM ta pa sangs rgyas ye shes zhabs / /
mar me mdzad sogs rgyal ba ma lus pa'i / /
dngos gyur rtsa brgyud bla ma bdag la dgongs / /
drin can bla ma chos sku'i bdag nyid du / /
mthong ba kho na dngos grub rtsa bar ni / /
mi shes rang snang ma dag skyon rtog sogs / /
'khrul zhing nongs pa'i tshogs rnams mthol lo bshags / /
lhan cig skyes gang nyams brgya'i gar gyis ni / /
rnam rol yi dam lha tshogs dgongs su gsol / /
dngos grub 'byung gnas rdo rje'i dam tshig las / /
bag med dbang gis @# / /
'gal bgyis mthol lo bshags / /
bde chen ye shes chos sku'i ngang nyid las / /
g.yo ba med kyang sna tshogs rnam rol gyis / /
ma lus rgyal ba'i bstan srung mthu rtsal can / /
stobs 'phrog nag po yab yum bdag la dgongs / /
sku gsung thugs dang yon tan phrin las kyi / /
dam tshig las 'gal bsnyen sgrub g.yel ba dang / /
sgrub rdzas dman dang mchod gtor chag pa dang /
gtang rag dus su ma bgyis mthol lo bshags / /
mdor na rang bzhin dag pa'i sems kyi dbyings / /
glo bur nyes pa'i tshogs kyis bsgribs pa las / /
rmi lam bzhin du nongs gyur sgyu ma dang / /
gdod nas spros bral ngang du bshags par bgyi / /
zhes gdung shugs drag pos bshags pa bya'o / /
de nas thugs dam bskang ba ni /
bskang rdzas rnams las sngags kyis bsang /
swa b+hA was stong par sbyangs /
stong pa'i ngang las /
rang rang gi ming yig dang po thig les brgyan pa zhu ba las byung ba'i dpal ldan ma hA kA la 'khor dang bcas pa mnyes par byed pa'i dam rdzas /
spyan gzigs /
gtor ma /
mchod pa'i bye brag bsam gyis mi khyab pa zhig nag po chen po 'khor dang bcas pa'i spyan lam du 'byung zhing rgyas par gyur cig oM sarba bid /
pU ra pU ra /
su ra su ra /
a warta ya a warta ya hoH badzra s+pha ra Na khaM /
zhes nam mkha' mdzod kyi sngags dang phyag rgyas byin gyis brlabs shing /
rgyas par byed na sngags drug dang phyag rgya drug gis byin gyis brlabs nas 'bul ba ni /
hUM /
lha mchog ma hA kA la mthu bo che / /
khyod la mthun pa'i dam rdzas 'bul ba ni / /
g.yag rog zhol chen sprin ltar gtibs pa dang / /
rta nag rting dkar rlung ltar 'phyo ba dang / /
lug nag spyi dkar shel ltar 'tsher ba dang / /
khyi nag snying dkar dom ltar 'phyo ba la / /
mthing nag dar gyi cod paN mang pos brgyan / /
lha mchog ma hA kA la'i thugs dam bskang / /
lha chen drag po zhal bzhi'i X / /
zhing skyong gzi ldan dbang phyug X / /
bram ze'i gzugs can dpa' bo'i X / /
yum chen g.yung mo nag mo'i X / /
las mdzad gtum mo ljang gu'i X / /
dmar nag srin mo chen mo'i X / /
ser nag sing ga gling ma'i X / /
'khor gyi zhing skyong tshogs kyis X / /
dregs pa sde brgyad tshogs kyi thugs dam bskang / /
'khor dang bcas pa'i thugs dam bskongs gyur cig /
rnal 'byor bdag gi nyams chag sos gyur cig /
gdong bzhi drag po 'khor dang bcas rnams kyis / /
sangs rgyas bstan pa srung zhing skyong ba dang / /
gnod pa'i dgra bgegs thal ba'i rdul du rlogs / /
zhi rgyas dbang drag dngos grub bdag la stsol / /
rak+ta dmar chen khrag gi ar+g+haM dang / /
dri ldan gsar rnying me tog nag po dang / /
tshil chen maM sa spos kyi dud sprin dang / /
zhun chen sgron me 'bar ba'i snang gsal dang / /
khrag zhag rgya mtshor 'khyil ba'i dri chab dang / /
zhal zas bshos bu dmar nag ri rab tsam / /
khrag zhag sha rus gtams pa'i tshom bu bkod / /
rkang gling snyan pa'i rol mo'i sgra sgrog cing / /
sna tshogs mchod pa'i sprin gyis brgyan pa 'dis / /
lha mchog ma hA kA la'i thugs dam bskang / /
zhes sogs 'gre'o / /
dam rdzas rgyan dang ldan pa'i gtor ma dang / /
'chi med bdud rtsi'i sman gyi rgya mtsho dang / /
dza gad phud kyi btung ba sna tshogs dang / /
@# / /
bza' dang btung ba ri dang rgya mtsho tsam / /
ting 'dzin sngags dang phyag rgyas byin brlabs pa / /
ro brgya ldan pa'i zhal zas rgya mtsho 'dis / /
lha mchog ma hA kA la'i X / /
rgyas par spro na /
bla ma dam pa rnams kyis mdzad pa'i bskang ba rnams dang /
bdag gis kyang bskang ba'i tshig sbyor logs su bsgrigs pa rnams kyis thugs dam bskang zhing de nas phyag mtshan rnams yod na rgyas bsdus ji ltar rigs pas dbul /
khyod bzhugs ma la sogs skabs su gang bab kyis bstod skul dang /
hUM /
rdo rje nag po dpal ldan zhal bzhi pa / /
yab yum 'khor dang bcas pa khyed rnams la / /
rdo rje 'chang dbang 'phags pa klu sgrub dang / /
zhes pa nas /
'bad med lhun gyis grub pa'i stongs grogs mdzod / /
ces pa'i bar gyis dam tshig gnyer du gtad cing /
phrin las 'chol ba mkhas grub rjes mdzad pa'ang bya'o / /
de nas bzlas pa bya ba ni /
rang yi dam du gsal ba'i thugs ka'i hUM las sngags phreng mdog nag po me 'od 'phro ba byung zhal nas thon /
mgon po'i zhal du zhugs / /
thugs ka'i hUM la thim pas thugs rgyud bskul zhing 'dod pa'i las sgrub par bsams la sngags thung mang du bzla zhing /
sngags ring yang sgos kyi dmigs pa dang bcas pas ci mang du bzlas te yi ge brgya pa lan gsum bzlas la lhag chad kha bskang zhing /
skabs su gang bab kyi phrin las kyang bcol la /
de nas gtor ma nang mchod ltar byin gyis brlabs nas 'bul ba ni /
mgon po 'khor dang bcas pa'i ljags hUM las skyes pa'i rdo rje rtse gcig pa dmar po 'od kyi sbu gu can du gyur pas gtor ma'i bcud thams cad drangs te gsol bar bsams la /
oM ma hA kA la bi kA la /
ra Ti ta /
DoM bi ni /
tsaN+Da lI /
rak+Sha sI /
sing ga lI /
de wI sa pa ri wA ra na maH sarba ta thA ga ta b+h+yo bi shwa mu khe b+h+yaH sarba tad khaM ud ga te /
s+pha ra Na hi maM ga ga na khaM /
gr-ih+NA daM ba liM ta ye swA hA /
zhes pa bdun gyis gtor ma dbul /
ar+g+haM sogs kyis mchod /
nang mchod kyang dbul /
phrin las bcol ba ni /
dpal ma hA kA la /
stobs 'phrog nag po /
lha chen dpal 'bar /
gtsug lag khang gi srung ma /
dug gsum nad kyi sman pa /
rnal 'byor yongs kyi dgra lha /
rig 'dzin yongs kyi srog shing /
bdud 'dul yongs kyi dmag dpon /
srin po'i rgyal po lang ka mgrin bcu'i grong khyer sum brtsegs rlag par byed pa /
lha ma yin gyi bu mo nam mkha'i glog phreng can thal ba'i rdul du rlag par byed pa /
dpal rdo rje nag po chen po zhal bzhi pa /
yum bzhi /
zhing skyong gi tshogs dpag tu med pa /
sde brgyad kyi tshogs dpag tu med pa /
gzhan yang sprul ba'i bka' nyan sa dang bar snang nam mkha'i khyon thams cad gang ba khyed rnams kyis dam rdzas rgyan dang ldan pa'i gtor ma 'di bzhes la sangs rgyas kyi bstan pa srungs /
dkon cog gi dbu 'phang bstod /
dge 'dun gyi chos 'khor skyongs /
bla ma'i sku tshe srings /
chos mi nub pa'i rgyal mtshan tshugs /
khyad par du yang rnal 'byor pa bdag cag 'khor dang bcas pa thams cad kyi 'gal rkyen thams cad sol /
mthun rkyen thams cad sgrubs /
bsam pa dang sbyor ba phyin ci log tu gyur pa'i dgra bgegs gdug pa can mi dang mi ma yin pa thams cad zhi ba'i sgo nas 'dul ba'i phrin las mdzod cig gal te zhi bas gdul du ma 'tshal na /
'ching byed zhags pas g.yas nas chings /
'dzin byed @# / /
lcags kyus g.yon nas zungs /
kha ru lag pa chug ltag nas mdud chod /
gdong nas mdangs phrogs /
bla srog gnyis dang phrol /
kha raM kha'i las la mthu ma chung /
ji ltar bcol ba'i las thams cad thogs pa med par sgrubs shig ces phrin las '+col lo / /
de nas rol mo'i sgra dang bcas te bstod pa bya ba ni /
hUM /
srin po'i gzugs kyis gdug pa can / /
tshar gcod byang chub sems dpa' ste / /
grong khyer sum brtsegs 'jig par byed / /
legs ldan khyod la bdag bstod do / /
'jig rten 'di na rang dbang thob / /
sngon gyi bram zes smras pa ltar / /
bkra shis mchog grub bsam bder byed / /
yid myur gzugs can kun tu grags / /
'jigs par byed cing 'jig rten skyong / /
'thab pa'i tshe na rtag tu rgyal / /
gshin rje'i ma mos mngon par bstod / /
dar gyi stod g.yogs sngon po can / /
sdug dang mi sdug lus su ston / /
mig gis thams cad dngangs par byed / /
mchog tu dpag med sems bder byed / /
snying rje ldan zhing rab tu dga' / /
rtag tu khyod la bdag gis bstod / /
ces dang /
hUM /
lhun grub chos sku spros dang bral ba'i dbyings / /
smra bsam brjod dang bral yang 'ja' tshon bzhin / /
khro dang bral yang shin tu khros pa lta'i / /
rten 'brel snang ba mgon po khyod la bstod / /
bde stong dbyer med nam mkha'i ngo bo la / /
zhal phyag bral yang zhal bzhi phyag bzhi'i sku / /
kha dog med kyang mdog nag srin po'i gzugs / /
rmi lam bzhin du snang ba khyod la bstod / /
he ru ka dpal lhan skyes rol pa ni / /
me long gzugs brnyan ji bzhin rol pa la / /
'di ni dpal ldan nag po chen po zhes / /
rang gi sems kyi ri mor byas pa nyid / /
sgyu ma mkhan gyis byas pa'i gshin rje'i gzugs / /
zhal gdangs mche gtsigs sna tshogs mtshon cha can / /
ji bzhin rang ngos med kyang khro bo'i gzugs / /
snang ngor mtshon chas bgegs 'joms khyod la bstod / /
rang bzhin med kyang rgyal ba thams cad kyi / /
bstan pa srung mdzad khro bo'i gar ston pa / /
bden zhen med kyang gzugs brnyan skyes bu yis / /
brag ca'i dbyangs kyis bstod bzhin khyod la bstod / /
sgyu ma'i rnam rol las byung srin mo bzhi / /
med bzhin snang bas byis pa skrag byed bzhin / /
bden zhen spros bral chos sku'i snang brnyan gyis / /
bstan pa srung mdzad yum chen bzhi la bstod / /
sgyu ma'i dmag tshogs yan lag bzhi pa'i tshogs / /
med bzhin sa gzhi gang bar snang ba ltar / /
rang bzhin stong pa'i mkha' la sprin tshogs bzhin / /
snang ba'i dam can 'khor tshogs rnams la bstod / /
'di na mchod dang mchod yul mchod pa'i rdzas / /
ngo bos grub pa rdul tsam ma mchis kyang / /
rmi lam yul la rmi lam skyes bu yis / /
rol pas tshim par snang bzhin khyed kyis bzhes / /
'di na mig 'phrul las byung seng ge yis / /
sgyu ma'i glang po srog dang phral ba bzhin / /
gsad bya bral yang bstan la sdang ba'i dgra /
rang bzhin stong pa'i dbyings su khyod kyis sgrol / /
me long nang gi sgeg mo'i gzugs brnyan gyis / /
chags ldan byis pa'i snying la dga' skyed bzhin / /
bden dngos bral yang mchog dang thun mong gi /
dngos grub char chen phab pas bdag tshim mdzod / /
ces bstod pa bya @# / /
zhing /
skul dang zlog pa sogs kyang skabs dang sbyar ba byas la dus gtor sogs kyi tshe na gtor ma zor du byas nas dgra phyogs su 'phang ba'am spyi bstabs dang bcas te bshags pa sogs ji ltar rigs pa phyag len dang bstun nas bya'o / /
de nas byin gyis brlabs pa'i phyi nang gi mchod pas mchod de bstod pa ci rigs pa bya /
yig brgya bzla /
ma rnyed yongs su ma shes dang / /
zhes sogs kyis bzod gsol bya zhing /
bsngo ba dang smon lam bya'o / /
ye shes pa gshegs su gsol ba 'am /
bris sku sogs la brtan bzhugs byas nas /
shis pa brjod pa ni /
hUM /
skal bzang 'gro la phan dang bde ba'i dngos / /
'dod dgur sbyin mdzad rtsa brgyud bla ma dang / /
rab 'byams zhing gi dpa' bo mkha' 'gro'i gtso / /
dpal ldan 'khor lo sdom pa'i bkra shis shog /
he ru ka dpal lhan cig skyes pa'i dngos / /
srid gsum skrag mdzad khrag 'thung nag po che / /
phrin las rnam bzhis bstan pa skyong mdzad pa'i / /
lha chen drag po zhal bzhi'i bkra shis shog /
ma ltar brtse zhing sring ltar gdung ba yis / /
bstan 'dzin bu bzhin skyong mdzad yum chen bzhi / /
bstan dgra rlag byed drag shul mthu rtsal can / /
'khor tshogs dam can rgya mtsho'i bkra shis shog /
ces shis pa brjod par bya'o / /
dus gsum rgyal ba'i phrin las gcig bsdus nas / /
bstan pa bsrung phyir drag po'i skur bstan pa / /
stobs 'phrog nag po yab yum sgrub pa'i thabs / /
yi ger bkod pa'i rnam dkar phung po des / /
snyigs ma'i dus 'dir ma dag zhing kun tu / /
lung rtogs bstan pa'i snying po rgyas byed cing / /
de yi 'gal rkyen sel zhing mthun rkyen kun / /
nag po chen pos g.yel med sgrub gyur cig /
ces nag po chen po gdong bzhi pa yab yum la mchod gtor 'bul ba'i rim pa khrigs su spel ba 'di ni bstan pa'i rtsa lag chos rgyal ngur smrig 'dzin pa nor 'dzin chos rgyal chen po'i bkas bskul nas snyom las pa dge 'dun rgya mtsho'i dpal gyis 'ol kha stag rtser bris pa'o / / / /
! dpal rdo rje nag po chen po'i thugs dam bskang ba'i tshul ni /
bskang rdzas dang mchod gtor rnams byin gyis brlabs la 'bul ba ni /
hUM| bde chen chos sku'i ngang las ma g.yos kyang / /
ti se'i gangs sogs gar bzhugs pho brang nas / /
dpal ldan nag po chen po yum chen bzhi / /
dam can rgya mtsho'i tshogs bcas da tshur spyon / /
mdun gyi nam mkhar me dpung 'bar ba'i dbus / /
chos 'byung khrag zhag rgya mtsho 'khyil ba'i nang / /
pad nyi dgra bgegs bsnol ba'i gdan steng du / /
zhal bzhi phyag bzhi mig sman lhun po bzhin / /
srin po'i gzugs can dgra bgegs rdul du rlog /
sna tshogs rnam 'gyur du ma'i zlos gar mkhan / /
gdug pa'i 'khor tshogs rnams dang lhan cig tu / /
rnal 'byor phrin las bsgrub phyir brtan par bzhugs / /
dpal ldan nag po chen po 'khor bcas la / /
zag med bde ba chen po'i ye shes kyi / /
rol pa las byung sna tshogs mchod pa'i sprin / /
nam mkha'i khams kun bkang ste 'bul ba ni / /
dgra bgegs khrag zhag mchod yon mtsho ltar bskyil / /
chu skyes sngon po'i phreng bas bar snang gang / /
sha chen dud pa'i sprin phung mkha' lam khyab / /
zhun chen sgron me tshar du dngar ba 'dis / /
lha mchog nag po zhal bzhi'i thugs dam bskang / /
las mdzad yum chen bzhi yi thugs dam bskang / /
bka' nyan 'khor @# / /
tshogs rgya mtsho'i thugs dam bskang / /
thugs dam skongs shing nyams chag sos gyur cig /
ga bur dri ngad g.yo ldan khrag zhag gi /
dri chab dmar ser lbu ba'i do shal can / /
sna tshogs bza' dang bca' ba ro brgyar ldan / /
sha khrag phang phung chags pa'i zhal zas 'dis / /
lha mchog sogs /
mdzes pa'i snod du rab gtams 'chi med kyi / /
bdud rtsi la 'gran sna tshogs btung ba dang / /
phyogs kun dal gyis dgod pa'i 'brug sgra bzhin / /
brjid pa'i sgra ldan rol mo'i tshogs rnams kyis /
X /
rdzu 'phrul bang ldan glog phreng 'gyu pa bzhin / /
nor bu'i sga srab mdzes pa'i chas kyis brgyan / /
'ja' tshon ltar bkra'i dar gyi cod pan can / /
stong gsum yud kyis bskor ba'i rta mchog 'dis /
X /
lhun stug char sprin g.yo ba'i rnam pa can / /
drag po'i ngar sgra 'brug gi gad mo bzhin / /
rno ba'i r+wa ldan stobs kyis ri rab kyang / /
thal bar rlag byed g.yag rog zhol chen 'dis /
X /
sha rgyas dal gyis 'gro ba 'dzin ma'i rgyan / /
spyi bo rab dkar zla tshes bkod pa bzhin / /
'jam pa'i spu ldan in+d+ra nI la ltar / /
mdzes pa'i r+wa bzhi 'khyil ba'i lug nag 'dis /
X /
mi bzad lcags kyu dang mtshungs sder mo yis / /
dgra bo'i snying 'byin mchu yis rgyu rlon gyi / /
lda ldi 'phyang zhing mkha' la khyung bzhin du / /
'dab ma'i gar byed bya nag tshogs rnams kyis /
X /
la la ce spyang bzhin du 'dur zhing rgyug /
'ga' zhig gdong lnga'i dbang po lta bur 'gying / /
gzhan dag dgra bgegs sha rus chem chem za / /
dam nyams srog 'phrog 'jigs pa'i khyi nag 'dis /
X /
stong gsum khyon ltar yangs pa'i ka pA lar / /
dgra bgegs sha khrag spungs pa'i gtor ma ni / /
dbang po'i gzhu ltar dwangs pa'i dar gyi tshogs / /
'phur ldan sa dang bar snang khyon gang bas /
X /
dgra bgegs srog 'phrog 'bar ba'i gri gug dang / /
bdud sde'i nags tshal gcod pa'i ral gri dang / /
dug gsum dbyings su sgrol ba'i rtse gsum dang / /
dam nyams snying la bsnun pa'i mdung rnon 'dis /
X /
dmar chen sha khrag rol ba'i thod pa dang / /
myos byed btung bas gang ba'i bum pa dang / /
rgyu skar do shal dang mtshungs rus phreng dang / /
gnas gsum mkha' 'gro 'bod pa'i rkang gling 'dis /
X /
gzhan yang dpal ldan mgon po mnyes bya'i phyir / /
sku gsung thugs dang phyi nang gsang ba'i rten / /
gling bzhi ri rab rin cen bdun la sogs / /
dngos bshams yid kyis sprul pa'i mchod sprin 'dis / /
lha mchog nag po chen po'i thugs dam bskang / /
las mdzad yum can bzhi yi thugs dam bskang / /
bka' nyan 'khor tshogs rgya mtsho'i thugs dam bskang / /
thugs dam bskongs shing nyams chags sos gyur cig /
gdod nas rang bzhin dag pa'i sems kyi dbyings / /
glo bur dri ma gsum gyis g.yogs pa las / /
rmi lam bzhin du 'khrul ba'i nongs pa rnams / /
sgrib bral chos kyi dbyings su dag par bgyi / /
drag po gzi ldan dbang phyug 'khor bcas kyis / /
gdug pa'i dgra bgegs ma lus tshar chod la / /
bstan pa srung zhing bstan 'dzin skyong ba dang / /
rnal 'byor phrin las sgrub la ma g.yel cig /
ces drag po gzi ldan dbang phyug gi thugs dam bskang ba'i rim pa 'di ni sa skyong @# / /
chos kyi spyan ldan nor 'dzin skyong ba'i bkas bskul nas rgyal khams pa dge 'dun rgya mtsho'i dpal gyis 'ol kha stag rtse'i pho brang du thogs med du smras pa'o / / / /
! na mo ma hA kA lA ya /
dpal ldan ma hA kA la mthu bo che / /
khyod ni dngos grub kun gyi rtsa ba ste| |'gro ba'i phan bde kun gyi 'byung gnas phyir / /
rtsa brgyud bla ma'i ngo bor mnga' gsol lo / /
lhan cig skyes dngos sgrib bral chos kyi sku / /
nyer bzhi'i yul gyi dpa' bo mkha' 'gro'i gtso / /
bgrang yas dkyil 'khor 'khor lo'i rnam rol can / /
khyab bdag 'khor lo sdom par mnga' X / /
sku bzhi'i bdag nyid sangs rgyas khyod nyid te / /
lung rtogs dam chos ma lus 'byung ba'i gnas / /
rab 'byams 'phags tshogs kun gyi gtso bo khyod / /
skyabs gsum kun 'dus nyid du X / /
zab zhi chos kyi sku las mi g.yo yang / /
bstan pa bsrung phyir mthu stobs mi bzad pas / /
dgra bgegs thal bar rlag mdzad mthu ldan gyi / /
srung ma kun gyi gtso bor X / /
khyod ni khams gsum yongs la mnga' mdzad cing / /
srid gsum dregs pa can kun khyod kyi bran / /
'jig rten gsum na 'gran zla ma mchis pa'i / /
rnal 'byor dgra lha chen por X / /
grub mchog klu sgrub zhabs kyis bka' bsgos nas / /
rgyud sde'i snying po rim gnyis zab mo dang / /
mtha' bral lta ba zung 'brel nyams len pa'i / /
thub bstan snying po'i srung mar mnga' gsol lo / /
deng nas bzung ste bdag cag 'khor bcas kyi / /
skyabs mgon srung ma'i gtso bor khyod mnga' gsol / /
dgra bgegs thal bar rlog dang phrin las bzhi'i / /
dngos grub char chen 'bebs la ma g.yel cig /
dpal ldan zhal bzhi pa'i mnga' gsol gnubs chen nam mkha' rnam rgyal gyis bskul ba'i ngor btsun pa dge 'dun rgya mtsho'i dpal gyis gzhis kha chen po'i gzims khang ka brgyad mar bris pa'o / / / /
! na ma shrI badzra b+he ra wA ya /
'dir chos skyong spyi'i gtor ma 'bul bar spro na mchod gtor nang mchod phyag len bzhin bshams /
byin gyis brlabs te /
rang yi dam du gsal ba'i thugs ka'i hUM yig gi 'od zer gyis spyan drangs par bsams la /
hUM /
rang bzhin bde ba chen po'i pho brang nas / /
khams gsum za byed drag po'i skur ston cing / /
phyi nang gsang ba'i gshin rje kun gyi gshed / /
yi dam rdo rje 'jigs byed gshegs su gsol / /
shar lho bsil ba tshal gyi dur khrod nas / /
dpal ldan myur mdzad ye shes mgon po ni / /
zhal gcig phyag drug mthing nag brjid pa'i sku / /
phyag g.yas gri gug thod phreng cang te 'khrol / /
g.yon pa thod khrag rtse gsum zhags pa bsnams / /
pad nyi tshogs kyi bdag po'i gdan la 'gying / /
dpal ldan lha mo srog gcod gnod sbyin bzhi / /
dpal mgon bdun cu dam can rgya mtsho'i tshogs / /
da lta nyid du gnas 'dir gshegs su gsol / /
myur mdzad ye shes mgon po'i thugs ka nas / /
dpal ldan yid bzhin nor bu gangs ri'i mdog /
g.yas gsum nor bu gri gug DA ma ru / /
g.yon gsum bum pa rtse gsum lcags kyu bsnams / /
gnas gsum mkha' 'gro'i tshogs bcas gnas 'dir gshegs / /
lho phyogs rim pa bdun gyi sa 'og nas / /
las kyi gshin rje mthing nag ma he'i gdong / /
thod dbyug zhags pa bsnams shing ma he mnan / /
tsA @# / /
mun DI sogs 'khor bcas gnas 'dir gshegs / /
byang shar mu le ding gi rgya mtsho nas / /
rgyal ba'i bstan srung dmag zor rgyal mo ni / /
char sprin mdog can be con thod khrag 'dzin / /
dre rta la chibs 'khor bcas gnas 'dir gshegs / /
'og min rnam par snang mdzad thugs ka nas / /
nag po chen po gri gug thod khrag 'dzin / /
mi thung gzugs can dpal ldan lha mo dang / /
pu tra la sogs 'khor bcas spyan 'dren no / /
mi g.yo 'og min nyams dga'i gnas mchog nas / /
rdo rje nag po chen po bya rog mtshan / /
yum chen dmar nag tsaN+Ti ka la sogs / /
'khor dang bcas pa da lta gnas 'dir gshegs / /
u rgyan mkha' 'gro'i gnas kyi pho brang nas / /
dpal ldan dur khrod bdag po yab yum ni / /
keng rus gzugs can dbyug pa thod khrag 'dzin / /
spyan 'dren da lta nyid du gnas 'dir gshegs / /
po ta la dang ti se'i gangs sogs nas / /
mthing nag zhal bzhi phyag bzhi rngam pa'i sku / /
yum bzhi zhing skyong sde brgyad 'khor dang bcas / /
sna tshogs cho 'phrul dang bcas da tshur gshegs / /
byang phyogs lcang lo can gyi pho brang nas / /
rgyal chen rnam mang thos sras gser gyi mdog /
rgyal mtshan ne'u le g.yas g.yon phyag gis 'dzin / /
seng ge'i steng bzhugs rta bdag brgyad la sogs / /
'khor dang bcas pa gnas 'dir gshegs su gsol / /
byang shar ma ru rtse yi dur khrod nas / /
dpal ldan bse yi skyes bu dbang gi mdog /
las kyi sring mo za byed gdong dmar ma / /
rang rang 'khor tshogs dang bcas gnas 'dir spyon / /
hUM /
gshin rje'i gshed kyi dkyil 'khor lha tshogs dang / /
ye shes spyan ldan bka' sdod srung ma'i tshogs / /
yul lha gzhi bdag gnyan po la sogs pa / /
'jig rten 'jig rten 'das pa'i srung ma'i tshogs / /
khyed la gus pas mchod gtor 'bul ba ni / /
bde stong ye shes rol pa las byung ba'i / /
yid 'ong lha rdzas mchod yon ji snyed pa / /
rnam bkra'i me tog tshogs kyis stong gsum dkrigs /
dri zhim spos kyi dud sprin nam mkha' gang / /
nyi zla'i snang ba pham byed snang gsal dang / /
dri ngad srid gsum khyab pa'i dri bzang dang / /
ro brgya ldan pa'i bza' dang bca' ba'i tshogs / /
pi wang gling bu rnga dang rnga bo che / /
DA ma ru dang mi rkang gling bu sogs / /
snyan pa'i sgra ldan rol mo'i tshogs rnams kyis / /
phyogs bcu'i zhing kun khyab par bkang ste 'bul / /
rdzu 'phrul bang ldan mdzes pa'i rta mchog tshogs / /
rno ba'i r+wa ldan g.yag rog tshogs rnams dang / /
'dod 'jo'i ba dang r+wa skyes spyi dkar lug /
sra brtan rdo rje'i go khrab mtshon cha sogs / /
khyad par rin cen lhun po gling bzhir bcas / /
rin cen bdun dang lha yi 'dod yon tshogs / /
kun bzang mchod sprin rnams dang bcas te 'bul / /
lha rdzas gos kyi bla re mkha' la bres / /
mdzes pa'i ba dan stong phrag 'phur lding g.yo / /
sna tshogs rin cen 'dzin ma khyab par bkram / /
phul byung mchod pa'i tshogs 'di khyed la 'bul / /
'bar ba'i rin cen snod dang ka pA la / /
stong gsum khyon ltar rab tu yangs pa'i nang / /
'bras chen zan dang 'khur ba sna tshogs dang / /
dkar gsum mngar gsum shing thog ji snyed dang / /
sha @# / /
khrag sgog tsong la phug la du sogs / /
rang rang dgyes pa bskyed phyir dam rdzas sogs / /
ri rab lta bur spungs pa'i gtor ma 'di / /
sna tshogs dar gyi cod pan rab tu 'gying / /
zag med bdud rtsi'i rgya mtshor byin brlabs nas / /
mchog tu dgyes pa bskyed phyir bzhes su gsol / /
nas chang 'bras chang rgun chang la sogs pa / /
mtsho ltar bskyil nas zab mo'i ting 'dzin gyis / /
ye shes lnga yi rang bzhin bdud rtsi 'di / /
byin gyis brlabs te 'khor dang bcas la 'bul / /
de nas bstod cing phrin las bcol ba ni /
hUM /
bde ba chen po'i rang bzhin chos 'byung nang / /
ye shes rang snang gzhal med khang chen dbus / /
bcu gsum lha yi bdag nyid 'khor lo'i gtso / /
dpal ldan rdo rje 'jigs byed la phyag 'tshal / /
spyan ras gzigs dbang drag po'i gar mdzad pa / /
rtsa ba brgyud pa'i bla ma kun gyi dngos / /
bar chad kun sel dngos grub ma lus pa / /
stsol mdzad phyag drug mgon la bdag bstod do / /
gang zhig snying la dran pa tsam gyis kyang / /
mchog dang thun mong dngos grub ma lus pa / /
dpag bsam shing bzhin 'dod dgu'i char 'bebs pa'i / /
yid bzhin nor bu khyod la bdag bstod do / /
ma he'i gdong can mig sman lhun po bzhin / /
'jigs rung bskal pa'i me dpung dbus na bzhugs / /
tsA mun Di sogs 'jigs pa'i 'khor dang bcas / /
bstan dgra phye mar rlag mdzad khyod la bstod / /
bde chen chos kyi sku las ma g.yos kyang / /
bstan pa bsrung phyir 'jigs rung srin mo'i gzugs / /
bar chad kun sel dngos grub char du 'bebs / /
dpal ldan dmag zor rgyal mo la phyag 'tshal / /
dpal ldan ma hA kA la drag shul can / /
gri gug thod pa rnam 'phrul gan DI bsnams / /
pad nyi ro yi gdan la rnam par 'gying / /
mi 'u thung gi gzugs can khyod la bstod / /
dus gsum sangs rgyas kun gyi bstan srung zhing / /
'jigs byed mi bzad drag po'i las dang ldan / /
rngam pa'i stobs kyis bdud dpung tshar gcod pa'i / /
mgon po bya rog mtshan la bdag bstod do / /
bde chen lhan cig skyes pa'i ye shes ni / /
shin tu 'jigs pa'i keng rus gzugs 'dzin pa / /
ma mo mkha' 'gro'i tshogs kyis yongs bskor ba'i / /
dur khrod bdag po yab yum bcas la bstod / /
ye shes me dpung 'bar ba'i klong dkyil na / /
zhal bzhi phyag bzhi 'jigs rung khros pa'i sku / /
yum chen bzhi sogs sprul pa'i 'khor gyis bskor / /
rgyal ba'i bstan pa srung mdzad khyod la bstod / /
gdong lnga'i dbang po rnam par 'gying ba'i steng / /
lhun grub gser gyi lhun po brtsegs pa bzhin / /
nyi ma 'bum gyi 'od ldan 'dod dgu'i char / /
'bebs mdzad rnam thos sras la phyag 'tshal bstod / /
rta ro mi ro bsnol ba'i khri steng na / /
gnod sbyin chen po rab dmar byi ru'i mdog /
gsang ba'i ma mo chen mo gdong dmar ma / /
bka' nyan bshan pa'i tshogs dang bcas la bstod / /
dam can srung ma 'khor bcas khyed rnams kyis / /
nam mkha' gang ba'i mchod gtor 'di bzhes la / /
bstan pa'i dgra bo thams cad tshar bcad de / /
thub bstan dar zhing yun du gnas par mdzod / /
khyad par rnal 'byor bdag cag 'khor bcas kyi / /
mi mthun @# / /
gnod pa'i rkyen rnams zhi ba dang / /
'jig rten 'jig rten 'das pa'i legs tshogs rnams / /
yid la bsams pa tsam gyis 'grub par mdzod / /
ces pas bstod cing phrin las bcol /
mjug chog spyi ltar byed /
yi dam chos skyong rnams la mchod gtor 'bul ba'i rim pa rgyas bsdus kyi dbang du byas na shin tu bsdus pa 'di ni las dang po pa 'ga' zhig gis bsgrub sla ba'i phyir du lung dang rigs pa smra ba'i btsun pa dge 'dun rgya mtsho dpal bzang pos sbyar ba 'dis kyang bstan pa rgyas par gyur cig / / /
! bla ma dang 'jam dpal gshin rje'i gshed kyi lha tshogs la phyag 'tshal lo / /
dam can chos kyi rgyal po'i mchod phreng tshigs su bcad par bsdebs pa 'di ltar /
stong gsum khyon ltar yangs pa'i thod pa'i nang / /
khrag gi rgya mtsho zhag gi rba klong can / /
dmar ser lbu ba'i phreng ldan mchod yon 'di / /
gshin rje'i rgyal po 'khor dang bcas la 'bul / /
oM kA la rU pa sa pa ri wA ra Ar+g+haM pra tI ts+tsha hUM swA hA /
de bzhin du /
dgra bgegs dbang po lnga yi me tog dang / /
lha dang mi yi me tog sna tshogs pa / /
lhun stug gzhal med rnam pa yid 'ong ldan / /
gshin rje'i X / /
puSh+pe X /
rab 'bar ro sol phung po'i me nang du / /
bam chen gsar rnying bsregs pa'i du ba'i sprin / /
baiDUr+ya yi lhun po brtsegs 'dra ba / /
gshin rje'i X /
d+hU pe X /
tshil chen zhun mar zhing gi khyon gang bar / /
ro skra'i sdong bu ri ltar btsugs pa las / /
rab 'bar mar me'i phreng ba tshar du dngar / /
gshin rje'i X / /
a lo ke X /
ga bur ngad ldan khrag zhag rgya mtsho ni / /
lus kun byugs pas gdung ba kun sel zhing / /
zag med bde ba'i dpal ster dri chab 'di / /
gshin rje'i X / /
gan d+he X /
'chi med bdud rtsi'i btung ba mtsho ltar bskyil / /
sha dang khrag gi phung po ri ltar spungs / /
ro brgya ldan pa'i lha rdzas zhal zas tshogs / /
gshin rje'i X / /
nai wi dya X /
rdza rnga zom rnga rnga zlum rnga bo che / /
zangs dung rkang gling cang te'u la sogs pa'i / /
snyan zhing brjid pa'i sgra ldan rol mo'i tshogs / /
gshin rje'i rgyal po 'khor dang bcas la 'bul / /
oM kA la rU pa sa pa ri wA ra shap+ta pra tI ts+tsha hUM swA hA /
ho /
'jam dpal gshin rje'i gshed kyi bka' sdod /
yi dwags kun gyi ded dpon /
snang srid kyi lha ma srin sde brgyad bran du 'khol ba /
ma mo kun gyi tshogs rje /
skye 'gro yongs kyi dbugs len /
mthu dang stobs kyi bdag po /
sangs rgyas bstan pa'i srung ma /
phrin las rnam bzhi sgrub pa la thogs pa med pa /
las kyi gshin rje chos kyi rgyal po /
yum mchog tsA mun DI /
ya ba ti la sogs pa pho brgyad /
pho nya mo la sogs pa mo brgyad /
bka' nyan sa dang bar snang nam mkha'i khyon thams cad gang ba khyed rnams la dam rdzas rgyan gyi gtor ma 'di 'bul lo / /
bzhes la sngon 'jam dpal gshin rje'i gshed dang /
chos kyi rgyal po tsong kha pa yab sras kyis bka' bsgos /
dam tshig gnyer du gtad /
rang gis khas blangs dam bcas pa rnams dran par mdzod la /
sangs rgyas kyi bstan pa srungs shig /
spel zhig /
dar zhing rgyas par mdzod cig /
dkon cog gi dbu 'phang bstod /
bla ma'i sku tshe srings /
phrin las spel /
khyad par du yang bdag cag dpon slob mi nor dgon gnas dang bcas pa khyed la gnyer du gtad pa yin pas phyi @# / /
nang gi bar chad nyer 'tshe thams cad las srung bar mdzod /
bskyab par mdzod /
sba bar mdzod /
tshe dang bsod nams /
dge 'dun gyi sde /
bslab pa gsum gyi nyams len /
bshad sgrub kyi bya ba rnams yar ngo'i zla ba ltar rgyas par mdzod cig /
bstan pa dang /
bstan pa 'dzin pa dang /
bdag cag dpon slob 'khor dang bcas pa la gnod cing 'tshe bar sems pa'i dgra bgegs gdug pa can thams cad kyi bsam sbyor ngan pa thams cad zhi bar mdzod la myur du dbang du bsdu ba'i phrin las mdzod cig gal te zhi bas gdul du ma 'tshal na 'dzin byed kyi lcags kyus zungs /
'ching byed kyi zhags pas chings /
bar ba'i mtshon chas skad cig nyid la thal bar rlog la snying khrag dron mo zhal du gsol cig mdor na zhi rgyas dbang drag gi phrin las gang bcol ba thams cad thogs pa med par 'grub par mdzod cig /
ces phrin las bcol lo / /
'di yang thams cad mkhyen pa nyid kyi gsung las byung ngo / / / /
! dngos grub kun gyi 'byung gnas bla ma dang / /
bde ba chen po'i rang bzhin yi dam lha / /
bar chad kun sel mthu ldan bstan srung la / /
snying nas 'dud do brtse ba'i lcags kyus zungs / /
'dir dpal dur khrod bdag po sgrub par 'dod pas ci 'byor pa'i mchod gtor bshams la rang yi dam gyi nga rgyal dang ldan pas las sngags kyis bsang /
swa b+hA was stong par sbyangs /
stong pa'i ngang las yaM las rlung /
raM las me /
a las mi mgo'i sgyed bu gsum gyi steng du a las byung ba'i thod pa yangs shing rgya che ba'i nang du sha lnga bdud rtsi lnga la rang rang gi ming yig gis mtshan pa /
de'i steng du yi ge gsum steng nas steng du brtsegs pa /
rang gi thugs ka'i sa bon las 'od 'phros /
rlung g.yos /
me sbar /
thod pa'i nang gi rdzas rnams zhu zhing khol /
yi ge gsum las 'od zer 'phros pas rdo rje gsum gyi lha rnams bkug nas thim pa thod par lhung ste zhu bas hUM gis kha dog dri nus kyi skyon sbyangs /
AH sa bdud rtsir rtogs par byas /
oM gyis mang por sbar zhing spel bar gyur /
oM AH hUM lan gsum brjod la byin gyis brlabs /
de nas chos skyong 'khor bcas bskyed pa ni /
rang gi mdun du khrag gi rgya mtsho'i tshogs kyis gang ba'i dbus su thod mkhar yangs shing rgya che ba'i rtse mor snying gi tog dang /
zur bzhi la mi bsad pa'i ro'i rgyal mtshan phyar ba'i bya 'dab rnams las mi mgo'i phreng ba 'phyang zhing /
dur khrod chen po'i 'khor yug tu gdug pa can gyi gcan gzan mang po phyogs bcur 'phyo ba /
thod mkhar gyi dbus su sna tshogs padma dang nyi ma la gnas pa'i ro'i gdan gyi steng du /
thod dbyug sa bon gyis mtshan pa yongs su gyur pa las dpal dur khrod bdag po keng rus shin tu khros pa'i gzugs can /
phyag g.yas thod dbyug 'phyar zhing /
g.yon thod pa 'dzin pas 'bras sa lu'i snye ma dang rin po che'i bum pa bsnams pa'i rang 'dra'i yum la 'khyud pa /
khrag 'dzag pa'i mi mgo'i do shal 'phyang zhing /
yab yum gnyis ka'ang rin po che'i rgyan dang dar gyi sham thabs can /
skyil krung phyed pa'i gar stabs kyis bzhugs pa'i spyi bor oM /
mgrin par AH thugs kar hUM /
rang gi thugs ka'i hUM las 'od zer 'phros pas dur khrod chen po brgyad dang @# / /
u rgyan gyi dur khrod nas chos skyong 'khor dang bcas pa skad cig gis spyan drangs /
chos kyi sku la 'gyur ba mi mnga' yang / /
chos dbyings rnam par dag pa'i pho brang nas / /
chos kyi rgyal po'i bstan pa bsrung slad du / /
chos skyong 'khor bcas gnas 'dir gshegs su gsol / /
dzaH hUM baM hoH dam tshig pa dang gnyis su med par gyur /
rang bzhin stong pa nyid las byung / /
rmad byung zag med bde ster ba / /
lha yi mchod yon dam pa 'di / /
chos skyong 'khor dang bcas la 'bul / /
oM ar+g+haM pra tI ts+tsha hUM swA hA /
de bzhin du mchod yon gyi gnas su zhabs bsil /
ar+g+haM gyi gnas su pA dyaM sogs sbyar la /
reg bya'i bar gyis mchod /
sngags kyi mthar oM AH hUM btags la nang mchod dbul /
dmigs pa gsal ba'i ngang nas bzlas pa ci nus byas la /
chos skyong 'khor bcas kyi ljags hUM las skyes pa'i rdo rje dmar po rtse gcig pa 'od kyi sbu gu can du gyur par bsams la /
sngags kyi mthar i daM ba liM ta kha kha khA hi khA hi /
sbyar la gtor ma dbul /
dpal dur khrod bdag po yab yum 'khor dang bcas pa rnams kyis rnal 'byor pa bdag gi chos sgrub pa'i 'gal rkyen thams cad zhi ba dang /
mthun rkyen thams cad yid bzhin du 'grub pa dang /
dgra bgegs 'byung po mi dang mi ma yin pa thams cad brlag pa'i phrin las mdzod cig /
ces bka' bsgo /
dpal ldan he ru ka dpal gyi / /
thugs kyi sprul pa mthu rtsal can / /
dpal ldan dur khrod kun gyi bdag /
thub pa'i bstan srung khyod la bstod / /
keng rus drag tu khros pa'i gzugs / /
phyag g.yas zhing chen dbyug pa dang / /
g.yon pas thod khrag dgyes par rol / /
dpa' bo khyod la bdag bstod do / /
khyod yum gnas gsum mkha' 'gro'i gtso / /
shel ltar dag pa'i keng rus gzugs / /
phyag g.yas 'bras kyi snye ma dang / /
g.yon pas bum pa 'dzin la bstod / /
rnal 'byor bdag cag 'khor bcas kyi / /
pha rol nyer 'tshe kun zhi zhing / /
tshe dang bsod nams dpal 'byor rnams / /
yar ngo'i zla ltar rgyas par mdzod / /
ces pas bstod /
mjug chog spyi dang mthun par bya'o / /
zhes dur khrod bdag po sgrub pa'i thabs bklags pa tsam gyis 'grub pa zhes bya ba bris sku mthong ba tsam gyis dge 'dun rgya mtsho'i dpal gyi blo gros la shar ba 'di'i bsnyen sngags ni /
oM g+h+ri rA dza g+h+ri rA dza /
ku ma ku ma /
khum thim swA hA /
rnam dag chos dbyings bde chen klong yangs dang / /
byang shar mu le ding gi rgya mtsho nas / /
dpal ldan 'dod pa khams kyi dbang phyug ma / /
'khor bcas thogs pa med par gnas 'dir spyon / /
chos 'byung khrag zhag rgya mtshor 'khyil ba'i steng / /
dam nyams dgra bgegs bsnol ba'i gdan khri la / /
bka' nyan 'khor tshogs bye ba'i tshogs dang bcas / /
phrin las rnam bzhi bsgrub phyir brtan par bzhugs / /
dgyes pa'i spyan gzigs nam mkha'i khyon gang zhing / /
dmar chen sha khrag gtor ma ri ltar spungs / /
sman phud rak+ta'i tshogs rnams mtsho ltar bskyil / /
zag med bdud rtsi'i mchod pa rgya mtsho 'bul / /
khyab bdag rdo rje 'chang dbang bka' 'khor nas / /
bstan pa srung mdzad bstan srung kun gyi gtso / /
bdud kyi yum la dpal ldan gshin rje'i lcam / /
srid pa gsum la dbang sgyur khyod la bstod / /
sku mchog mthing nag zhal gcig phyag @# / /
bzhi ma / /
zhal gdangs ljags 'dril spyan gsum me ltar 'bar / /
dbu skra dmar ser lan bu gcig tu byas / /
dgra bgegs thal bar rlog mdzad khyod la bstod / /
phyag g.yas dang po 'bar ba'i rtse gsum dang / /
gnyis pas lcags kyi phur bu dgra la 'debs / /
g.yon gyi dang po 'phrul gyi me long dang / /
gnyis pa sprul nag zhags pa 'dzin la bstod / /
klu dbang seng ges g.yas g.yon rna ba brgyan / /
lte bar nyi 'char spyi bor zla rgyas ma / /
glang chen ko rlon gsar pa'i stod g.yogs dang / /
stag lpags sham thabs 'phyang ba khyod la bstod / /
chibs su srin po'i bong bu gwa dmar dang / /
res 'ga' rlung gi shugs can dre'u chibs / /
stong gsum yud kyis bskor ba'i rdzu 'phrul can / /
dpal ldan 'dod khams gtso mo khyod la bstod / /
dgra bgegs thal bar rlog byed drag shul can / /
bu nor ma lus stsol ba'i dpal mo che / /
khams gsum dbang du sdud pa'i thogs med ma / /
phrin las rnam bzhi lhun gyis grub par mdzod / /
sngon tshe khyab bdag rdo rje 'chang dbang dang / /
padma 'byung gnas spyan sngar zhal bzhes bzhin / /
rgyal ba'i bstan dang bstan 'dzin skyong ba dang / /
bstan la gnod pa'i dgra bgegs tshar gcod mdzod / /
khyod kyi 'khor na sprul pa'i ma mo 'bum / /
bod khams skyong mdzad bstan ma bcu gnyis dang / /
bdud dang gshin rje 'jigs rung srin mo'i tshogs / /
bka' nyan 'khor tshogs rgya mtshor bcas rnams kyis / /
dkon mchog gsum gyi dbu 'phang gnyan po bstod / /
gtsug lag khang dang bshad sgrub chos 'khor skyongs / /
bstan pa'i sbyin bdag sku tshe chab srid dang / /
rigs rgyud mnga' thang dpal 'byor snyan grags rnams / /
phan tshun 'gran pa bzhin du 'phel ba dang / /
log par 'khu ba'i sems 'chang dgra dang bgegs / /
skad cig nyid la thal bar rlag par mdzod / /
mdor na deng nas byang chub snying po'i bar / /
rnal 'byor lus dang grib ma ji bzhin du / /
ma ltar brtse zhing sring ltar gdung ba yis / /
bsams don yid bzhin 'grub pa'i phrin las mdzod / /
ces pa 'di yang nang so mgon po tshe 'phel ba'i gsung gis bskul nas dge 'dun rgya mtsho'i dpal gyis ngo mtshar bkod par sbyar ba'i yi ge pa ni dka' bcu pa yon tan mchog gis bgyis pa'o / / / /
! ma lus rgyal ba kun gyi thugs rje ni / /
gcig tu bsdus pa rje btsun spyan ras gzigs / /
drag po'i skur bstan myur mdzad mgon po la / /
gus pas 'dud do thugs rje'i lcags kyus zungs / /
skyon bral padma'i lte bar tsha zer can / /
glang po'i gdong can zung gi spyi bor ni / /
zhabs gnyis 'gro 'tshoms stabs kyis gar mdzad pa / /
bcom ldan yid bzhin nor bu khyod phyag 'tshal / /
khyod ni ti se'i gangs ri lta bur brjid / /
cung zad khro zhing 'dzum chags mche gtsigs zhal / /
dmar la zlum pa'i spyan gsum rab g.yo zhing / /
dmar ser sma ra smin ma gyen du 'bar / /
ral pa'i thor cog bcings pa'i spyi bor ni / /
bla ma ro rje 'chang dbang zhabs sen gyi / /
'od chags dbu rgyan rgyan snyan rgyan mgul rgyan sogs / /
rin cen rgyan gyis rnam par mdzes la 'dud / /
phyag g.yas dang po gri gug mkha' la 'phyar / /
gnyis pas dgos 'dod char 'bebs yid @# / /
bzhin nor / /
gsum pas cang te'u 'khrol ba'i sgra dbyangs kyis / /
gnas gsum mkha' 'gro dbang sdud khyod phyag 'tshal / /
mtshan ldan thod par legs gnas bum pa ni / /
phyag g.yon dang pos dkur brten legs par 'dzin / /
gnyis pas rtse gsum gsum pa'i lcags kyu yis / /
srid gsum 'dod dgur 'gugs mdzad khyod phyag 'tshal / /
lhab lhub dar dang stag gi sham thabs can / /
'og pag dril bu g.yer kha'i sil sil sgrog /
dpa' bo mkha' 'gro bye ba'i 'khor gyi dbus / /
rnam rol dpal ldan mgon po khyod la 'dud / /
khyod ni rtsa brgyud bla ma kun gyi dngos / /
rgyal ba kun gyi mkhyen brtse gcig bsdus shing / /
mchog dang thun mong dngos grub ma lus pa / /
dran pa'i mod la stsol mdzad khyod phyag 'tshal / /
snang stong khyod skur gsal ba'i ting 'dzin dang / /
ngag gi bzlas brjod mchod gtor lhur len na / /
'jig rten 'jig rten 'das pa'i phun tshogs kun / /
thogs pa med par myur du stsal du gsol / /
'bru dang dbyig dang rnam mang nor gyi tshogs / /
bang mdzod kun gang longs spyod char ltar 'bab / /
srid gsum ma lus bdag gi dbang du bsdus / /
'gro kun phongs pa'i sdug bsngal las sgrol mdzod / /
ji srid 'khor ba'i rgya mtshor bgrang yas kyi / /
skye ba'i chu rgyun ji snyed 'jug 'gyur ba / /
de srid thugs rje'i gzigs pa mi 'bral bas / /
don gnyis lhun gyis grub pa'i stongs grogs mdzod / /
ces bcom ldan 'das yid bzhin nor bu la bstod pa /
glang phu nas nang so rgya mtsho bas bskul nas chos smra ba'i btsun pa dge 'dun rgya mtsho'i dpal gyis sbyar ba'o / / / /
! pad nyi tshogs kyi bdag po'i gdan steng na / /
dpal ldan myur mdzad ye shes mgon po ni / /
stong phrag nyi ma'i 'od zer dang ldan pa'i / /
gangs ri'i dbang po lta bur brjid la 'dud / /
cung zad khros pa'i nyams ldan mche ba gtsigs / /
dus mtha'i me dpung gyen du g.yo ba bzhin / /
smin ma sma ra'i tshogs rnams gyen du 'bar / /
dbu skra'i chod pan spyi bor bcings la 'dud / /
phyag g.yas rin cen dbang gi rgyal po yis / /
'gro la 'dod dgu'i char chen 'bebs mdzad cing / /
gri gug 'bar bas bdud dang nyon mongs kun / /
ma lus 'joms par mdzad pa khyod la 'dud / /
cang te 'u yi dbyar skyes rnga sgra yis / /
mkha' 'gro gtsug phud can gyi tshogs rnams la / /
sim pa'i dpal rab ci yang ster byed cing / /
ma lus dbang sdud mdzad la phyag 'tshal lo / /
g.yon gyi dang po rin cen bum pa 'dzin / /
rtse gsum 'bar bas dug gsum ma lus 'joms / /
'khor ba'i g.yang du lhung ba'i nyam thag rnams / /
lcags kyu 'dzin pa'i phyag gis 'dren la 'dud / /
rab brjid sku yi chu shel sdong po las /
rnam bkra dar gyi na bza'i lo 'dab can / /
dril chung g.yer kha'i bye 'u'i phreng ba rnams / /
'phur lding rtse dga'i rol pas mdzes la 'dud / /
rta bdun rgyal po'i gzi byin zil gnon pa'i / /
rin cen rgyan phreng g.yo bas rab tu brjid / /
mchog dang thun mong dngos grub stsol ba yi / /
bsam 'phel dbang gi rgyal po khyod la 'dud / /
spyan ras stong gis 'gro la cig car du / /
gzigs pa'i dbang po'i thugs kyi mkha' dbyings las / /
legs 'ongs dpal ldan nam @# / /
mkha'i nor bu la / /
rtag tu gus pa'i yid kyis phyag 'tshal lo / /
deng nas byang chub snying por mchis kyi bar / /
dam chos sgrub pa'i mthun rkyen ma lus pa / /
rdzogs ldan phrin las char bzhin 'byung ba dang / /
mi 'dod 'gal rkyen thams cad zhi bar mdzod / /
ces pa 'di yang dge 'dun rgya mtsho'i dpal gyis sbyar ba'o / / / /
! khyab bdag dpal ldan 'khor lo sdom pa yi / /
sgrib bral lhan cig skyes pa'i ye shes nyid / /
bstan pa bsrung phyir drag po'i skur ston pa / /
dpal ldan nag po chen po khyod la bstod / /
sna tshogs chu skyes rgyas pa'i ge sar rtser / /
nyi ma'i gdan la dbugs bral skye bo'i mgor / /
nyi ma'i 'od zer 'bum gyi gos gyon pa'i / /
mig sman lhun po ltar brjid khyod la bstod / /
zhal gyi nam mkhar mche ba'i chu 'dzin 'khrigs / /
ljags kyi glog phreng sa gsum khyab par g.yo / /
ha ha'i gad rgyangs dbyar skyes rnga sgra yis / /
bdud dpung phye mar 'thag mdzad khyod la bstod / /
phyag g.yas dang po 'bar ba'i gri gug ni / /
dgra bgegs kun la mthar byed rtag babs bzhin / /
res 'ga' bai ca'i 'bras bu dmar po 'dzin / /
'og ma ral gris bdud sde'i nags tshal gcod / /
g.yon gyi dang po khrag ldan thod pa ni / /
'char ka'i gur gum 'phos pa'i zla shel bzhin / /
'og ma rtse gsum dug gsum dbyings su sgrol / /
sna tshogs phyag rgyas rnam rol khyod la bstod / /
zla ba'i dum bu bsgrigs lta'i thod skam dang / /
khrag 'dzag mi mgo'i do shal ring po 'phyang / /
'jigs rung stag gi pags pa'i shag thabs ni / /
'og pag sil sil sgra ldan khyod la bstod / /
thugs kyi sprul pa dpal ldan bya rog gdong / /
zhing skyong chen po seng ge'i gdong pa can / /
legs ldan nag po grong khyer sum brtsegs dgra / /
yum chen tsaN Di ka sogs rnams la bstod / /
gzhan yang ma mo chen mo gdong can brgyad / /
nag po 'bum dang sha za stong la sogs / /
'khor tshogs dam can rgya mtsho khyed rnams kyis / /
dgyes pa'i mchod gtor rgya mtsho 'di bzhes la / /
rdo rje 'chang dbang 'phags mchog klu sgrub sogs / /
rtsa brgyud bla ma'i spyan sngar khas blangs bzhin / /
sangs rgyas bstan pa srung zhing skyong ba dang / /
bstan la sdang ba'i dgra bgegs tshar chod mdzod / /
khyad par rnal 'byor bdag cag 'khor bcas kyi / /
nad gdon bar chad nye bar zhi ba dang / /
tshe dang bsod nams dpal 'byor rgyas pa dang / /
khams gsum 'gro ba dbang du 'du bar mdzod / /
phyi dang nang na gnas pa'i gdug pa can / /
bsam sbyor ngan pa'i dgra dang bgegs rnams kun / /
skad cig nyid la myur du tshar chod la / /
bsam don yid bzhin 'grub pa'i phrin las mdzod / /
ces pa 'di yang nang so mgon po tshe 'phel ba'i gsung gis bskul nas dge 'dun rgya mtsho'i dpal gyis chos 'khor rgyal gyi gtsug lag khang du sbyar ba'o / / / /
! dus gsum rgyal ba kun gyi phrin las can / /
rtsa brgyud bla ma rnams dang mgon po khyod / /
'od gsal lhan cig skyes par ro gcig phyir / /
dngos grub kun gyi rtsa bar mnga' gsol lo / /
gdod nas spros bral zab gsal ye shes nyid / /
bgrang yas rten dang brten pa'i rnam rol can / /
nyer bzhi'i yul gyi dpa' bo dpa' mo'i gtso / /
khyab bdag 'khor lo sdom @# / /
par mnga' gsol lo / /
shes dang shes bya gcig gyur rdzogs sangs rgyas / /
spangs dang rtogs pa dbyer med dam pa'i chos / /
stong nyid snying rje gcig gyur zhing gi mchog /
skyabs gnas dkon cog gsum du mnga' gsol lo / /
ma lus rgyal ba'i spyan sngar mgon po khyod / /
de dag bstan pa bsrung bar zhal bzhes shing / /
khyab bdag rdo rje 'chang gis rab bsngags pa'i / /
bstan srung kun gyi gtso bor mnga' gsol lo / /
sangs rgyas gnyis pa klu sgrub yab sras kyi / /
rgyal ba'i thugs bcud bla med lam mchog dang / /
zung 'brel rten 'byung zab mo legs skyong ba / /
dpal ldan klu sgrub mgon por mnga' gsol lo / /
nA len dra dang rdo rje gdan la sogs / /
rgya bod gtsug lag khang rnams legs srung zhing / /
'gro kun bde stong dbyer med mkha' spyod du / /
'khrid mdzad ded dpon chen por mnga' gsol lo / /
bdag cag yon mchod mnga' 'bangs sde dang bcas / /
mthu ldan mgon po khyod la gnyer du gtad / /
dgra bgegs ma lus thal bar brlag mdzad nas / /
phrin las rnam bzhi sgrub la ma g.yel cig /
ces pa 'di yang nang so mgon po tshe 'phel ba'i gsung gis bskul ba'i ngor dge 'dun rgya mtsho'i dpal gyis chos 'khor rgyal gyi gtsug lag khang du sbyar ba'o / / / /
! spyan ras gzigs dbang thugs rje'i rnam rol las / /
dpal ldan myur mdzad ye shes mgon po ni / /
dran pas tshe dang ye shes kun stsol ba'i / /
tshe bdag mgon po khyod la phyag 'tshal lo / /
sna tshogs pad nyi tshogs kyi bdag po'i steng / /
'bum phrag nyi 'od rtse dga' dang 'grogs pa'i / /
yid 'phrog mar gad lhun po brtsegs pa bzhin / /
rab 'bar gzi brjid phung po khyod phyag 'tshal / /
dang po'i phyag gnyis gri gug thod pa 'dzin / /
bar pa gnyis kyis cang te'u rtse gsum dang / /
tha ma gnyis kyis thod phreng zhags pa 'dzin / /
ye shes mgon po khyod la phyag 'tshal lo / /
'jigs rung thod skam lnga yi dbu rgyan dang / /
khrag 'dzag mi mgo lnga bcu'i do shal can / /
gnyis 'thung lpags pa gsar pas stod g.yogs shing / /
stag lpags sham thabs 'phyang ba khyod la bstod / /
dbang sngon mdangs 'phrog rdo rje mkha' 'gro ni / /
gri gug thod pa 'dzin pa sku la 'khril / /
zhi sogs rab 'byams las sgrub mkha' 'gro bzhi / /
phyogs bzhir bzhugs nas dngos grub stsol la bstod / /
khyod sku yid la dran pa'i ting 'dzin dang / /
khyod gsung gsang sngags zab mo'i bzlas brjod la / /
'di na nyin mtshan g.yel ba med pa la / /
'chi med tshe yi dngos grub myur du stsol / /
nad gdon bar chad nyer 'tshe zhi ba dang / /
shes rab tshe dang dpal 'byor longs spyod rgyas / /
sa gsum skye rgu dbang du 'du ba dang / /
mthu stobs mi bzad drag po'i phrin las sgrubs / /
ril bu mig sman sa 'og ral gri sogs / /
dngos grub chen po rnams dang sku gsum gyi / /
go 'phang mchog kyang bdag la myur bstsal nas / /
bsams don yid bzhin 'grub pa'i bka' drin mdzod / / / /
! ma lus rgyal ba kun gyi thugs rje ni / /
gcig gyur myur mdzad spyan ras gzigs dbang mchog /
sa gsum ma lus dbang du sdud mdzad pa / /
dbang gi rgyal po khyod la phyag 'tshal lo / /
padma rA ga'i rdul mang mthor @# / /
brtsegs pa'i / /
lhun po stong phrag nyi 'od spro ba bzhin / /
chu skyes dmar po'i lte bar nyi ma'i steng / /
bi nA ya ka mnan mdzad khyod la bstod / /
gri gug thod pa rtsa ba'i phyag gis 'dzin / /
DA ma ru dang rtse gsum bar pas te / /
tha ma gnyis kyis lcags kyu zhags pa dang / /
stag lpags sham thabs sder phreng khral khrol can / /
brang 'gro'i tshogs dang rin cen 'bar bas kyang / /
mgon po khyod kyi sku la brgyan la bstod / /
byi ru'i 'khri shing bskyod pa'i zlos gar bzhin / /
gsang yum ye shes mkha' 'gros mgul nas 'khyud / /
bka' nyan gtso bo bzhi dang phyogs skyong bcu / /
dam can rgya mtsho'i 'khor gyis bskor la bstod / /
snying gi me long ngos la khyod kyi sku / /
ting 'dzin pir gyis legs bkod bzlas brjod la / /
'bad pas sa gsum skye rgu ma lus pa / /
bran bzhin bdag gi dbang du 'du bar mdzod / /
padma'i stan dang 'phrog byed nor lha'i bu / /
glang gdong gdong drug rmugs 'dzin dbang po rnams / /
khyod kyi drin las bdag gi bka' sgrub cing / /
bcol ba'i las rnams kun kyang sgrub par mdzod / /
rnal 'byor gang du gnas pa'i 'dzin ma'i phyogs / /
rtag tu lo legs dbul phongs gnod pa zhi / /
'bru dang rnam mang rin cen tshogs rnams kyis / /
'byor pa'i bang mdzod yongs su gang bar mdzod / /
ces tshe bdag mgon po dang dbang rgyal dmar po la mdo tsam bstod pa 'di ni nang so khri nam mkha' bsod nams bstan pa'i rgyal mtshan dpal bzang pos bskul ba'i ngor dge 'dun rgya mtsho'i dpal gyis bkod pa'i yi ge pa ni chos kyi dpal 'byor legs so / / / /
! phyogs bcu'i rgyal ba kun gyi thugs rje ni / /
snyigs dus ma rungs gdul dka' gdul ba'i phyir / /
gang 'dul thabs kyis khro bo'i gar mdzad pa / /
sangs rgyas kun gyi ngo bor mnga' gsol lo / /
rang bzhin rnam dag sgrib gnyis 'ching las grol / /
mkha' ltar kun khyab smra bsam brjod las 'das / /
brgyad khri bzhi stong dam chos ma lus pa'i / /
'byung gnas myur mdzad mgon por X / /
rab 'byams zhing gi rgyal ba kun gyi yab / /
sa bcu'i dbang phyug rgyal sras kun gyi gtso / /
nyan thos rang rgyal 'phags tshogs kun gyi rje / /
tshogs mchog zhing gi dam par X / /
gdug pa gdul phyir khros pa'i gar mdzad kyang / /
dngos grub rnam gnyis 'dod dgu'i char 'bebs shing / /
rtsa brgyud bla ma kun dang dbyer med pa'i / /
bla ma mgon po dbyer med X / /
dngos grub rtsa ba bla ma mchog rnams dang / /
dmigs med chos sku'i ngo bor ro gcig kyang / /
drag po'i thabs kyis dgra bgegs tshar gcod pa'i / /
mgon po bla ma dbyer med X / /
ma lus rgyal ba'i bstan srung kun gyi gtso / /
khyod ni rnal 'byor yongs kyi dgra lha dang / /
rig 'dzin sgrub po kun gyi srung ma dang / /
bdud 'dul dmag dpon chen por X / /
myur mdzad spyan ras gzigs dbang thugs rje'i gter / /
dran pa tsam gyis mi mthun mtha' dag sel / /
bar do'i 'jigs skyob mkha' spyod gnas su 'dren / /
bslu med skyabs kyi dam par mnga' gsol lo / /
rgyal ba'i bstan dang bstan 'dzin thams cad dang / /
khyad par chos kyi rgyal po tsong kha pa'i / /
bstan pa bstan 'dzin dge 'dun sde dang bcas / /
rnal 'byor @# / /
dpon slob mi nor dgon gnas rnams / /
mthu ldan srung ma khyed la gnyer du gtad / /
deng nas bzung ste byang chub snying po'i bar / /
phyi nang 'gal rkyen thams cad khyed kyis sol / /
ma rungs dgra bgegs mtha' dag khyod kyis thul / /
mthun rkyen bsams pa'i don rnams ma lus pa / /
'bad med lhun gyis grub pa'i phrin las mdzod / /
ces myur mdzad ye shes kyi mgon po phyag drug pa la mnga' gsol ba'i rim pa 'di ni dge slong kun dga' dpal ldan gyis bskul ba'i ngor chos smra ba'i btsun pa dge 'dun rgya mtsho dpal bzang pos dpal ldan 'bras spungs su nye bar bkod pa'o / / / /
! chos dbyings rnam par dag pa'i pho brang nas / /
chos skyong legs ldan nag po 'khor dang bcas /
chos kyi rgyal po'i bstan pa bsrung ba'i phyir / /
chos 'khor gtsug lag khang 'dir gshegs su gsol / /
padma nyi ma dgra bgegs bsnol ba'i steng / /
sku mdog smug nag srin po khros pa'i gzugs /
phyag gnyis tsan dan beng chen thugs kar 'dzin / /
dam can rgya mtsho'i tshogs bcas brtan par bzhugs / /
dngos su bshams dang yid kyis sprul pa las / /
byung ba'i spyan gzigs mchod sprin rgya mtsho dang / /
stong gsum khyon gang sha khrag gtor ma'i tshogs / /
sngags dang phyag rgyas byin gyis brlabs te 'bul / /
dgra bgegs srog 'phrog rtse gsum 'bar bas mtshan / /
'bum phrag char sprin lta bur gtibs pa'i thug /
dar nag ba dan rnams sbyar g.yo ba 'di / /
dpal ldan mgon po dgyes pa'i rten du 'bul / /
sangs rgyas bstan pa phyogs bcur rgyas pa dang / /
bstan 'dzin zhabs brtan dge 'dun sde rnams 'phel / /
mi yi dbang po sku tshe chab srid dang / /
mtshan byus dpal 'byor rab tu rgyas par mdzod / /
bstan dang bstan 'dzin yon mchod 'khor bcas la / /
log par 'khu ba'i dgra bgegs tshar bcad nas / /
bdud sde'i g.yul las rgyal ba'i rgyal mtshan ni / /
mi nub srid mtha'i bar du sgreng bar mdzod / /
ces pa 'di yang rje nyid kyi gsung las byung ba'o / / / /
! 'dod khams dbang phyug thugs kyi sprul pa ni / /
chu srin gdong can 'jigs rung srin mo'i gzugs / /
srid gsum dgra bgegs snying khrag hub gcig gis / /
'dren mdzad mun pa'i mdog can khyod la bstod / /
slad kyi rjes 'brang dmar nag seng ge'i gdong / /
gnas gsum mkha' 'gro'i tshogs la dbang sgyur zhing / /
khros pa'i zhabs brdabs sa gsum skad cig gi / /
chem chem g.yo mdzad srin mo khyod la bstod / /
ces rje nyid kyi gsung las byung ba'o / / / /
! b+h+yoH bde ba chen po'i ye shes klong yangs nas / /
dpal ldan lha mo 'dod pa khams kyi gtso / /
bka' nyan ma mo mkha' 'gro'i tshogs dang bcas / /
thogs med rdzu 'phrul stobs kyis gshegs su gsol / /
gang sku rab dmar padma rA ga'i mdog /
'bar ba'i ral gri thod khrag phyag na 'dzin / /
dre'u la chibs drag shul mthu rtsal can / /
gnas 'dir bstan pa spel phyir bzhugs su gsol / /
dam rdzas gtor ma'i tshogs ni ri ltar spungs / /
dgyes pa'i spyan gzigs sa dang bar snang gang / /
ting 'dzin sngags dang phyag rgyas byin brlabs nas / /
legs par 'bul lo dgyes bzhin bzhes su gsol / /
rgyal ba'i bstan dang @# / /
bstan 'dzin skyong ba dang / /
gdug pa'i dgra bgegs rdul du rlog pa dang / /
gnas 'dir dge 'dun sde rnams dar zhing rgyas / /
bshad sgrub rtag tu 'phel ba'i phrin las mdzod / /
ces 'ol kha bsam gtan gling gi bka' srung dmar mo rtsa 'jib kyi gtor 'bul du gnang ba'o / / / /
! b+h+yoH rang bzhin rnam dag nam mkha'i klong yangs nas / /
rab 'byams rgyal ba'i ye shes sgyu 'phrul ni / /
rab khros srin mo'i gar gyis rnam rol ba / /
rgyal ba'i bstan pa srung mdzad khyod la bstod / /
'bum phrag nyi ma'i rtse dga' la chags pa'i / /
dbang sngon char sprin gsar pa'i phang phung ni / /
sa srung can gyi dra ba stong 'khyug na / /
rab brjid khyod sku'i dpal dang mtshungs par 'gyur / /
khyod zhal 'chi med rol gnas yid bzhin mtshor / /
mtshams sprin ngur mo'i phang phung glog phreng 'khyug /
mche ba rab dkar zla tshes ngang mo 'khrigs / /
ha ha'i rnga chen 'brug sgra sgrog la bstod / /
phyag g.yas 'bar ba'i rdo rje be con ni / /
dgra bgegs kun la mthar byed rta babs te / /
g.yon pa khrag ldan thod pa thun mtshams kyi / /
gur gum 'phos pa'i zla shel la 'khu bzhin / /
gdong lnga pa dang brang 'gro'i rna rgyan ni / /
dug gi kha rlangs chu mthongs 'gog pa'i sprin / /
sgra brgya pa yi gad rgyangs ldan la bstod / /
dbugs bral skye bo'i mgo phreng do shal dang / /
char sprin ltar gnag re lde'i stod g.yogs can / /
sder phreng glog gi dra bas rab mdzes pa'i / /
mtshams sprin stag lpags sham thabs can der bstod / /
nyi ma'i zer ltar grangs med sprul pa ni / /
ji snyed 'gro ba'i khams dang bsam pa bzhin / /
'bum phrag mtshon dang phrad pa'i zla shel gyis / /
nyer mtshon rgyal ba'i yum gcig khyod la bstod / /
la lar sgeg ldem sum rtsen bu mo'i gzugs / /
res 'ga' rab 'jigs srin mo khros pa'i gar / /
rlung ltar 'phyo ba'i rta dang dre 'u sogs / /
sna tshogs bzhon pas rnam rol khyod la bstod / /
khyod kyi mthu stobs gnam lcags 'bar ba yis / /
dgra bgegs brag ri thal bar brlag mdzad nas / /
phrin las rnam bzhi'i dngos grub char chen gyis / /
re ba'i pad mtsho yongs su gang bar mdzod / /
'di ni bkra shis gdong gi skyed tshal du / /
lha sras mgon po tshe 'phel gsung gis ni / /
legs par bskul tshe 'dod khams gtso mo nyid / /
mnyes byed dbyangs 'di dge 'dun rgya mtshos bsgrags / / / /
! kA lI de wI 'jigs rung srin mo'i gzugs / /
kha gdangs mche gtsigs mi ro rangs po za / /
ga sha ha ha'i sgra dbyangs mi bzad pas / /
nga rgyal dregs pa'i dgra bgegs 'joms la bstod / /
ca co'i glu len ma mo 'bum sde'i dbus / /
cha lugs zhi rgyas dbang drag cir yang ston / /
ja kha ral pa'i thor cog bsgrengs ba'i rtser / /
nya rgyas zla ba'i dkyil 'khor 'char la bstod / /
ta thA ga ta'i srung ma mthu rtsal can / /
tha ma'i dus 'dir zhal bzhes dam bcas bzhin / /
da lta rnal 'byor bdag gi grogs mdzod la / /
nA gA dzu nA'i lugs bzang rgyas par mdzod / /
pa wa sangs sogs dam can rgya mtshos bskor / /
pha rol phyogs bcur bgrod phyir dre'u chibs / /
ba spu'i khung nas bskal pa'i me 'bar bas / /
ma lus bdud kyi dkyil 'khor sreg la bstod / /
tsA mun DI sogs ming brgya mtshan stong ma / /
tsha zer can @# / /
gyi dkyil 'khor lte bar mdzes / /
dza lang dregs pas myos pa'i dgra bgegs kun / /
wa skyes lta bur mthar mdzad khyod la bstod / /
zha yig ltar 'khyil sbrul gyis snyan g.yon dang / /
za byed seng ge 'bar ba g.yas nas 'phyo / /
'a 'ur sgra sgrog rlung nag tshub ma'i dbus / /
ya mtshan cho 'phrul grangs med ston la bstod / /
r+wa gdengs rdo rjes mtshan pa'i be con dang / /
la lar ral gri 'bar ba phyag na bsnams / /
sha za mkha' 'gro bye ba'i 'khor dang bcas / /
sa gsum kun la dbang mdzad khyod la bstod / /
ha cang snyigs ma lnga yi rtsod dus 'dir / /
a ti sha dang 'jam dpal snying po yi / /
bstan la gnod pa'i dgra bgegs tshar chod la / /
bstan dang bstan 'dzin bu bzhin skyong bar mdzod / /
ces dpal ldan lha mo la bstod pa 'di ni chos 'khor rgyal gyi gtsug lag khang du dge 'dun rgya mtsho'i dpal gyis sbyar ba'o / / / /
! bla ma dam pa rnams la phyag 'tshal lo / /
hUM /
chos nyid spros dang bral ba'i ngang nyid nas / /
bstan pa bsrung phyir drag po'i skur bstan pa / /
zhal bzhi phyag drug 'jigs rung srin po'i gzugs / /
bstan dgra thal bar rlag byed khyod la bstod / /
rtsa zhal nag po srid gsum za ba bzhin / /
g.yas zhal gnyis 'thung dbang po khros pa'i gdong / /
mche ba rab dkar sna zhags ring du rkyong / /
dus mtha'i me dpung dang mtshungs g.yon gyi zhal / /
ma he'i gdong can rno ba'i r+wa dang ldan / /
rgyab zhal gdong lnga'i dbang po bsgyings pa'i gdong / /
ser skya'i ral pa chu mthongs 'gog pa bzhin / /
phyag g.yas dang pos 'bar ba'i gri gug ni / /
dam nyams dgra la mthar byed mngon sum bzhin / /
gnyis pas dbyug tho rab 'bar bgegs kun la / /
srog dang bral ba 'doms byed bla ma ste / /
gsum pas mi bzad dgra sta bskyod tsam las / /
bdud sde'i nags tshal ma lus rlag par byed / /
phyag g.yon dang pos khrag ldan thod pa ni / /
mtshams kyi gur kum 'phos pa'i zla shel bzhin / /
gnyis pas mkha' lam khyab pa'i chu 'dzin du / /
'khrul ldan so gnyis lpags pa rnam par g.yo / /
bgegs dang log 'dren ma lus skad cig gis / /
'ching byed rdo rje'i zhags pa tha mas 'dzin / /
'jigs rung thod skam lnga yi dbu rgyan dang / /
khrag 'dzag mgo rlon do shal ring po 'chang / /
rab 'bar khro ba'i gdong bzhin sder mo'i phreng / /
g.yo ba'i stag lpags sham thabs gsar pa can / /
padma'i lte bar rta bdun bdag po'i steng / /
dbugs bral skye bo'i snying gar dril chung gi /
sgra ldan zhabs gnyis brkyangs bskums zlos gar mkhan / /
dpal ldan nag po chen po khyod la bstod / /
g.yas na char sprin mdog can g.yung mo ni / /
khrag ldan thod pa g.yon pas dar nag 'dzin / /
bye ru'i nags tshal bskyod 'dra'i gtum mo ni / /
g.yon gyi phyogs na lcags sgrog zhags pa 'phen / /
'jigs rung srin mo dpal ldan sing ga gling / /
dam nyams srog 'phrog srin mo khros pa'i gzugs / /
srid gsum ma lus 'gengs pa'i cho 'phrul gyis / /
dgra bgegs thal bar rlag byed khyod la bstod / /
dpal ldan nag po chen po yab yum gyis / /
bde chen ye shes rol mtsho g.yo ba'i rlabs / /
sa dang bar snang nam mkha' kun khyab pa'i / /
dgyes pa'i dam @# / /
rdzas rgya mtsho 'di bzhes la / /
rtsa brgyud bla ma'i spyan sngar khas blangs bzhin / /
bstan pa srung zhing bstan 'dzin skyong ba dang / /
bsam sbyor ngan pa'i gnod byed dgra bgegs kun / /
drag po'i chad pas myur du tshar chod la / /
mchog dang thun mong dngos grub ma lus pa / /
skad cig nyid la deng 'dir stsal du gsol / /
zhes nag po chen po yab yum la klu sgrub kyi rgya gzhung dang mthun par bstod pa 'di ni bstan pa'i sbyin bdag chen po nang so skya rgyal ba'i gsung gis bskul nas dge 'dun rgya mtsho'i dpal gyis ngo mtshar bkod par smras pa'i yi ge pa ni gzhon nu rnam dpyod dang ldan pa mgon po zhes bya bas bgyis pa'o / / / /
! na mo ma hA kA lA ya /
hUM /
rgyal ba kun gyi mkhyen brtse'i lha lam nas / /
dpal ldan mthu stobs dbang po'i dbyar skyes phreng / /
phrin las drag po'i rdo rje'i me char gyis / /
dgra bgegs brag ri phye mar 'thag la bstod / /
srid gsum dbang sgyur mig sman lhun po bzhin / /
ling ling dgra bgegs mgo bor zlos gar mkhan / /
'di yi gzi byin ma bzod rta ljang can / /
dur khrod gzhan bzhin ro yi gdan du byas / /
'od kyi nu zhos skyong byed bdag gi ma / /
'di ni nyam thag gyur na mi rung zhes / /
chu skyes gzhon nus bsten tshe mgon khyod kyis / /
nam yang brnyings pa med pa'i bka' drin stsal / /
dgra bgegs kun la mthar byed mngon sum bzhin / /
rtsa zhal nag po mi ro chem chem za / /
g.yas zhal ston ka'i sprin dkar phung po ni / /
spyan rtsa dmar po'i glog stong drag tu 'khyug /
rta gdong me yi 'gran zla g.yon gyi zhal / /
bzhad sgra phyogs kun dgod pa'i 'brug sgra bzhin / /
khyug khyug khro gnyer g.yo ba'i steng gi zhal / /
mi bzad gnam lcags 'bebs pa'i char sprin bzhin / /
dgra bgegs srog dbugs 'phrog la rings ldan pa'i / /
'bar ba'i gri gug phyag g.yas dang pos 'dzin / /
gnyis pa'i phyag gi 'bar ba'i ral gri 'dis / /
nges par 'joms zhes bdud sde snying la 'dar / /
mtshams sprin phung po dang 'grogs zla shel du / /
'khrul pa'i khrag ldan thod pas phyag g.yon mdzes / /
khrung khrung bsnun byed rab 'bar gzhon nu'i mtshon / /
mdung rnon gang gis ri mo'i gnas la bkod / /
myos byed btung ba'i khur 'dzin 'dzam bu'i gser / /
dngos grub bdud rtsi'i char 'bebs bum pa'i gzugs / /
zla ba'i dum bu tshar du dngar ba lta'i / /
dung chen phreng ba 'dis kyang lhag par mdzes / /
khyod sku skam rlon thod pa'i phreng ba dang / /
dug gi kha rlangs chu mthongs 'gog pa lta'i / /
lto 'gro'i rgyan gyis mdzes so 'chi med tshogs / /
rin chen rgyan phreng 'dzin las ring du rgyal / /
rin cen rdul brtsegs mkhar nyal grong khyer bcas / /
dus mtha'i zhugs kyis za na ye shes kyi / /
me dpung 'bar bas nges par sreg 'gyur zhes / /
chos kun rang bzhin stong pa'i dbyings su bros / /
bzod dka' lhag lhag me lce 'khrigs pa'i dbus / /
sder phreng khrol khrol stag gi sham thabs can / /
g.yer kha sil sil sgrog byed srin po'i gzugs / /
'jigs rung ha ha'i gad rgyangs sgrog la bstod / /
khyod kyi g.yas na 'jigs rung char sprin mdog /
gri gug thod 'dzin spyan gsum dus mtha'i me / /
gangs ri ltar dkar dgra la mche ba gtsigs / /
dpal ldan g.yung @# / /
mo nag mo khyod la bstod / /
g.yon na mar gad mdog can khro mo ni / /
glog stong g.yo 'dra'i ljags bskyod khros pa'i gar / /
nam mkha'i khams kun 'gengs pa'i cho 'phrul can / /
srog gcod gtum mo ljang gu khyod la bstod / /
mdun na rab 'bar bye ru'i sdong po'am / /
phyogs kun sreg byed 'bar ba'i me dpung bzhin / /
rab tu zhal gdangs ha ha'i gad rgyangs kyis / /
bstan dgra rlag byed srin mo khyod la bstod / /
rgyab na 'dzam bu chu bo'i gser 'od kyis / /
nor 'dzin 'gengs byed zhabs brdabs srid gsum g.yo / /
dgra bgegs snying khrag ma lus hub gcig gis / /
'thung mdzad sing ga gling ma khyod la bstod / /
dpal ldan ma hA kA la mthu rtsal can / /
bstan 'dzin bu bzhin skyong mdzad yum chen bzhi / /
bka' nyan las byed sa dang bar snang kun / /
gang ba'i dam can srung ma khyed rnams la / /
dam nyams snying khrag btung ba mtsho ltar bskyil / /
sha khrag dmar gyi gtor ma ri ltar spungs / /
dgyes pa'i spyan gzigs nam mkha'i khyon bkang nas / /
gsol lo mchod do phrin las ma g.yel cig /
rnal 'byor dam chos sgrub pa'i mi mthun phyogs / /
phyi dang nang gi bar chad ma lus pa / /
khyod zhabs dran pa'i bdud rtsi 'thungs tsam gyis / /
skad cig nyid la zhi ba'i phrin las mdzod / /
rgyal ba'i bstan pa lung rtogs dam pa'i chos / /
bstan pa'i bya ba bshad sgrub dri ma med / /
rnal 'byor tshe dang bsod nams dpal 'byor sogs / /
phan tshun 'gran pa bzhin du rgyas par mdzod / /
sa 'og sa steng sa bla'i 'jig rten na / /
gnas pa'i skye 'gro rnams dang de dag gi /
'jig rten 'jig rten 'das pa'i phun tshogs kun / /
thams cad dbang du bsdu ba'i phrin las mdzod / /
thub pa'i bstan dang bstan pa 'dzin pa dang / /
rnal 'byor bdag la sdang ba'i dgra dang bgegs / /
mi dang mi min 'byung po'i tshogs rnams kun / /
snying khrag 'thung la myur du tshar chod cig /
mdor na deng nas byang chub ma thob bar / /
rtsa brgyud bla ma'i dam las ma 'da' bar / /
rnal 'byor bcol ba'i phrin las ma lus pa / /
thogs pa med par myur du 'grub par mdzod / /
ces bstod cing bskul lo / /
dpal rdo rje nag po chen po la bstod cing skul ba 'di ni /
'gro ba du ma'i 'dren pa dam pa rgyal mtshan bzang po pa dang /
sngags 'chang rnam dpyod dang ldan pa nam mkha' rnam rgyal bas bskul nas dge 'dun rgya mtsho'i dpal gyis pho brang chen po 'ol kha gzhis khar yi ger bkod pa yin no / / / /
! na mo shrI ma hA kA la ye /
hUM /
bde chen chos kyi sku las ma g.yos kyang / /
bstan pa bsrung phyir dpal ldan nag po che / /
'jigs rung khro zhing 'khrug pa'i dur khrod dbus / /
dus mtha'i me dpung 'bar ba'i klong dkyil na / /
sna tshogs padma nyi ma'i gdan steng du / /
baM chen mi ro brgya yi gdan khri la / /
bzang po'i bzhugs stangs dgra bgegs thal bar rlog /
sku mdog mthing nag mig sman lhun po bzhin / /
bzod dka' nyi ma 'bum gyi gzi brjid 'bar / /
rtsa zhal nag po chu 'dzin 'khrigs pa bzhin / /
hUM hUM phaT dang k+ShiM k+ShiM 'brug sgra sgrog /
g.yas zhal ljang gu mar gad ri bo ltar / /
gtum zhing mche gtsigs dgra la rgyob ces sgrog /
g.yon zhal dmar po dus mtha'i me dpung bzhin / /
bstan pa'i dgra @# / /
bo da lta za zhes rngam / /
steng zhal bram ze'i bzhin ras zhi ba'i nyams / /
skra dang smin ma dkar ser snum la mdzes / /
phyag g.yas gri gug dam nyams srog rtsa gcod / /
g.yon gyi thod par dgra bo'i snying khrag 'thung / /
'og mas ral gri dar mdung khra bo 'dzin / /
thod skam dbu rgyan mi mgo'i do shal can / /
glang chen ko rlon mi lpags g.yang gzhi gyon / /
'jigs byed dpa' bo stag gi sham thabs can / /
dus gsum rgyal ba'i bstan srung khyod la bstod / /
khyod kyi bka' nyan las mdzad yum chen bzhi / /
dregs pa lha srin sde brgyad zhing skyong tshogs / /
sprul pa'i bka' sdod dam can rgya mtshor bcas / /
'be ta'i snod dang mtshan ldan thod pa'i nang / /
'bras chang sgog tsong sha chen la phug dang / /
dkar gsum mngar gsum zag med bdud rtsi'i tshogs / /
nam mkha'i khams kun gang ba 'di bzhes la / /
sngon tshe gtum po rab 'jigs dur khrod du / /
padma 'byung gnas spyan sngar khas blangs bzhin / /
dam las ma 'da' dam nyams sdig can kun / /
rkyen dang 'tsham par da lta tshar chod la / /
mchog dang thun mong dngos grub bdag la stsol / /
ces dpal nag po chen po zhal bzhi pa la bstod pa 'di ni dpal ldan mgon po'i rnal 'byor pa chen po sde snod 'dzin pa kun dga' bla mas bskul ba'i ngor dge 'dun rgya mtshos smras pa'o / / / /
! nor bu'i ba gaM 'od zer bzhad pa can / /
mu tig tshogs 'bar gzhal med chen po'i dbus / /
rab brjid gdong lnga'i steng na gser gyi ri'i / /
dpal 'phrog rnam mang thos sras khyod phyag 'tshal / /
zla ba nya ltar gzi brjid rgyas pa'i zhal / /
nyi zla'i dpal 'phrog rin cen rna cha g.yo / /
ston ka'i sprin dkar brtsegs 'dra'i cod pan can / /
gzi brjid phung po khyod la phyag 'tshal lo / /
dar gyi lhab lhub g.yo ba'i rgyal mtshan dang / /
'dod rgu'i nor gyi char 'bebs ne'u le / /
g.yas g.yon phyag gis 'dzin mdzad 'gro ba la / /
dgos 'dod mchog stsol khyod la phyag 'tshal lo / /
gnod sbyin sde dpon chen po rta bdag brgyad / /
smin ma rab 'khyog lha min dpal gzi 'phrog /
sa dang bar snang nam mkha' kun gang ba'i / /
bka' nyan 'khor tshogs rgya mtshor bcas la 'dud / /
ma lus rgyal ba kun gyis bka' bsgos shing / /
bstan dang bstan 'dzin skyong ba'i thugs dam bcas / /
sgrub po'i re skong chos skyong 'khor bcas kyis / /
nam mkha' gang ba'i mchod gtor rgya mtsho bzhes / /
nag phyogs dgra dang bgegs kyi tshogs kun choms / /
khams gsum skye 'gro thams cad dbang du sdus / /
chab srid mnga' 'bangs phyogs bcur rgyas pa dang / /
pho brang mdzod dang mdzod phran nye 'khor bcas / /
ma tshang med pa'i lha mi'i dpal 'byor gyis / /
rtag tu yongs su gang ba'i phrin las mdzod / /
ces pa 'di yang dge 'dun rgya mtsho'i dpal gyis smras pa'o / / / /
! sna tshogs padma nyi ma'i dkyil 'khor steng / /
rta ro mi ro bsnol ba'i khri steng na / /
gtum chen dgra bgegs srog 'phrog bshan pa ni / /
padma rA ga'i mdog can khyod la bstod / /
bdud dpung tshar gcod 'bar ba'i zangs gri g.yas / /
g.yon pas mda' gzhu dgra bgegs glo snying dang / /
lhab lhab ba dan g.yo ba'i mdung dmar 'dzin / /
dam nyams kun gyi srog @# / /
'phrog khyod la bstod / /
zhal gdangs mche ba gtsigs shing rngam pa'i zhal / /
dus mtha'i me ltar spyan gsum sdang mig g.yo / /
dmar ser ral pa ltag pa'i phyogs su bcings / /
sgrol ging srog bdag dmar po khyod la bstod / /
khyod kyi g.yon na lha mo gdong dmar ma / /
phyag g.yas zangs gri lcags kyi phur bu g.yon / /
srin mo'i gzugs can dred mo mi zan chibs / /
char sprin ltar sngo gcer mo khyod la bstod / /
g.yas na las mkhan chen po dbang gi mdog /
bse yi khrab rmog gyon zhing mdung dmar g.yas / /
g.yon pas zhags pa 'debs shing ce spyang chibs / /
skye 'gro kun gyi srog len khyod la bstod / /
gzhan yang dpal mgon khyod kyi bka' 'khor na / /
srog gcod las byed bshan pa bun nu nu / /
btsan dmar bdud dang srin po nyer re re / /
the'u rang stong gis than sna sna tshogs 'gyed / /
ma mo 'bum ni nad yams bu yug 'tshub / /
mi bsrun 'khor tshogs dang bcas khyed rnams kyis / /
dam rdzas mchod gtor rgya mtsho 'di bzhes la / /
dam nyams dgra bgegs thal ba'i rdul du rlogs / /
tshe dang bsod nams dpal 'byor rgyas pa dang / /
khams gsum 'gro ba thams cad dbang du sdus / /
zhi rgyas dbang drag phrin las thams cad sgrubs / /
zhes chos skyong lcam sring gi bstod skul phrin las kyi pho nya zhes bya ba /
nang so mgon po tshe 'phel gyi thugs dam du dge 'dun rgya mtsho'i dpal gyis ngo mtshar bkod par smras pa'o / / / /
! na mo badzra b+hai ra wA ya /
dam can gshin rje'i rgyal po la bstod pa bstan dgra phye mar 'thag pa zhes bya ba /
bcom ldan 'das 'jam dpal gshin rje'i gshed la phyag 'tshal lo / /
hUM /
'jam dpal gshin rje'i gshed po yi / /
bka' nyan las byed pho nya'i gtso / /
dpal ldan gshin rje'i rgyal po ste / /
thub pa'i bka' srung khyod la bstod / /
mdog nag srin po khros pa'i gzugs / /
sbom zhing thung la lto ba 'phyang / /
dus mtha'i me 'od rab 'bar bas / /
bgegs dpung sreg pa khyod la bstod / /
zhal gdangs mche ba rnam par gtsigs / /
glog stong 'khyug 'dra'i ljags skyod cing / /
dmar zlum spyan gsum sdang mig g.yo / /
skra ser sma ra smin ma 'khyug /
phyag g.yas 'bar ba'i gri gug gis / /
dam nyams srog rtsa rtsad nas gcod / /
g.yon pa gdug pa'i snying khrag gis / /
bkang ba'i thod pa 'dzin la bstod / /
dbang po'i sgo nas khrag 'dzag pa'i / /
lhung lhung mi mgo'i do shal can / /
g.yas brkyangs stabs kyis 'byung po'i mgor / /
'jigs pa'i gar mdzad khyod la bstod / /
g.yon na ma mo tsA mun DI / /
phyag gnyis rtse gsum thod khrag 'dzin / /
nad bdag ma mo kun gyi gtso / /
dam nyams srog sdud khyod la bstod / /
phyogs bzhi'i ma he'i gdan steng na / /
dkar ser dmar nag gshin rje ni / /
ma he'i gdong can 'jigs pa'i gzugs / /
phrin las rnam bzhi mdzad la bstod / /
gshin rje'i rgyal po 'khor bcas kyis / /
mchod gtor rgya mtsho 'di bzhes la / /
rdo rje 'chang dngos bla ma dang / /
de yi bstan dang bstan 'dzin la / /
sdang ba'i sems ldan ma rungs pa / /
bstan pa'i dgra bor gyur pa rnams / /
lo dang zla bar ma bzhag par / /
da lta nyid du tshar chod cig /
gdug can dam nyams dgra bo 'di / /
legs tshogs kun dang @# / /
rnam par phrol / /
khong pa'i nang nas snying phyung la / /
kha nas khrag dron skyug tu chug /
chem chem dgra bo'i sha la zo / /
hub hub dam nyams snying khrag 'thung / /
nad dang 'khrug pa drag po yis / /
dgra bo'i yul khams stongs su chug /
bstan pa'i snying po 'di nyid la / /
bshad dang sgrub pa ltur len pa'i / /
dge 'dun sde rnams skyong ba dang / /
phyogs dus kun tu rgyas par mdzod / /
bcol ba'i las 'di ma bsgrubs na / /
dus gsum rgyal ba'i bka' bslus shing / /
dpal ldan bla ma'i dam tshig las / /
nyams par 'gyur ba gdon mi za / /
de bas dam tshig rjes dgongs te / /
bstan pa'i dgra bo brlag pa dang / /
bstan dang de 'dzin skyong ba la / /
g.yel ba med pa'i phrin las mdzod / /
ces dam can gshin rje chos kyi rgyal po nang sgrub la bstod cing skul ba 'di ni gshin rje'i gshed kyi rnal 'byor pa dge 'dun rgya mtsho dpal bzang pos sbyar ba'o / / / /
! na maH shrI ma hA kA la ye /
dag pa gnyis ldan dbyings las ma g.yos kyang / /
ma lus rgyal ba'i bstan pa bsrung ba'i phyir / /
'jigs rung srin po khros pa'i gar mdzad pa / /
dpal ldan mthar skyes mgon po khyod la bstod / /
rab brtan brag gi ri bo brtsegs pa'i steng / /
sna tshogs padma nyi ma'i dkyil 'khor la / /
ro yi steng du brkyangs bskums zhabs gnyis ni / /
brdabs pas sa gsum g.yo mdzad khyod la bstod / /
padma rA ga'i lhun po ltar brjid cing / /
zhal gdangs mche gtsigs spyan gsum glog ltar 'khyug /
sma ra smin ma dbu skra kham ser ni / /
dus mtha'i me ltar 'bar ba khyod la bstod / /
phyag g.yas gri gug bdud dpung klad la 'phyar / /
g.yon pas snying khrag gis bkang thod pa dang / /
gnod byed mgul nas zhags pas rab bcings te / /
rab tu 'dzin mdzad dpa' bo khyod la bstod / /
'jigs rung thod skam lnga yi dbu rgyan dang / /
khrag 'dzag mi mgo lnga bcu'i do shal can / /
sen mo'i 'od zer bzhad ldan stag lpags ni / /
gsar pa'i sham thabs 'chang ba khyod la bstod / /
gsang yum srin mo mA hA kri ta ni / /
phyag g.yas dgra sta g.yon pa thod khrag 'dzin / /
mkha' 'gro nyi shu rtsa gcig tshogs dang bcas / /
sgrub la dngos grub char chen 'bebs la bstod / /
las byed bka' nyan bshan pa ra mgo ni / /
'bar ba'i gri gug dam nyams glo snying 'dzin / /
gnod sbyin ma ra snying zan khros pa'i gzugs / /
dug shing spu gri thod khrag 'dzin la bstod / /
dpal ldan mar me mdzad dpal yab sras kyi / /
bstan srung ye shes sgrol ma bcu gnyis dang / /
dkar po brgyad cu sa dang bar snang kun / /
gang ba'i 'khor tshogs dang bcas rnams la bstod / /
ye shes spyan ldan srung ma khyed rnams kyis / /
ri ltar spungs pa'i sha khrag gtor ma dang / /
zag med bdud rtsi'i btung ba mtsho ltar bskyil / /
nam mkha' gang ba'i spyan gzigs 'di bzhes la / /
sngon tshe khyab bdag rdo rje 'chang dbang dang / /
rgyal ba yab sras spyan sngar zhal bzhes bzhin / /
bstan la gnod pa'i dgra bgegs tshar chod la / /
rgyal ba'i bstan pa dar zhing rgyas par mdzod / /
khyad par r+wa sgreng dpal gyi gtsug lag khang / /
dge 'dun sde dang bcas pa 'di nyid dang / /
bka' gdams gsar rnying bstan dang bstan 'dzin bcas / /
@# / /
stobs ldan srung ma khyod la gnyer du gtad / /
phyi nang bar chad nyer 'tshe zhi ba dang / /
tshe dang bsod nams bshad sgrub bya ba rnams / /
ches cher rgyas shing khams gsum 'gro ba rnams / /
skad cig tsam la dbang du sdu bar mdzod / /
bka' gdams bstan pa'i snying po 'di nyid la / /
log par 'khu ba'i dgra dang bgegs rnams kyi / /
snying khrag 'thung la myur du tshar chod la / /
bsams don yid bzhin 'grub pa'i phrin las mdzod / /
ces dpal ldan mgon po lho nub pa la bstod cing skul ba 'di ni sde snod 'dzin pa dka' bcu pa chos bzang grags pas bskul ba'i ngor bka' gdams kyi btsun pa dge 'dun rgya mtsho'i dpal gyis dga' ldan pho brang du sbyar ba'i yi ge pa ni chos kyi dpal 'byor legs pa'o / / / /
! b+h+yoH spros bral bde chen nam mkha'i klong yangs nas / /
thub bstan phyogs bcur rgyas mdzad chos kyi sgron / /
'jig rten mgon po'i bka' srung a phyi ma / /
dam can 'khor tshogs dang bcas da tshur spyon / /
kun rtog pir gyis bris bzhin mdun gyi mkhar / /
pad nyi dgra bgegs bsnol ba'i gdan steng du| |ma ltar brtse zhing sring ltar gdung ba'i thugs / /
dgyes pa'i 'dzum dkar dang bcas brtan par bzhugs / /
gangs ri ltar dkar lhab lhub na bzas mdzes / /
phyag g.yas snang srid gsal ba'i me long dang / /
g.yon pa 'dod dgu'i mchog stsol nor bu bsnams / /
dus gsum rgyal ba'i bstan srung khyod phyag 'tshal / /
bde ba chen po'i rol pa las byung ba / /
stong gsum gang ba'i sha khrag gtor tshogs dang / /
zag med bdud rtsi'i rgya mtsho spyan gzigs tshogs / /
sa dang bar snang nam mkha' gang ba 'bul / /
bshad sgrub bstan pa'i snying po rgyas pa dang / /
rnal 'byor bdag cag 'khor dang bcas pa la / /
log par lta ba'i dgra bgegs tshar chod la / /
mchog dang thun mong dngos grub char bzhin phob / /
ces a phyi chos kyi sgron ma spyan 'dren bzhugs gsol mchod bstod skul zhing gsol ba gdab pa'i tshig gi sbyor ba 'di ni dad brtson ldan pa gnas brtan gzhon nu chos seng gis bskul nas chos smra ba dge 'dun rgya mtsho'i dpal gyis rgyal legs bshad sgrog pa'i dga' tshal du sbyar ba'o / / / /
! b+h+yoH lhun grub spros dang bral ba'i chos dbyings nas / /
'dod pa khams kyi dbang phyug mthu rtsal can / /
'jig rten dbang po'i bka' skyong dung skyong ma / /
rgyal ba'i bstan pa bsrung phyir gnas 'dir gshegs / /
sngon gyi khas blangs dam bcas ma bsnyel bar / /
dam can rgya mtsho'i 'khor dang lhan cig tu / /
sna tshogs cho 'phrul stong gi rnam rol gyis / /
padma nyi zla'i gdan la bzhugs su gsol / /
khyod sku rab dkar mdzes sdug 'gying bag can / /
sna tshogs dar dang rin cen rgyan mang 'chang / /
mda' dar me long nor bus gang ba'i snod / /
'dzin mdzad dpal ldan lha mo khyod phyag 'tshal / /
dam rdzas gtor ma ri ltar spungs pa dang / /
zag med bdud rtsi'i btung ba rgya mtshor 'khyil / /
dgyes pa'i spyan gzigs nam mkha'i khyon gang ba / /
rgyal ba'i bstan srung gtso mo khyod la 'bul / /
snyigs dus thub pa'i bstan pa gnyan po srungs / /
bstan 'dzin skyes bu bu bzhin skyong ba dang / /
bstan la gnod byed mi dang 'byung po'i tshogs / /
myur du sgrol la nam yang ma g.yel cig /
nad gdon bgegs dang mtha' @# / /
dmag mi mthun phyogs / /
skye rgu'i nyer 'tshe thams cad zhi ba dang / /
tshe dang bsod nams dpal 'byor rab rgyas shing / /
ci 'dod dbang du 'du ba'i phrin las mdzod / /
ces chos 'khor lha sa'i bka' srung ma gcig dpal ldan lha mo la bstod cing gsol ba 'debs pa'i tshigs su bcad pa 'dod dgu'i char 'bebs zhes bya ba 'di ni gnas brtan kun dga' dpal ldan gyis bskul nas gshin rje'i gshed kyi rnal 'byor ba dge 'dun rgya mtsho dpal bzang pos ra sa 'phrul snang du sbyar ba'o / / / /
mang+ga laM / /
