@# / /
rab gnas 'bring po bkra shis snye ma'i rdzas tho dang sbyin sreg gi rdzas gsal bar dkod pa dwangs shel me long zhes bya ba bzhugs so / /
@## / /
na mo badzra b+hai ra wa ya /
gtum drag khro bo'i gar mdzad b+hai ra wa / /
dbyer med bla ma khyab bdag 'khor lo'i mgon / /
zhabs kyi padmo'i ge sar rdul phran mchog /
byang chub bar du 'bral med snying dbus bsten / /
ngo mtshar lhag gnas bya ba'i cho ga'i khrigs / /
zur gsal bzhin dang rdzas tho bshams tshul sogs / /
ma nor dam pa'i phyag bzhes nag 'gros zhig /
mkhas grub dam pa'i gsung las btus te brjod / /
'dir dpal rdo rje 'jigs byed dpa' bo gcig pa la brten nas rab gnas 'bring bo bkra shis snye ma'i phyag len khrus dkyil /
'dag rdzas /
bshams tshul @## / /
go rim sogs lag tu blang bde bar bkod pa la /
thog mar bya ba'i rim pa /
sdom las /
bdag bskyed bum pa lhag gnas bya| |khrus stegs rgyan bre mnga' 'bul bri / /
gsol gdab sems bskyed rten bskyed de / /
gdan la rten bzhag chu bzhi dbul / /
zhes gsungs pa ltar bya ba la /
sdom tshig gi go rim ltar na bdag bskyed dang bum pa lhag gnas kyi rjes su khrus stegs mnga' 'bul sogs byed dgos snang mod lag len la khrus stegs sngon du byed dgos pas de yang phyag len rgyas par byed na sa chog rgyas bsdus skabs bstun /
lha klu sogs gnas bdag la gtor ma btang ste 'phrin las bcol /
bgegs gtor btang ste bskrad 'os rnams phyir bskrad /
rdzas sngags ting 'dzin gsum gyi sbyang ba bya /
las thams cad pa'i sngags kyis dri bzang gi chag chag gdab rten bkram la /
mchod pa'i tshogs rgyas par bshams /
khrus stegs so phag dbyibs gru bzhi rgyar khru bzhi pa dpangs su khru do'am gcig yod pa byed dgos par gsung mod /
da lta stabs bde ched lag len dar ram ras kha gong mtshungs kyi tshad la /
khrus dkyil gru bzhi sgo bzhi dbus su sna tshogs padma 'dab ma brgyad pa dang de'i phyir snam bu gru bzhi pa rim pa gnyis pa snam bu la phyogs bzhir /
'khor lo /
rin po che /
padma /
ral gri dang /
'tshams bzhir /
'khor lo /
rdo rje /
padma /
ral gris mtshan pa rdul tshon nam chu tshon gyis bris pa'i ras bris stegs bu 'am lcog tse lta bu'i steng nas dag pa /
khrus stegs rgyan bri zhes byung ba ma dag par gsungs bas /
khrus stegs la rgyan gyis brgyan pa'i tshad du bre zhes gsung bas na steng du /
bla re /
phyogs phyogs su /
rgyal mtshan /
ba dan /
dril bu g.yer kha dpyangs pa la sogs pas bskor bas bkod pa mdzes par brgyan /
khrus dkyil gyi dbu su me tog dang ku sha'i gdan la rdo rje slob dpon la phyogs par g.yas su rnam rgyal dung chos gzungs rdor can dang /
g.yon du las bum gnyis mgul @# / /
chings mtshan ma can /
de'i shar nas g.yas bskor du /
dri bzang /
mngar gsum /
zho /
'bras bu /
'bru /
'bras g.yos /
sman /
rin po che ste rdzas brgyad dri gtsang chu bzang dang sbyar ba so sor blug ba'i khrus bum brgyad dar ram ras dkar po gang rigs kyi mgul chings can /
de rnams kyi phyi rol tu g.yas bskor gyi rim pas /
zho /
'o ma /
mar /
sbrang rtsi /
kar ste phyi'i bdud rtsi lnga /
ba'i 'o ma /
zho /
mar /
lci ba /
dri chu ste ba byung lnga /
dri chu 'am dri zhim po'i chu 'di ni /
su g+mel /
shing tsha /
spang spos /
ba le ka /
tsan+dan rnams zho do re thum bur bcings te chu gtsang bre brgyad la bcug nas bzhi cha skam skam gyi bar du bskol ba'i lhag ma dri chur 'gyur par bshad /
n+ya gro d+ha /
u dum ba ra /
ba lak+Sha /
bi ba la /
maN+Dal muND ste 'o ma can gyi shing lnga'i phye ma /
'di rnyed dka' bas tshab tu 'om bu lta bu'i 'o ma can gyi shing gang yang rung ba'i phye ma 'am /
sran dkar phye ma lta bus bya zhes bla ma kha cig gsung /
dri zhim pa'i 'bru mar /
'di la gzhung kha cig nas dri'i til mar ram med na til mar la dri bzang btab pa /
ces 'byung la dri'i til mar ni /
gong gi dri chu bsgrub dus kyi rdzas rnams mar nag la blug nas sngar ltar bsgrub ces gzhung kha cig las gsungs /
skyu ru ra'i phye ma /
yung ba'i phye ma /
tsan+dan dkar dmar /
a ka ru /
gur gum /
kAn thi ka ste lnga 'am /
gur gum /
a ka ru /
gla rtsi /
ga bur /
tsan+dan te dri lnga'i phye ma ste 'dag rdzas brgyad snga ma zangs snod dang /
phyi ma rnams 'khar ba'i snod na gnas pa bsgrigs pa /
'di phyogs su da lta mdzad bzhin pa ltar na /
khrus stegs kyi dbus kyi nub gyi char stegs chung ngu'i steng du me tog ku sha'i gdan la rnam bum chu sum gnyis bkang bar bum rdzas nyer lnga sogs gzhugs steng du gzungs rdor bum mtshan mgul chings brog gsum pa dar dkar pos bcings /
'bras bu can gyi shing gi kha brgyan can /
las bum gzungs rdor med pa dang kha brgyan ku sha can ma gtogs rnam bum dang 'dra /
kha ston phyogs slob dpon la phyogs pa'i g.yas su rnam bum /
g.yon du las bum /
rgyab tu rten bskyed me long /
mdun gyi pad 'dab nas brtsams te g.yas bskor du /
dri /
mngar gsum /
zho /
'bras bu /
'bru /
'bras g.yos /
sman /
rin po che'i bum pa rnams dang /
pad 'dab kyi rtse mo gnon tsam gyi thad nas g.yas bskor gyis /
phyi'i bdud rtsi lnga /
ba byung lnga| dri zhim po'i 'dag chal te 'dag rdzas gsum /
shing shun phye ma dri zhim po'i 'bru mar te blug rdzas gcig /
skyu ru ra'i phye ma dang ma sha'i phye ma dang /
yung ba'i phye ma /
dri bzang gi phye ma ste @# / /
dri la phyis kyi rdzas bzhi rnams bkod /
'dag rdzas dang po zangs snod dang /
gzhan bdun po 'khar ba'i snod du blugs pa /
dur sngon gyi pir 'di ni phyogs 'dir rtsa mgo dgu la byed mod /
dpal ldan rgyud grwa rnam gnyis su ram dkar la mdzad 'dug go /
de'i mthar mdun du me tog tu 'thor rgyu'i 'bru gtsang ma snod yangs por blug pa'i steng du me long la dbus su oM mdun nas g.yas bskor du ye d+harma tshar bdun nam ma mtha' gcig bris pa bshams /
'di'i me long phyogs 'dir sgong gzugs kho na mdzad mod de ltar na ye d+harma ma bdun nas g.yas bskor du bri tshe mgo thur bstan du song nas kun rtogs mang po shar bas na /
dpal ldan smad rgyud kyi mdzad srol ltar me long ngos leb yu ba can la gnang ba ni stabs bde bar snang nga ma snyam mo / /
ji ltar rigs bar dur pa'i pir dar ram ras dkar po gtsang ma la dri bzang gis padma 'dab bzhi'i lte bar oM /
'dab mar ma bdun nas g.yas bskor du /
hUM traM hrIH AH /
mgo phyir bstan bkod pa'i khrus ras /
gos zung /
bdag bskyed dang bum pa'i mchod pa 'bul yul g.yas nas 'go brtsams /
go yu ni rgya skad pin lang zer pa'i 'bras bu snying gzugs ma de dang go la'i phye ma de'i lo ma yin zhes lcang skya rol rdor gsungs /
rdo ja /
go la'i phye ma sbyar ba'i so rtsi /
til /
ku sha /
gur gum /
me tog ser po /
bdud rtsi lnga rnams kyi phye ma /
zho /
me tog ser po dngos sam de'i dod du 'bru blug pa'i chu bzhi bzed zhal dang bcas /
gzhan yang skabs so sor 'bul rgyu'i mchod pa'i yo byad dang sbyin sreg byed na /
rdo rje mkha' 'gro las /
rin po che yi dbyibs 'dra'i thab / /
yang na gru bzhi ba yang rung / /
khru do zabs su khru gang brko / /
de nang sor brgyad bor nas su / /
kha khyer sor brgyad tshad du bya / /
sor brgyad dpangs dang ldan pa la / /
rin chen phreng bas bskor bar bya / /
zhes dang /
hom khung nang du 'khor lo ni / /
rtsibs brgyad ser po bris pa la / /
'og tu cha drug sor drug pa'i / /
rdo rje rin chen bris par bya / /
zhes dbus su gang bris pa rnams gsungs pas /
de lta na thab gyi dbus su 'khor lo'i lte ba sor brgyad pa la sor drug pa'i rin po che'i steng du /
sor gnyis pa'i rdo rje dang bcas pas mtshan pa dang /
'khor lo'i lte ba'i mthar mu khyud sor do de'i phyir rtsibs sor lnga /
phyi'i mu khyud sor do'i tshad kyis bskor bar bya'o / /
khud bu yi ni kha khyer bya / /
kha khyer gyi ni phyed pa yis| |phyi rol gyi ni mu khyud bya / /
zhes pa ltar ram /
yang na rtsig thab la zheng sor bzhi dpangs sor bcu gnyis pa'i steng du mu ran sor gnyis dor nas kha khyer dpangs zheng sor bzhi pa phyed 'byar gyi tshul @# / /
du brtsigs pa dang /
zheng sor brgyad dpangs sor bcu gnyis pa'i steng du mu ran sor bzhi dor nas kha khyer dpangs dang zheng sor bzhis brtsigs pa'i lugs gnyis gang bde bya /
stegs bu'i grwa bzhir a b+ha yas /
rgyas pa la rin po che zhes gsung mod /
rab 'jigs rdo rjes /
thab kun gyi ni phyi rol ni / /
zur bzhir dpangs ni sor bzhi pa / /
phyag rgya bzhi po dang ldan pa / /
zla phyed rin chen rdo rjes brgyan / /
zhes zla phyed kyi steng du rdo rje rtse gsum pa zhes gsungs pa go rgyu che'o / /
rang dang thab gyi bar du me yol deng sang an star la dkar rtsi byugs pa baM yig bris pa 'di rgyud las ma bstan zhes 'ga' zhig gis zer snang mod /
gdan bzhi las /
gdan gyi mtha' dang nye ba ru / /
te se gangs kyi gzugs ? ba / /
dpangs dang rgyar ni khru phyed kyi / /
sor mo bcu gnyis bzhag par bya / /
zhes dang /
de'i 'grel bar /
rang gi gdan gyi mdun dang thab kyi bar du sor nyi shu rtsa bzhi'i tshad kyis te se gangs ri'i gzugs bzhag par bya bar gsungs so / /
dgang gzar gyi rgyu dang tshad dbyibs sogs rje bdag nyid chen po'i gsung gi dngos grub rgya mtsho las shes par bya zhing /
dgang blug med na lag pa'i sor mo lnga sbyar bas dgang blugs dang /
sor mo gsum sbyar bas bsregs blugs 'bul bar rdo rje mkha' 'gro dang 'od snyer gsungs shing dus 'khor du da gang gzar med na lag pa g.yon pa gan rkyal du byas nas g.yas bas mchog sbyin gyi phyag rgya'i mthe bos rdzas bskyod nas 'bul bar gsungs la /
blugs gzar med na bsregs blugs kyang dgang gzar gyis 'bul chog par 'od snyer gsung snang ngo / /
bdag gi bla ma mkhan chen rdo rje 'chang nas mar khu ma yin pa'i rdzas rnams phyag g.yas ba'i mchog sbyin phyag rgya kho na'i gnang ba mngon sum du mthong ngo / /
dgang blugs ma rnyed na ye shes theg le las /
mar khu snod ni zlum por grags / /
lte ba ring zhing dri ma med / /
rdo rje la sogs rgyan dang ldan / /
lci ba dang ni yangs pa spangs / /
zhes dang /
slob dpon sher rab gsang bas / /
bi la'i 'dab ma bzhin gting ring ba chur sor drug pa rigs pa lnga'i mtshan ma dang mtha' la rdo rjes brgyan pa las mthun gyis byed par bshad do / /
chu bzhi la snod gsum gyis chog par mdzad pa ni /
saM b+hu Ta dang /
mkha' 'gro rgya mtsho /
'od snye dang sdom byung 'grel ba /
padma can dang dza ya se na'i sbyin sreg sogs kyi dgongs pa dang /
bsdus na /
nag po zhabs kyi sbyin sreg rnams su bsang gtor mchod yon gyi snod gnyis las chu gzhan gnyis dang bzed zhal rnams med par 'bul ba'i tshe mdun du las dang rjes su /
@# / /
mthun pa'i gser ram nya phyi'i snod sogs bshams mchod yon gcig pus zhabs bsil dang zhal bsil gnyis kyang 'bul bar bshad pa bzhin rgyud 'ga' zhig tu 'ang gsungs /
mchod yon sgrub rgyu'i dus skabs phyag len la /
mchod pa byin rlabs kyi 'phro la mdzad pa shin tu legs /
so rtsi ni mar dkar bzhus par rdo ja dang /
go yu go le'i phye ma btab pa la mdzad /
'o ma /
zho /
mar khu rnams kyi khu ba byas pa la sbrang bu ram phye btab pa'i zhal zas /
'das ma 'das kyi gtor ma /
so rtsi /
gzhi bdag gi gtor ma rnams kyang rgyu de gso /
yam shing gi rgyu ni /
rgyud rdo rje rtse mo las /
zhi ba la shing mngar ba dang /
rgyas pa la 'bras bu can dang /
dbang la me tog yod pa dang /
dgug pa la tsher ma can dang /
drag po la tsha ba'i shing zhes gsungs /
zhi rgyas kyi yam shing dngos grub rgya mtshor 'o ma bu sogs la zhes pa'i sogs khongs su /
shug pa /
shol po /
nyab rib ma rjes 'brang gi yig char gsungs /
lo ma gnyis pa zhes don du lo ma zung du gyur ba las ya ma yin pa'i don yin la /
dngos grub rgya mtsho phar mar lo ma ma rnying ba zhes 'dug pa ma dag pa yin zhes dam pa rnams kyis gsungs la /
rgyud mang por yang lo ma gnyis pa zhes kho na 'byung zhing /
'od snyer lo ma gnyis dang ldan pa zhes 'byung bas so| |zhi rgyas kyi yam shing gi tshad sogs dngos grub rgya mtshor gsungs pa ltar la /
rgyas pa'i yam shing khru gang ba zhes pa'i khru ni /
rdo rje mkha' 'gro las /
srid du bcag khru gang du bya zhes gsungs shing /
sboms su chang ba'i tshad zhes pa mtsho skyes kyis mthe bong mthe'u chung bar khengs pa zhes gsungs so / /
de yang 'od snye las /
rnying lci phra dang khyog po dang / /
ring thung lo ma med pa dang / /
srog chags kyis zos ru la ba dang / /
shun bral chag dang bu ga can / /
rtse mo gnyis ldan spom pa spangs / /
zhes gsungs pas skyon de dag dang mi ldan pa zhig gal che'o / /
til dkar nag gnyis las /
zhi rgyas la dkar po legs /
dur ba dkar nag khra gsum yod par bshad cing /
dngos ma rnyed na rtsa ram pa dkar nag gnyis las dkar pos dam pa rnams kyis phyag bzhes su mdzad do /
'bras ni /
'bras sa lu zhes pa dang /
'bras chen po zhes 'byung zhing /
ma grug pa ni ma chag pa la zer pas /
shun pa phud pa la ma chag pa nyung bas 'ga' zhig gis lag len la shun pa can byed snang mod /
rang lugs la shun pa med cing ma chag pa re re nas dkrugs te bsag /
rgyud rnams su zho zan dang zas mchog phyogs gcig tu gsungs pas /
zho zan ni /
rgyud grwa stod smad kyi mdzad srol ltar mar dang zho sbus pa'i @# / /
rtsam pa'am zan dang /
zas mchog ni phyogs 'dir dar ba'i 'bras rlangs btsos byas pa zho dang bsres shing mngar gsum gyis sbags pa'o / /
ku sha ni smyugs ku sha zhes dbus nas yong ba de kha yin mod la la'i rtsa ku sha zhes rtsa sngon zhig gis byed pa ni yid brtan dka'o / /
nyungs kar la /
sdom byung las /
nyungs kar dag gis zhi bar byed / /
zhes dang /
'gyur la lar /
nyungs gar dkar mos zhi bar byed / /
zhes 'byung ba ltar gyi sbom po ni legs /
so ba ni sa bon shun pa dang bcas 'debs dgos pa'i 'bru shun pa can spyi'i ming ngo / /
nas la rigs mang bos zhi rgyas la nas dkar mo legs /
sran ma ni ma shA ste de ni mo na sran zhes pa ril mo cung zad nar ba mdog dkar nag dmar khra sna tshogs yod par bshad pas las mthun rnyed na legs so / /
gro yang chel dkar pa bzang bar bshad /
khyad rdzas nang tshan zho dang 'o ma ni ba dmar ser gyi byung na legs /
thang chu ni legs grub sogs su dri zhim pa'i thang chu zhes bshad pas /
tsan+dan nam shug pa'i thang chu 'am sa la'i thang chu rnyed na legs par sems /
gzhan rnams gzhung bzhin dang /
las bzhi so sor rdzas khyad par ba gzhan mang yang 'dir mi spro /
bgegs zhi ba la gu gul gyi ril bu mar la bsnyugs ba bsregs par rig pa mchog las gsung /
bya ba bsdu par /
so ba'i don 'grub par byed pa dang /
shing tog gis phun sum tshogs pa thams cad byed pa dang /
bil bas rigs rgyud 'phel ba dang /
padma dang utapal la sogs pas kha dog dang gzi brjid 'phel pa dang /
tsan+dan la sogs pas dpal 'phel ba dang /
dri dang so rtsis bkra shis par byed /
ces gsungs /
rgyud dang 'grel pa rnams dang rje bla mas rlung g.yab gyi kha dog ma gsungs pas phyag len ci rigs byed kyang /
sdom byung las /
lha dang gdan dang mdog rnams ni / /
las kyi gzugs gyis bsgyur pa yin / /
zhes gsungs ba la dpags na las mthun gyi kha dog dgos snyam la /
rgyu ni ras gos las byed pa dar che yang mi thub zla ba dang dA ri ka dang inidra ru tsi rnams kyis tsan+dan nam a ga ru sogs dri bzang po'i shing las bya bar bshad do zhes dam pa rnams kyis gsung ngo /
dA ri ka pas mchod yon dang gzar bu'i gdan dang slob dpon gyi gdan yang thab khung dang 'dra bar byed pa dus 'khor dang mthun te /
de yang rang rang gi thab dang 'dra ba'i dbus su padma 'dab ma brgyad pas mtshan pa la mu ran sogs med pa las mthun gyi mdog can tshad ni rgyas pa la khru do dang gzhan rnams la khru gang ba dbus su rang @# / /
rang gi mtshan mas spras pa byed par bshad do / /
gsang ba spyi rgyud las /
ku sha'i chu dang ku sha'i stan / /
de bzhin ku sha'i bsangs byed dang / /
ku sha dkram pa dag kyang ni / /
sbyin sreg las la rab tu bya / /
zhes gsungs pa'i ku sha'i chu ni mchod yon dang /
ku sha'i bsangs byed ni 'thor g.yab dang /
ku sha dkram pa ni thab la 'god rgyu rnams yin la /
de yang rnam snang mngon byang las /
thab khung gi ni g.yas phyogs na / /
ku sha'i rtsa ni rlon pa dgram / /
rtse mo dag kyang rtsabs dkri / /
zhes dang /
rdo rje mkhA 'gro las /
shin tu ring zhing thung ba min / /
mdud par byas pa g.yas bskor dkram / /
sgyu dra las /
ku sha'i rtse mo non pa yi / /
thab khung khor yug bskor bar bya / /
zhes gsungs pas na /
khor yug tu 'god rgyu'i ku sha ni zung re re yin pas /
thab kyi phyogs bzhir bkram pa'i tshe /
mtshams bzhir rtsa rtse bzhi bzhi phrad par 'gyur pas /
de bzhi nyag ma gcig steng du gcig brtsegs nas bsnol ba'i tshul gyis bkram na /
rtsa rtse phan tshun dkri pa dang /
mdud pa dang /
rtse mo rtsa ba non pa dang /
rtsa bas rtse mo non pa thams cad du 'gyur zhes gsungs /
thab la 'grem rgyu'i ku sha ni /
rgyud 'ga' zhig tu ba lang gi rna ba lta bu dang /
kha cig tu mjug ma lta bu dang /
ku sha'i chun po dang ku sha'i bam po zhes kyang gsung la /
kun snying gis /
ku sha'i tshogs mang pos thab khung gi rtse mo shar phyogs su bstan la g.yogs par bya'o zhes gsungs /
'di phyogs su ba lang gi rna ba'i dbyibs lta bu bsdams nas byed ba rtogs bzo kho na'o / /
des na dbus sbom la rtse rna ba'i dbyibs cung zad phra bas g.yogs dgos so / /
ku sha'i stan ni slob dbon gyi stan yin cing legs grub dang rnam snang mngon byang du zhi rgyas gnyis la ku sha'i stan gsungs bas so / /
rgyud grwa'i phyag bzhes su slob dpon gyi stan la 'bru dkar gyi 'dab brgyad me tog bsil ma dkram pa'ang mthong /
slob dpon b+ho d+hi gar+b+ha dang in+d+ra ru tsi dang /
ka ma la ra k+Shi ta sogs kyi mchod rdzas g.yon du 'god par bshad pa dang /
legs grub /
mkha' 'gro rgya mtsho /
rdo rje mkha' 'gro /
kun snying /
mar me mdzad /
shAn+ti ba /
a b+h+ya ka ra sogs chen po rnams ni mchod rdzas g.yas su 'god par gsungs pa bzhin rje thams cad mkhyen pas g.yas su 'god par bshad pas g.yas kho nar nges so / /
de yang sgrub pa po'i g.yas dang thab kyi g.yon phyogs su nang ma la 'das lha dang /
phyi ma la 'jig rten pa'i me lha'i bsreg rdzas 'bul ba'i go rim ltar bsham /
lha gtso rkyang la me lha la sum cha 'das lha la sum gnyis /
@# / /
'khor yod na 'das lhar de las mang ba byas zhing /
de gnyis kyi nang mar mchod rdzas tshar gnyis kyang bshams pa'i mthar rang rang gi gtor ma dang so rtsi gos zung yang 'bul ba'i go ra mi ltar bshams /
'di'i nang ngos zhes pa thab kyi phyogs la byed par go dgos so / /
dgang blugs so sor bral nas bzhag na mi shis par bshad pas /
dA ri ka bas /
shes rab thabs kyi rang bzhin gyis / /
nam du yang ni 'bral mi bya / /
zhes gsungs pas dgang blugs gzar brtsegs te 'jog go /
'dug stangs ni /
rgyas pa la bzang ba'i 'dug stangs te de ni stan mthon po la gnas te rkang pa gnyis drang por bsrangs pa'o / /
zhes gsungs pa'i stan mthon po ni rgya dbangs su khru gang sor bzhi ste zhes klu sgrub kyis mdzad pa'i 'dus pa'i dkyil chog las bshad /
chas gos ni /
rgyud grwa'i phyag bzhes ltar bla gos snam sbyar rtsegs pa'i steng du /
'jam dpal rtsa rgyud las /
phyag rgya gtsug phud lnga bcings nas / /
zhes pa ltar rnyed na las mthun gyi chas 'jug gyon dgos so / /
de ltar sbyin sreg gi dgos rigs zhib bar brjod zin to / /
sbyin sreg byed mi byed gang la yang btsa' ru bza' ba lha bshos chen po rgyan ldan gyi mthar dkar gsum mngar gsum dang bza' ba dang bca' ba yid du 'ong ba mang bos bskor ba dang /
mnga' 'bul dang bkra shis kyi rdzas brgyad sogs dgos pa'i yo byad thams cad tshogs par bya /
mnga' 'bul bri zhes pa ni gtso bo maN+Dal gyi mnga' 'bul yin zhes gsungs la /
de ni dbus su padma 'dab brgyad phyogs bzhi dmar po /
me rlung ser /
bden bral ljang /
dbang ldan nag /
lte ba ljang /
ge sar ser /
phyogs bzhi'i bang rim shar dkar /
lho sngo /
nub dmar /
byang ljang /
zur bzhi gru bzhi bzhi brtsegs nag /
de'i phyi rol rang phyogs kyi ri rab mdog can chu ris la g.yas bskor du gling bzhi g.yas g.yon du gling g.yog /
gling dang gling phran gnyis kyi bar du /
shar du dpal be'u 'khor lo| lho ru padma rgyal mtshan /
nub tu gdugs dang bum pa /
byang du dung dang gser nya /
shar nub gling dang ri rab kyi bar du nyi zla gnyis /
mtha' lcags ri sngon po /
padma gling dang gling phran steng me tog gi tshom bu mdzes par bkod zhes gsungs so / /
sbyang ba'i rim pa la sdom ni /
gtor ma yungs chu kham phor lci / /
zan changs ras kyis byabs nas ni / /
nye reg mchod pa 'dug sbyang ba'o / /
zhes gsungs pa'i gtor ma ni /
sked dkris ma'am lcog tu grags pa gsum /
ting lo chang bus dkres pa gsum snod so sor ram gcig tu byas pa gang rung /
yungs kar dang chu dang /
gzhung 'ga' zhig tu khams sa'i @# / /
kham phor zhes pa'ang 'dug da lta phyag len du zan las byas pa'i kham phor dkar po dang /
dur ba'i smyu gu dang bcas pa'i pa gci'i chang bu /
zan chang /
seng ras tshal ba bcas sbyang chas rnams dang /
nye reg gi chu gtsang /
dri /
me tog /
mchod yon /
mar me /
spos dkar mar dang sbyar ba'i ril bu spos sor bzhi btsugs pa'i bdug pa bcas dang /
gsol 'debs skabs kyi tsan+dan a ga ru sogs dri zhim po'i bdug rdzas /
'og tu dgos pa'i dar dmar ser rgyan phreng bkra shis rdzas brgyad sogs legs par 'dus byas /
de ltar yo byad thams cad tshang bar bsags te bkod pa mdzes par bshams pa yang rab gnas byed pa bo slob dpon dang yon bdag 'khor bcas thams cad la bkra shis pa'i rten 'brel du 'gyur bas gra gang 'grig bya /
rab gnas 'bring po la sta gon gyi cho ga 'don rgyu med pas sta gon bya bar ma gsungs kyang yo byad bsags pa dang bshams pa'i sta gon 'di ni dngos gzhi'i sngar nyin byed dgos so / / / /
'dir smras pa /
mkhas grub dam pa'i gsung gi rol mtsho las / /
rang blo ku sha'i rtse mos blang ba'i rdul / /
rnyog bral byin rlabs zil ba khrom me ba / /
skal bzang yid kyi kA la shA ru bsten / /
deng dus bdag 'dra'i gzu lum pho tshod can| |'ga' yis gsang sngags cho ga phyag len rnams / /
'chal bar spyod pa mang du mthong rkyen gyis / /
tshul 'di dam ba'i gsung rnams btus te bkod / /
'di las 'ong ba'i rnam dkar ci mchis pa / /
bla ma khyab bdag rdo rje 'jigs dbyed kyis / /
rtag tu rjes bzungs lam spangs rtogs rnams / /
myur bgrod zung 'jug rgyal sa zin gyur cig /
ces dpal rdo rje 'jigs byed dpa' bo gcig pa bdud las rnam rgyal la brten nas rab gnas 'bring bo bkra shis snye ma'i rdzas tho dang sbyin sreg gi rdzas kha gsal bshams tshul sogs gsal bar bkod pa zhig dgos zhes grwa tshang dbu mdzad legs pa'i dpal ldan dang /
gsol dbon ngag dbang rgya mtsho gnyis rin chen gnyis pa dbang po'i grangs ldan bkra shis lha reg bcas yang yang rna ba 'dzer ba'i rkyen gyis ngo ma bzlog par /
rang la rtsom chos byed pa'i phyi nang gi cha rkyen ri bong r+wa'i sbun zlar gyur mod grwa tshang la sgrub mchod dang rab gnas gsar 'dzugs byas par rten mi byed ka med la thogs nas lhan thabs sogs dang dam ba'i man ngag gis zur brgyan te rab tshes lcags sbrel nag zla'i rdzogs pa gsum pa'i nyin chos med ban rgan chos kyi rdo rjes rang shong skyil bu 'chi med 'dod 'jor sbyar ba dge legs 'phel bar gyur cig gu / / /
