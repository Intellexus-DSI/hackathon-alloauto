@# / /
{ls} @# / /
hra yA nAM gu hyab r+b+hai rabebb li pradan sing+ng+her ng+ku shasra bi smra ta de ya ma rI tsa rdI pa nA ma bi har @# / /
gsang bde 'jigs gsum gyi gtor 'bul dngos grub kyi lcags kyu'i bshad 'khrid mun sel sgron me zhes bya ba gzhugs / / /
@# / /
na mo gu ru mnyadzu g+ho ShA ya /
'jam mgon bla ma mchog dang dbyer med pa'i / /
yi dam gsang bde 'jigs gsum la btud nas / /
gang la mchod gtor phul te gsol 'debs pa'i / /
gzhung don ji ltar nus bzhin bshad par bya / /
de yang sangs rgyas snang ba mtha' yas gsum ldan dur smrig 'dzin pa'i rnam par rol ba rje btsun blo bzang dpal ldan ye shes dpal bzang pos mdzad pa'i gsang bde 'jigs gsum gyi gtor 'bul dngos grub kyi lcags kyu zhes pa 'di 'chad pa la gsum / /
klad kyi don /
gzhung gi don /
mjug gi don no / /
dang po ni /
na mo gu ru b+dz+ra ng+hA rA ya /
zhes pa ste /
na mo ni phyag 'tshal ba /
gu ru ni bla ma /
b+dz+ra ni rdo rje /
ng+ha ra ni 'chang ba /
de la rnam dbye gnyis @# / /
pa'i ched du bzhi bzhi gcig tshig de dar /
dbyangs can sgra mdo las /
de la a kra 'o zhes pas akra A gam byin /
dra khyad don dang kra ? gnas don yin pas phyis| e a yu dang /
ra'i srog dang 'og ma 'dra 'dus kyis ring por bsgyur /
ya a la drangs pas d+ha rA ya ni 'chang la shes pa ste /
bla ma rdo rje 'chang la phyag 'tshal lo / /
zhes pa'o / /
'di ni bla ma lnga bcu pa las /
slob dpon dang ni rdo rje 'dzin / /
tha dad par ni mi brtag go /
zhes pa ltar ro / /
gnyis pa gzhung gi don la lnga /
gang la 'bul pa'i yul| gang zhig 'bul ba'i rdzas /
gang gis 'bul ba'i rten /
gang du 'bul ba'i gnas /
ji ltar 'bul ba'i tshul lo / /
dang po ni /
'dir dpal gsang bde 'jigs gsuM la| zhes pa ste /
de yang yi daM gyi lha ji snyed cig mchis pa las gsang bde 'jigs gsum rang la gtor ma 'bul ba'i rgyu mtshan ci yin zhe na /
rje rin po ches rje btsun red mda' bar phul ba las /
myur du rdo rje 'chang gi go 'phang thob par 'dong na bla ma yi dam chos skyong lam gyi srog thams cad rang gi thob bya'i lam gyi 'gros dang mthun pa ngem par dgos pa dang /
yi dam gsang bde 'jigs gsum ya ma bral ba bsten dgos zhes rgyu mtshan dang bcas te gsungs pa ltar dang /
'di'i thog mar dpal zhes pa ni /
rgyu chags gnyis ya brten nas 'bras bu sku gnyis kyi dpal dang ldan pa zhes che ba brjod pa ste /
spro na dpal gsang ba 'dus pa /
dpal 'khor lo bde mchog /
dpal rdo rje 'jigs byed /
ces 'byung ba ltar ro / /
gnyis pa gang zhig 'bul ba'i rdzas ni /
mchod gtor 'bul bar 'dod pa'i /
zhes pa ste| gtor ma'i skabs su phyi nang gi mchod pa yang 'bul ba mang du 'byung ba ltar ro / /
gsum pa gang gis 'bul ba'i rten ni /
rnal 'byor pas zhes pa ste /
rnal 'byor pa rab ni /
nges 'byung byang sems lta ba gsum gyis rgyud sbyangs pa /
gsang bde 'jigs gsum gyi dbang bzhi rnam dag thob cing dam sngom la gnas pa /
gsum ga'am gang rung gi bskyed rim phra rags la bslabs pa zhig go /
'brid ni /
@# / /
dbang thob cing cho ga'i tshig la byang yang rnam g.yeng gis rgyas pa byed pa'i long dang mi ldan la chag med du nyams su len par 'dod pa'o / /
tha ma ni /
dbang thob cing bag chags 'jog phyir nyams su len 'dod kyang rgyas pa'i tshig don mi chud pa zhig go /
bzhi pa gang du 'bul ba'i gnas ni /
yid dang mthun pa'i gnas su zhes pa ste /
lam nyams su len pa la 'gal rkyen med cing mthun rkyen tshang bas rang gi yid la nyams rtogs skye ba dang rjes su mthun pa'i gnas su'o / /
lnga pa ji ltar 'bul ba'i tshul la gsum /
sngon 'gro /
dngos gzhi /
rjes chog go /
dang po la gsum /
gang brlab pa'i rdzas bsham pa /
gang gis rlob pa'i rten bskyed pa /
ji ltar brlab pa'i tshul dngos so / /
dang po ni /
mchod gtor rnams bshams te /
zhes pa ste /
rgyas par na so so'i mchod gtor phyag len ltar dang /
bsdu na /
snod gcig tu sha chad phye chu s ogs las gtor ma dbus ma che zhing g.yas g.yon gnyis chung ba /
dbyibs zlum po kha dog dmar po mdun du dkar rgyan rgyas tu dmar rgyan dbus ma'i rtser zla nyi nA das mtshan pa dang /
chu gnyis dang me tog sngon 'gro'i nyer spyod rnams yul gyi g.yas nas brtsams pa dang nang mchod bcas kyis chog go / /
gnyis pa gang gis rlob pa'i rten bskyed pa ni /
rang nyid gsang bde 'jigs gsum gang yang rung bar skad cig dkrong bskyed kyi nga rgyal la gnas pas /
zhes pa ste /
shel dkar me long las /
khyad par gsang bde 'jigs gsum zung 'brel du / /
nyams su len pa rgyal pa'i dgongs pa ste / /
ma grub gyur na rdo rje 'jigs byed nyid / /
khyad par 'phags pas 'di nyid gces par 'dzin / /
zhes gsungs pa ltar /
thog mar nges 'byung gis kun nas bslangs te /
dkon mchog gsum la skyabs su mchi / /
zhes lam log pa las khyad par du byed pa skyabs 'gro dang /
byang sems kyis kun nas bslangs te /
'gro la phan phyir sangs rgyas shog /
ces lam dman pa las khyad par du byed pa sems bskyed gnyis sngon du 'gro bas /
lta bas kun nas bslangs te /
rang nyid skad cig gis dpal rdo rje 'jigs byed zhal gcig phyag gnyis kyis gri gug dang thod pa 'dzin pa yum dang bcas pa'i skur bzhengs par gyur /
ces sku gsum lam 'khyer gyi gnad rags pa tshang ba'i dkrong bskyed bya'o / /
gsum pa ji ltar brlab pa'i tshul dngos /
ni /
oM AH hUM /
lan gsum gyis mchod gtor mas byin gyis brlabs te /
zhes pa ste /
phyi nang gi mchod pa dang gtor ma'i steng du oM AH hUM /
dkar dmar mthing gsum gnas pa las 'od zer 'phros pas /
rdo rje gsum gyi lha tshogs bkug ste /
@# / /
'bru gsum la thim /
de gsum mchod gtor la thim pas /
kha dog dri ro nus pa'i skyon sbyangs te /
ngo bo bde stong gnyis med kyi ye shes /
rnam pa mchod gtor so so'i rnam par shar ba /
byed las gtor mgron rnams kyi dbang po drug la bde stong gi ye shes skyed par byed pas sa gzhi bar snang thams cad gang bar bsam mo / /
gnyis pa dngos gzhi la gnyis /
mdor bstan pa dang /
rgyas par bshad pa'o / /
dang po ni /
'di ltar 'bul bar bya'o / /
zhes pa ste /
'bul tshul gyi rim pa blo la gsal btab nas 'phen pa gtong ba'o / /
gnyis pa rgyas par bshad pa la lnga /
mgron spyan 'dren pa /
bzhugs su gsol ba /
mchod gtor 'bul ba /
gsol ba gdab pa /
rang la bsdu ba'o / /
dang po ni /
bde chen lha mi lam las 'ongs / /
sgyu ma'i rol mo rnam par bkra / /
kha sbyor chang gis myos pa'i glu / /
'chad med sgrog rnams gnas 'dir gshegs / /
zhes pa ste /
tshig rkang dang pos thugs bde ba chen po'i ye shes lha lam ste nam mkha'i gzugs su bkod /
gnyis pas sku dag ma dag gi rnam rol sna tshogs su 'char ba rol mo'i gzugs su bkod /
gsum pa dang bzhi pas sku thugs kha sbyor ba'am ngo bo gcig ba'i gsung dbyangs kyis gdul bya la chos rgyun mi 'chad du 'doms pa chang gis myos pa'i glu'i gzugs su bkod pa yin pas /
de lta bu'i sku gsung thugs kyi yon tan ni /
gsang bde 'jigs gsum ga'i mthun mong ba yin te /
rgyal ba thams cad kyi sku gsung thugs kyi gsang ba gsum 'dus pas na gsang 'dus dang /
shes bya'i 'khor lo thams cad lhan skyes kyi bde stong gi ngo bor sdom pas na 'khor lo sdom pa dang /
bde stong dbyer mi phyed pa'i rdo rje nyid mi mthun phyogs thams cad 'jigs par byed pa'i khro bo'i skur shar bas na rdo rje 'jigs byed ces brjod pas so / /
de yang mdun gyi mkha' dbyings su khri gdan lam gyis gsal btab ste /
rang gi thugs ka'i nyi ma la gnas pa'i hUM sngon po'i 'od zer gyis bde stong gi dbyings las gzugs skur bzhengs pa'i gsang bde 'jigs gsum 'khor dang bcas pa spyan 'dren pa'o / /
gnyis pa bzhugs su gsol ba ni /
seng khri chu skyes nyi zla'i steng / /
mi bskyod rdo rje 'khor bcas dang / /
pad nyi dus mtshan 'jigs byed steng / /
'khor lo sdom pa chen po dang / /
lha chen ma lus brdzis pa'i khrir / /
khams ga sum za byed gshin rje'i gshed / /
@# / /
rang rang 'khor tshogs kyis bskor te / /
rnal 'byor bdag la dgyes bzhin bzhugs / /
zhes pa ste /
mdun gyi seng khri'i steng gi dbus su chu skyes te sna tshogs padma dang nyi zla'i gdan la gsang 'dus mi bskyod rdo rje zhal gsum phyag drug pa yab yum 'khor rigs bzhi /
yum bzhi /
sems dpa' brgyad /
sems ma bzhi /
khro bo bcu dang bcas pa dang /
de'i g.yon gyi khri steng du sna tshogs padma dang nyi ma dang /
dus mtshan ma dmar mo dang /
'jig byed nag po ri steng du dpal 'khor lo sdom pa zhal bzhi phyag bcu gnyis pa yum rdo rje phag mo dang bcas pa dang /
g.yas kyi khri steng du sna tshogs padma dang nyi ma dang /
tshangs pa sogs lha chen brgyad dang /
mi dang bya rgod sogs ma sems can sna tshogs pa'i rnam pa can gyi lus kha spub tu brdzis pa'i steng du 'dod gzugs gzugs med de khams gsum po za zhing dbang du byed pa dang /
phyi nang gsang ba'i gshin rje gsum gyi ga sher du gyur pa'i dpal rdo rje 'jigs byed zhal dgu phyag so bzhi pa yum rdo rje ro langs mas 'khyud pa dang /
bde mchog la bde chen gyi 'khor lo'i lha mo bzhi /
thugs gsung sku'i 'khor lo'i dpa' bo nyer bzhi dang dpa' mo nyer bzhi /
dam tshig 'khor lo'i sgo mtshams ma brgyang dang bcas pa dang /
'jigs byed la mthar byed brgyad dang /
yum bzhi ste /
rang rang gi 'khor gyi tshogs kyis mtha' nas bskor te /
dam tshig la gnas shing zab gsal gnyis med kyi lha'i rnal 'byor pa bdag la thugs dgyes bzhin du bzhugs par gsol ba'o / /
gong gi seng khri zhes pa dang /
'og gi khrir zhes pa gung bsgrigs na gsum ga khri steng du 'god pa go la /
bde mchog gi pad nyi zhes pa seng ge'i lta stangs kyis 'jigs byed la blangs chog cing /
ma lus zhes pa'i 'bru snon byed tshul la 'gal ba mchis min mkhas pa rnams kyis brtag par bya'o / /
gsum pa mchod gtor 'bul ba la gnyis /
mgron rags pa la gtso bor 'bul ba dang /
mgron phra ba la zhar byung du 'bul ba'o / /
dang po ni /
sku gsung thugs kyi rdo rje yi / /
yi ge gsum gyis brlabs pa'i rdzas / /
kun bzang mchod sprin rgya mtsho chos / /
dpal ldan gsang bde 'jigs gsum mchod / /
lan gsum bya /
zhes pa ste /
sku rdo rje'i ngo bo oM dang /
gsung rdo rje'i ngo bo AH dang| thugs rdo rje'i ngo bo hUM ste yi ge gsum gyis ngo bo rnam pa byed las te khyad chos gsum ldan du byin gyis brlabs pa'i gtor ma dang phyi nang gi mchod rdzas rnams ngo bo bde stong gi @# / /
ye shes yin pas na kun bzang /
rnaM pa mchod pa'i dngos po du ma tshogs pas na mchod sprin /
re re'ang mtha' yas pas na rgya mtsho chen po ste /
des dpal ldan bla ma daM pa dang dbyer med pa'i yi dam gsang bde 'jigs gsum la mchod par bgyi'o zhes pa ste /
rang gi thugs ka nas spros pa'i lha mo rnams kyis byin gyis brlabs pa'i mchod gtor rnams /
lan dang po'i tshe dbus kyi bla ma gsang ba 'dus pa dang /
gnyis pa'i tshe g.yon gyi bla ma 'khor lo sdom pa dang /
gsum pa'i tshe g.yas kyi bla ma rdo rje 'jigs byed kyi lha tshogs 'khor dang bcas pa rnams la gtso bor dmigs te ljags sogs gnas so sor phul bas bde stong gis mnyes par bsam pa'o / /
gnyis pa mgron phra ba la zhar byung du 'bul ba ni /
dus gsum rgyal ba ma lus pa / /
phra rab rdul cha ba spu re re / /
kun tu snang ba'i bla ma lha / /
khyed rnams bdag gis mchod lags kyis / /
zhes pa ste /
bla ma dang dbyer med pa'i yi dam gyi lha gsang bde 'jigs gsum khyed rnams kyi sku'i ba spu'i bu ga re rer yang rdul phra rab re re'i cha ste go sar 'das ma 'ongs da lta'i dus gsum gyi rgyal ba rnams kyi zhing 'khor dang bcas pa dog pa med par bzhugs par kun tu snang ba rnams la /
bdag gis mchod gtor gus pas 'bul ba lags kyis dgyes pa chen pos bzhes su gsol zhes pa'o / /
bzhi pa gsol ba gdab pa la gsum /
lam rgyud la skye bar gsol ba gdab pa /
'bras bu mngon du 'gyur bar gsol ba gdab pa /
'gro don phyogs med 'grub par gsol ba gdab pa'o / /
dang po ni /
bde chen ro mnyam 'ong gsal mkha' / /
bcu gnyis dpes mtshon dbang po'i gzhu / /
dbyer med 'dres pa'i nges don gyi / /
bdud rtsi chen po'i dga' ston stsol / /
ces pa ste /
thugs bde ba chen po'i ye shes yul stong pa nyid dang ro mnyam du zhugs pa'i don gyi 'od gsal tsam mkha'i gzugs su bkod pa dang /
sgyu ma| chu zla| mig yor /
smig rgyu /
rmi lam /
brag cha /
dri za'i grong khyer /
mig 'phrul /
'ja' tshon /
glog| chu bur /
rdor sems kyi gzugs brnyan te bcu gnyis kyi dpes mtshon pa'i dag pa'i sgyu lus dbang po'i gzhu ste 'ja' tshon gyi g+thugs su bkod pa gnyis /
sku thugs grub bde dbyer med du 'dres pa'i nges pa don gyi rtogs bzung 'jug bdud rtsi chen po'i gzugs su bkod pa de myur du 'thob ba'i dga' ba'i ston mo stsol cig /
ces pa'o / /
@# / /
gnyis pa 'bras bu mngon du 'gyur bar gsol ba gdab pa ni /
sangs rgyas byang sems rang rgyal dang / /
nyan thos sgyu 'phrul ji snyed pa / /
kun nas spro ba'i zung 'jug che| |myur du 'thob pa'i skal bzang stsol / /
ces pa ste /
'bras bu mi slob pa'i zung 'jug thob ma thag tu gdul bya'i don du sprul sku bye ba ther 'bum 'gyed par gsungs pa bzhin du /
sangs rgyas byang sems nyan rang lha mi gru zam sogs dag ma dag gi sgyu 'phrul sna tshogs cig car du spro ba'i zung 'jug rdo rje 'chang chen po'i go 'phang snyigs dus kyi tshe thung gcig lta bur thob ba'i skal bzang stsol cig ces pa'o / /
gsum pa 'gro don phyogs med 'grub par gsol ba ga gdab pa ni /
naM mkha'i mtha' 'di ma zad pa / /
de srid yid bzhin nor bu ltar /
gdul bya'i re ba skong ba la / /
zla dang bral bar byin gyis rlobs / /
zhes pa ste /
sangs rgyas nas kyang nam mkha' ma zad kyi bar du yid bzhin gyi nor bu la rtog pa med bzhin du 'gro na byed pa ltar| 'bad med lhun grub tu gdul bya mtha' yas pa'i re ba skong ba'i 'phrin las 'gran pa'i zla dang bral ba 'byung bar byin gyis rlobs shig ces pa'o / /
lnga pa rang la bsdu ba ni /
de ltar gsol pas mkha' dbyings kyi / /
bla ma lha mchog gsum po rnams / /
dgyes bzhin rang nyid la thim pas / /
snying dbus rlung sems dbyer med bzhugs / /
zhes pa ste /
de ltar gsol ba btab pas mdun gyi bla ma lha tshogs rnams 'od sngon po'i rnam par zhu nas /
rang gi smin mtshams nas dbu ma'i lam brgyud de snying ga'i rtsa 'khor gyi lte ba'i rlung sems la thim nas ngo bo dbyer med du bzhugs par bsam ste /
yongs 'dzin paN+Di ta chen pos /
rang sems bla ma yi dam gsum / /
dbyer med gcig tu bsres byas nas / /
zhes gsungs pa ltar ro / /
de nas rang rdo rje 'jigs byed kyi rnal 'byor la gnas pas /
gtum mo sogs thig le'i rnal 'byor la brten nas dga' bzhi lugs 'byung lugs ldog tu drangs te dpe dang don gyi 'od gsal bskyed pa ni /
nges don gyi bde mchog dang /
rang rdo rje 'jigs byed kyi rnal 'byor la gnas nas /
rdor bzlas sogs rlung gi rnal 'byor la brten nas stong bzhi lugs 'byung lugs ldog tu drangs te ma dag pa dang dag pa'i sgyu lus bskyed pa ni /
nges don gyi gsang 'dus te /
gsang bde 'jigs gsum ya ma bral bar nyams su len tshul ni de ltar ro / /
@# / /
zhes bla ma dag gsung ngo / /
gsum pa rjes chog ni /
'dir mi gsal yang /
dge ba 'di yis myur du bdag /
gsang bde 'jigs gsum 'grub gyur nas / /
'gro ba gcig kyang ma lus pa / /
de yi sa la 'god par shog /
ces pa lta bu brjod kyang legs te /
rje rin po ches /
des na thun 'gor byang chub kyi sems bsgom pa dang /
thun gsham du smon laM rlabs po ches kha bsgyur ba ni /
thun gyi dngos gzhi la bskyangs pa'i dge ba de nyid gnad du gtong ba dang mi zad par byed pa'i thabs mkhas chen po yin pas /
gang byung res mi chog par rgyud dang 'dres nges pa re byed dgos pa lags /
zhes gsungs pas so / /
gsum pa mjug gi don la gnyis /
mdzad byang dang /
zhal gdam mo / /
dang po la sgron gsal las /
rgyud 'di'i ming ni ci zhig yin / /
su yi don du 'di ni mdzad / /
su zhig byed po 'di'i tshad ci / /
zhes pa ltar gsum /
gzhung gi mtshan /
bskul ba po /
mdzad pa po'o / /
dang po ni /
zhes dpal gsang bde 'jigs gsum la gtor ma 'bul zhing gsol ba 'debs pa'i rim pa dngos grub kyi lcags kyu zhes bya ba 'di ni /
zhes pa she /
gzhan sla zhing mtshan de ltar 'dogs pa ni /
bla mchod cho ga las /
'jig rten 'jig rten 'das pa'i dge legs ni / /
mtha' dag myur du 'gugs pa'i lcags kyu'ang yin / /
zhes gsungs pa ltar ro / /
gnyis pa bskul ba po ni /
tshe dang ldan pa dge slong ye shes bstan pa'i kha 'don du bskul ba ltar /
zhes pa'o /
gsum pa mdzad pa po ni /
'di rnams kyi rnal 'byor spyod pa'i dge slong blo bzang dpal ldan ye shes kyis bris pa /
zhes pa ste /
rgya bod hor gsum du nyi zla ltar grags pa nga'o / /
gnyis pa zhal gdam ni /
'di'i gnad rtogs na khyad che bar yod pas /
bshes gnyen dam pa rnams nas zhib tu btsal bar bya'o / /
zhes pa ste /
spyir nyams su blang bya'i gnad rnams shes pa shin tu gal che ste /
rje rin po ches /
de nas rgyud sde'i snyid po rim gnyis kyi / /
gnad rnams ji bzhin rtogs nas brtson pa yis / /
zhes gsungs pa ltar ro / /
lhag par rang gi blo dang bstun nas lam 'og ma la slob pa gnad yin te /
rje blo bzang chos ldan gyis /
gsung rab gdam par shar tshe blor 'tsham pa / /
da lta nyid nas lag tu len pa dang / /
gzhan dag smon yul byas te legs skyong pa'i / /
gnad la mkhas pas nyams su len par shog /
ces dang / /
'gro mgon sangs rgyas dbon gyis kyang /
mdor na 'chi ba mi rtag pa / /
bdag @# / /
gi rgyud la ma skyes na / /
gsang ba 'dus pa mi zab ste / /
'chi ba rgyud la skyes pa'i tshe / /
skyabs 'gro tshig gsum zab pa yin / /
zhes gsungs pa ltar ro / /
smras pa / /
zas gces sras kyi mdo rgyud chu bo'i gter / /
blo bzang blo yi kum b+har 'khyil ba'i chab / /
dpal ldan ye shes gtsang byed rtses gtor ba / /
deng dus dman 'gro'i gdung sel mchog tu grub / /
mang tshig lo 'dab phang phung mi g.yo yang / /
don bzang 'bras bu'i g.yur gyis dud pa'i shing / /
dpag bsam ljon pa mchog tu shes pa ni / /
rnam bshad sgron ma'i snang bar ltos min nam / /
tshul 'dir 'bad las thob pa'i khyu mchog ni / /
rta bdun zer dang 'grogs pa'i ka la sha'i / /
tog ltar dkar ba gang zhig mchis pa des / /
'gro kun rnam mkhyen thob pa'i rgyur gyur cig / /
ce gsang bde 'jigs gsuM gyi tor 'bul dngos grub kyi lcags kyu'i bshad 'khred mun sel sgron me zhes bya ba 'di ni lung rigs smra ba'i seng ge dga' chen blo bzang yon tan lags kyis 'phrin lam nas nan chen pos bskul ngor ban rgan d+ha rma b+ha dras sbyar pa'o / /

