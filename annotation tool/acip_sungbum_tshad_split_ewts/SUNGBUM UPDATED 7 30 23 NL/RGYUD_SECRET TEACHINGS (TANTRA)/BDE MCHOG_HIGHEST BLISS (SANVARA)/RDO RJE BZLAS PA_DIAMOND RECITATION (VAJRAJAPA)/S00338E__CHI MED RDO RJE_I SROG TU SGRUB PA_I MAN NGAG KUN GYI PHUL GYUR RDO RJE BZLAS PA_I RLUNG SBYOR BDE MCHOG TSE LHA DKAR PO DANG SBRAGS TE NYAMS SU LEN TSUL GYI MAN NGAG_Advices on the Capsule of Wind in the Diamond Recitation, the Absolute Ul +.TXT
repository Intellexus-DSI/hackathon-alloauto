@# / /
'chi med rdo rje'i srog tu sgrub pa'i man ngag kun gyi phul gyur rdo rje bzlas pa'i rlung sbyor bde mchog tshe lha dkar po dang sbrags te nyams su len tshul gyi man ngag snyan brgyud bdud rtsi'i thig le zhes bya ba bzhugs so / /
snod min dam sel can dag gis mchol bar spyad na dam can bka' @## / /
na mo shrI tsakra sam+ba rA ya /
chos dbyings bdud rtsi'i dpyid kyi gar / /
rtag brtan thig le gcig pa'i sku / /
'chi med byin brgyas sgrub po'i srog /
rdo rje'i snying por bsgrub des skyongs / /
'dir rang cag rnyed dka' don che'i rten mchog yid bzhin nor bu 'bum gyis bsgrun min lan cig rnyed pa'i skabs 'dir don med stong log tu ma song bar snying po khyad par can zhig ma lon thabs med du 'dug /
de yang lung tshad ma la thos bsam gyis brjod bya rtogs par byas pa'i nying dgos khyad par can sgrub pas rgyud thog tu 'dren pa nyid yin la /
de la'ang tshe srog yun ring du gnas shing 'tsho ba zhig nges par dgos shing /
de'i phyir de nyid sgrub pa'i thabs la 'bad @## / /
pa ni bya ba gzhan gang dang gang las kyang gnad du che bas 'dir de sgrub pa'i thabs kyi gtso bo brjod par bya'o / /
de yang mtha' yas pa'i 'gro ba rnams la 'chi ba med pa'i ngal bso'i dbugs dbyung sbyin pa'i slad du phyogs bcu'i rgyal ba rnams kyis kyang tshe lha'i rnam 'gyur gyi bkod pa mtha' yas pa zhig ston par mdzad la /
de dag rang rang la brten pa'i zab rgu'i man ngag kyang ji snyed cig bzhugs kyang /
tshe srog yun ring du gnas pa ni srog 'dzin rags pa'i rlung gi rgyu ba kho na rag las te /
rim lngags la sgron las /
srog rtsol ni lugs 'dir tshe gnas par byed pa'i rlung yin la /
zhes dang /
srog ni 'tsho ba dang /
rtsol zhing ring du spros pa rtsol ba'i don du 'gyur rnying las 'byung ba ni /
pa tshab kyis /
gang gis sring zhing ring du mched par byed pas na /
de ni srog rtsol /
zhes bsgyur ba bde la /
don ni /
gang gis srog ste tshe ring du sring bar byed pa'i rlung la srog rtsol du brjod pa'o / /
zhes gsungs pa ltar rlung sbyor la brten pa ni tshe sgrub kyi nang nas rab dang /
mchog dang /
phul du gyur pa kho na'o / /
de la'ang bum pa can dang rdo rje'i bzlas pa gnyis las ches mchog tu gyur pa ni rdo rje'i bzlas pa ste /
tho rengs tshe sgrub kyi rdo rje'i bzlas pa 'bum phrag gcig bgrang bar byas na tshe zad pa yang lo lngar tshe bsring bar the tshom med par gsungs pas 'di 'dra'i tshe bsring ba'i man ngag gi sa steng na rnyed par dka' ba'o / /
de yang bum pa can gyi rlung sbyor gyi tshe sgrub ni ris su ma mchis pa'i grub pa'i mtha' kun la grags shing grub la /
rdor bzlas kyi tha snyad tsam mang yang /
'phyug med du nyams su len pa'i gnad don shin tu rtogs par dka' bas 'di ni dga' ldan snyan brgyud kyi man ngag kho na las gzhan du rnyed pa min pas 'di nyid kho na las rtogs par bya dgos /
de'i phyir 'dir tshe sgrub kyi snying po 'di nyid kho na nyams su len tshul dga' ldan snyan brgyud kyi man ngag shin tu gsang ba'i zab gnad mthar thug pa nyid go ba de nyung du'i tshig tu bsdus te brjod par bya'o / /
de yang lhag pa'i lha gang rigs shig la brten dgos shing /
rgyud sde 'og ma'i lhag lhar sbyar du mi rung yang /
gsang bde 'jigs gsum sogs bla med kyi@# / /
yi dam gang dang gang la'ang sbyar du rung mod /
'di ni 'jam mgon snyan brgyud kyi tshe lha 'jam dbyangs chos skor las byung ba'i bde mchog tshe lha dkar po nyid la sbyar na shin tu 'brel che zhing /
byin rlabs kyi tshan ka myur ba bcas /
des na bde mchog tshe lha dkar po la brten nas rdo rje'i bzlas pa'i tshe sgrub nyid kho na nyams su len tshul dgod pa la /
sgrub pa po 'di'i dbang dang man ngag thob pas tho rangs bya rog gis skad ma bsgrags pa'i snga rol sogs tho rengs kyi dus su bde ba'i stan la lus gnad bcas /
sems can thams cad kyi don du sangs rgyas sgrub pa la rten 'di yun ring du 'tsho ba gal che bas de'i phyir tshe sgrub zab mo nyams su len snyam pa'i kun slong byang chub kyi sems kyis zin par byas te mdun gyi nam mkhar skyabs yul gsal btab nas /
sangs rgyas chos dang dge 'dun la / /
rtag tu bdag ni skyabs su mchi / /
theg pa gsum po thams cad dang / /
rnal 'byor gsang sngags mkha' 'gro ma / /
dpa' bo dpa' mo dbang lha mo / /
byang chub sems dpa' bdag nyid che / /
khyad par du yang slob dpon la / /
rtag tu skyabs su mchi bar bgyi / /
sems can kun gyi don gyi phyir / /
bdag ni he ru kar gyur nas / /
sems can thams cad he ru ka'i / /
go 'phang mchog la 'god par bgyi / /
zhes skyabs 'gro sems bskyed lan gsum bya /
de nas bdag bskyed bsgom pa ni /
oM swab+hA wa shud+d+hAHsarba d+harmAHswa b+hA wa shud+d+honyahaM /
stong pa'i ngang las pad zla'i gdan steng du / /
rang nyid mi shigs hUM yig rang bzhin gar| |dpal ldan bde mchog tshe lha dkar po'i sku / /
zla zhun phung po mtshan dpe'i lang tshor sgeg /
zhi zhing 'dzum la rjes su chags pa'i nyams / /
dgyes brtse'i gzigs ras bca' ba'i spyan gsum g.yo / /
phyag gnyis 'chi med dwangs mas gang ba yi / /
bum pa re re bzung nas yum la 'khyud / /
zhabs zung skyil krung bzhi ldan mtshon pa'i skur / /
dar dang rin chen rus pa'i rgyan gyis spud / /
pang na rgyal yum rdo rje btsun mo yang / /
mdzes sgeg bde chen byin za 'bar ba'i nyams / /
zhal gcig phyag gnyis bdud rtsi'i snying po yis / /
gang ba'i thod pa re bzung yab la 'khyud / /
gnas gsum rdo rje gsum mtshan hUM 'od kyis / /
ye shes pa rnams spyan drangs gnyis med bstim / /
slar yang 'od 'phros dbang lha rnams spyan drangs / /
dbang bskur rigs kyi bdag pos dbu brgyan gyur / /
de nas mchod pa 'bul ba la mchod pa dngos su bshams yod na byin gyis brlab dgos kyang /
'dir spros med du byas nas yid kyis sprul pa'i mchod pa tsam phul bar mos la /
oM tsakra sam+b+ha ra si ta sa pa ri wA ra ar+g+haM /
pA dyaM /
puSh+pe /
d+hU pe /
dI pe /
gan+d+he /
nai widyA /
shap+ta pra tI ts+tsha ye swAhA /
zhes phyi mchod dang /
oM tsakra sam+b+ha ra @# / /
si ta sa pa ri wA ra oM AHhUM /
zhes nang mchod phul /
mdzes shing lta bas mi ngoms mtshan dpe'i sku / /
rab snyan drug cu'i dbyangs ldan tshangs pa'i gsung / /
mkhyen brtse nus mnga' bla med ye shes thugs / /
gsang gsum dpal ldan bde mchog 'khor lor bstod / /
ces bstod /
de nas rdo rje'i bzlas pa bya ba ni /
lus gnad legs par bcas /
rang gi lus kyi nang phru ma phus btab pa'am /
dar gyi gur phub pa lta bu'i stong ra yud tsam bsgom /
rlung ro bsal min gang bde bya / /
lus kyi dbus drang por rtsa dbu ma sba lcag tsam phyi sngo la nang dmar ba khyad chos gsum ldan /
yar sna spyi bo nas gug ste smin mtshams su slebs pa /
mar sna gsang gnas dang khad chad pa /
de'i g.yas su ro ma dmar mo dang /
g.yon du rkyang ma dkar mo gnyis sbom phra gro sog tsam /
yar sna spyi bo nas gug ste sna bug gi rtsa bar slebs pa /
mar sna lte ba man chad dbu ma dang khog 'brel te sbugs stong gcig tu gyur pa /
spyi bo /
mgrin pa /
lte ba rnams su dbu ma la 'khyud pa'i tshul gyis mdud pa dang bcas pa /
de yang dbu ma dgang pa dang ro rkyang gnyis zhar ba'i tshul du yod pa /
ro rkyang gis dbu ma la 'khyud pa'i mdud mtshams so so nas gyes pa'i spyi bo bde chen gyi 'khor lo rtsa 'dab so gnyis /
mgrin pa longs spyod kyi 'khor lo rtsa 'dab bcu drug /
snying ga chos kyi 'khor lo rtsa 'dab brgyad pa lce ba sprul pa'i 'khor lo rtsa 'dab drug cu re bzhi pa ste rtsa gsum 'khor lo bzhi ldan rdzogs rim spyi 'gre ltar gsal gdab /
de nas rdor bzlas bya ba ni /
snying gar dmigs rten dmigs bsal med par rlung rkyang pas rdor bzlas byas na'ang chog par gsungs kyang /
dmigs rten yod na dmigs pa 'char bde /
de yang snying gar mi shigs pa lnga yod par gsungs pa las /
'dir thig le mi shigs pa thig le steng dkar 'og dmar ga'u kha sbyor gyi rnam pa can rgya sran tsam gyi nang du rlung sems mi shigs pa phra mo nyid 'dir hUM yig sngon po'i rnam par snying ga'i mdud mtshams kyi d+hU tI'i nang gi sbug stong nyid du gsal bar dmigs /
de yang rdzogs rim gyi skabs rlung hUM gi gdangs kyis phyir 'phros /
oM gyi gdangs kyis dbu ma'i nang du zhugs /
AH'i gdangs kyis gnas pa byed dgos kyang /
'dir tshe sgrub kyi skabs tshe ring ba'i rten 'brel du /
mi bskyod hUM la yang dag gnas / /
zhes gsungs pa ltar /
hUM gyi gdangs kyis gnas pa byed dgos pas /
des na rlung sems phyir ldang ba na tshe thung 'gyur gyi las pan sdig sgrib nad gdon bar chad thams cad AHzhes pa'i gdangs kyis dbu ma'i nang nas du ba nag po'i rnam par khyu ru ru song ste phyir mi 'don par spyi gtsug dang smin mtshams nas gar song cha med du stong pa'i dbyings su yal /
rlung nang du rdub pa na 'byung ba lnga'i bcud /
lha mi'i tshe bsod /
@# / /
rgyal ba sras bcas kyi sku gsung thugs kyi byin rlabs ma lus pa 'od ser po'i rnam par oM zhes pa'i gdangs kyis dbu ma'i nang du khyu ru ru 'ong ste snying ga'i hUM yig la thim /
da lta 'jug ldang gnyis las gnas pa med kyang gnas pa cung zad re ched du bcos nas hUM zhes pa'i gdangs kyis dmigs rten la gnas pas rdo rje'i sku dang dbyer med pa'i 'chi ba med pa'i tshe'i rig 'dzin mthar thug thob cing brtan bar bsam /
de yang 'bru gsum ngag nas brjod pa'i ngag bzlas dang /
lce mchu mi 'gul bar yid nas brjod pa'i yid bzlas dang /
rgyang nas sgra grag pa rna bas nyan pa lta bu ma yin par dbu ma'i nang du rlung 'jug ldang gi rang gdangs de ltar shar ba /
dper na bum pa stong pa'i nang du rlung zhugs pas 'ung zhes pa'i rang sgra sgrog pa dang /
li ting stong par phu btab na hang zhes pa'i rang sgra grag pa ltar rlung 'jug ldang gnas gsum gyi rang gdangs de ltar shar ba la yid rtse gcig tu gtad de bzlas pa bya /
de dag gi rgyu mtshan AHtshe dpag med gsung rdo rje'i sa bon yin pa dang /
dgag tshig yin pas de'i gdangs kyis tshe'i bar gcod sbyangs /
oM sku rdo rje rnam snang gi sa bon yin zhing /
gzugs phung rigs 'dra snga mas phyi ma bskyed pa sogs mang por sbar zhing spel bas de'i gdangs kyis tshe bcud bkug /
hUM mi bskyod pa'i sa bon chos dbyings ye shes kyi ngo bo /
snod bcud thams cad kyi rtsa ba snying ga'i mi shigs pa'i rang bzhin yin pas de'i gdangs kyis gnas par byed pa yin pas 'di dag re re la'ang zab pa'i gnad khyad par can de ltar yod do / /
'di ni shin tu zab pas tho rengs 'bum phrag bgrang na tshe zad pa yang lo lngar tshe bsring bar the tshom med par rgyud las gsungs pa'i rgyud don /
'jam mgon chos kyi rgyal po'i snyan brgyud kyi man ngag gis ji ltar gsal bar mdzad pa ltar lhug par bkod pa yin no / /
de ltar nangs re bzhin du 'bru gsum gyi rdor bzlas ji ltar gsog nus pa grangs su bgrangs nas /
bsgoms pas skyon bzlas pa bya ste /
'khor 'das kyi tshe bcud thams cad bsdus nas snying gar bstim pa'i mos pa dang bcas /
oM hrIHha ha huM hUM phaT /
tshe la srungs shig swAhA /
zhes ji ltar rigs pa bzla /
he ru ka'i yig brgyas lhag chad kha bskang /
mchod bstod gong bzhin bya /
de nas nyer bsdu bya ba ni /
rang gi thugs ka'i hUM gi 'od zer gyis / /
snod bcud 'od du zhu nas rang la thim / /
rang yang 'od zhu mi shigs thig ler thim / /
de yang hUM yig hUM yang nA da'i bar / /
rim gyis thim zhing nA da'ang mi dmigs par / /
'od gsal stong pa'i ngang du thim par gyur| |de las rang nyid he ru kar bzhengs pa'i / /
gnas gsum yi ge gsum gyis mtshan par gyur / /
zhes spyod lam gyi lhar ldang /
de nas smon shis bya ba ni /
srid pa gsum 'bar sku ni rjes chags dul bar ldan / /
'od zer @# / /
sngon po stong ldan nyi ma brgya stong ldan / /
rnam mang sku dang cha lugs rjes chags sems dpar ldan / /
he ru ka dpal de dang lhan cig gar byed shog /
lha mo tshad ma dam tshig tshad ma dang / /
des brjod gsung yang mchog tu tshad ma ste / /
bden pa 'di dag gis ni lha mo rnams / /
bdag cag rjes su 'dzin pa'i rgyur gyur cig /
sems can kun gyi don gyi phyir / /
bdag ni he ru kar gyur nas / /
sems can thams cad he ru ka'i / /
go 'phang mchog la 'god par shog /
dus min 'chi ba'i mtshan ma mthong ba na / /
de yi mod la 'khor lo bde mchog sku / /
gsal bar mthong nas 'chi bdag dpa' bcom ste / /
'chi med rig 'dzin myur du thob par shog /
lo brgya 'tsho zhing ston brgya mthong ba dang / /
tshe ring nad med bde skyid phun sum tshogs / /
theg pa mchog la nges par 'jug pa yi / /
bkra shis des kyang deng 'dir bde legs shog /
tshe yi nyi ma mi nub ring du gsal / /
bsod nams zla ba yar ngo'i go 'phang 'dzin / /
dpal 'byor rgyu skar grangs la 'gran pa yi / /
bde skyid rdzogs ldan dpal la spyod par shog /
ces bkra shis bya'o / /
smras pa /
shin tu rnyed dka' don che'i rten / /
yid bzhin nor bu bye bas kyang| |bsgrun min 'di yang chu bur ltar / /
'jig par sla 'di shin tu phangs / /
de phyir 'di nyid mi 'gyur mi shigs par / /
rtag brtan rdo rje'i gshis su bsgrub pa'i slad / /
dga' ldan snyan brgyud nor bu'i bang mdzod nas / /
bdud rtsi stong gi snying bcud 'di blangs so / /
snyan brgyud shin tu gsang ba'i gnad / /
gsal zhing rjen par phyung ba yis / /
nongs gang mkha' 'gro chos srung gis / /
brtse bas bzod par mdzad du gsol / /
'di las ji snyed thob pa'i rnam dkar des / /
srog gi dwangs ma rdo rje'i gshis su smin / /
mthar thug rtag brtan rdo rje'i rang bzhin sku / /
'chi ba med pa'i go 'phang la spyod shog /
ces dga' ldan snyan brgyud kyi man ngag zab mo rdo rje'i bzlas pa la brten nas tshe sgrub bya tshul snyan brgyud bdud rtsi'i thig le zhes bya ba 'di yang /
yongs kyi dge ba'i bshes gnyen bkras lhun dka' chen sangs rgyas dpal bzang rin po che dang /
mi phyed dad dam mtshungs bral mi rje rtsa mgron byams pa chos bzang /
blo bzang rgyal ba'i bstan la chos kyi rjes su 'brangs pa'i dad stobs mtshungs bral lha dkar lhug skyid pa'i mi ngo rta mgrin dbang phyug bcas nas bskul ma ji ltar mdzad pa bzhin /
7pha bong kha'i sprul ming pas gtsang nyang stong rgyal rtse dpal 'khor bde ba chen po'i chos sder /
rang lo re gsum du son pa lcags 'brug gro bzhin zla ba'i dkar phyogs kyi dga' ba dang po'i tshes la rdzogs par sbyar ba 'gro don 'phel bar gyur cig / / /
