! dri ba lnga pa /
'khor ba'i 'ching ba las grol ba'i thabs su theg dman gyis kyang de kho na nyid kyi don rtogs dgos par khas blang dgos pa dang /
nyan rang kha cig gis ma rtogs pa la dgongs nas nyan rang gis de kho na nyid ma rtogs par gsungs pa yang yod pas tshul gnyis ka shes dgos so / /
zhes gsungs pa'i gang zag phyi ma de'i rgyud la 'khor ba'i sdug bsngal yod dam med /
ces pa'i lan ni /
nges par yod de thal 'gyur ba'i lugs la de kho na nyid ma rtogs na 'khor ba'i 'ching ba las nyon gnyis las mi grol /
rgyu las nyon gnyis ma ldog na 'bras bu sdug bsngal mi ldog pas so| |der ma zad de kho na nyid mngon sum du rtogs pa'i nyan rang mthong lam pa sogs kyang sgom spang gi nyon mongs las ma grol bas sdug bsngal yod /
der yang ma zad /
nyon mongs med kyang de dag la / /
las kyi nus pa mthong ba yin / /
zhes 'khor ba'i 'ching ba las grol ba'i dgra bcom pa 'ga' zhig la yang sku lus 'dam bu ltar bcoms pa la sogs pa'i sdug bsngal yod par 'dul ba lung sogs las mang du bshad pas so / /
