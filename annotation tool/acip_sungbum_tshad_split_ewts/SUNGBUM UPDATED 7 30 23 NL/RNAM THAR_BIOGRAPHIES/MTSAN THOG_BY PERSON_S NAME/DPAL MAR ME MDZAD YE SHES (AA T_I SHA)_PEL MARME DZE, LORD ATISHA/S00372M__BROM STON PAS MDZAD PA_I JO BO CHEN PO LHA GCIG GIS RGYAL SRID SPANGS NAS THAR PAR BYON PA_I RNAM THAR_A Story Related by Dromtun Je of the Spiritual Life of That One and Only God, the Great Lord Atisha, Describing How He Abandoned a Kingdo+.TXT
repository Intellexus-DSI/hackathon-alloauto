'brom ston pas mdzad pa'i jo bo chen po lha gcig gis rgyal srid spangs nas thar par byon pa'i rnam thar bzhugs so / /
@# / /
rgya gar skad du / /
gu ru gu Na d+harmA A ka ra na ma / /
bod skad du /
bla ma'i yon tan chos kyi 'byung gnas zhes bya ba bstan pa'i rtsa lag skyes mchog dam pa rnams la phyag 'tshal lo / /
skye rgu nyon mongs tshad pas gdungs pa la / /
chos kyi dbyings nas byams pa'i sprin phyung ste / /
thugs rje'i char gyis gdung ba sel mdzad pa'i / /
chos kyi rgyal po'i zhabs la gus btud de / /
de yi rnam thar dri med rgya mtsho las / /
sgro skur tshig gis spros pa ma zhugs pa / /
rang gi blo yi rtsal dang sbyar ba'i phyir / /
chu thig tsam zhig gus pas blang gis nyon / /
rgya gar shar phyogs za hor yul phyogs na / /
b+hang ga la zhes bya ba'i grong khyer yod / /
de yis bdag chos kyi rgyal po ni / /
dge ba dpal zhes bya ba'i bsod nams char / /
de yi pho brang gser gyi rgyal mtshan can / /
mi khyim 'bum phrag gcig gis kun nas bskor / /
khrus kyi rdzing bu stong phrag nyi shu lnga / /
skyed mos tshal rab bdun brgya nyi shus bskor / /
tA la'i ljon shing stong phrag lnga bcu lhag /
'bangs kyi skye bo 'bum phrag sum cu drug / /
grong khyer de la ra ba rim pa bdun / /
bar gyi zam pa sum brgya drug cu bdun / /
gser gyi rgyal mtshan stong phrag nyi shu lnga / /
dbus kyi pho brang rgya phebs bcu gsum pa / /
longs spyod mnga' thang stong khun rgyal po 'dra / /
mnga' ris lha dbang brgya byin nyid dang mtshungs / /
skye bo'i 'du tshogs grong khyer spos ngad 'dra / /
chos 'byor rgyal po chos 'phags nyid dang mtshungs / /
chos kyi rgyal po de yi btsun mo ni / /
dpal mo 'od zer can de lha mo 'dra / /
ngo tsha khrel yod mdzes pa'i 'od chags ma / /
dkon mchog gsum mchod skye bo yongs kyi ma / /
lha mo de la sras gsum 'khrungs /
pa ni / /
dpal dang zla ba padma'i snying po ste / /
gsum gyi rnam bzhag de ni zur tsam lags / /
'bring po zla ba'i snying por grags pa de / /
deng sang bdag gi bla ma dam pa yin / /
skal ba bzang por yum la bltams pa'i tshe / /
rgyal po'i khab tu me tog char pa phab / /
nam mkha'i rnams 'ja' 'od gur gyis gang / /
lha yi glu dbyangs skye bo yongs kyis thos / /
thams cad dga' zhing dag pa'i snang ba thob / /
zla ba bco brgyad par du khab tu gnas / /
ma ma brgyad kyis bkur stir mchod pas gnas der bde gshegs mchod pa byed pa la / /
yab yum blon 'bangs shing rta lnga brgya la / /
khye'u bu mo mdzes pa'i chas kyis spras / /
rol mo mkhan po brgya phrag du mas bskor / /
rin chen mchod rdzas dpag tu med pa bsnams / /
glu gar len cing lam du zhugs pa na / /
bla ma 'di ni lo gsum lon pa yi / /
gzugs bzang bzhen mdzes lta bas mi ngoms shing / /
rgyan sogs lha yi rgyan chas legs par spras / /
pa nyatsa li ka'i gos gsol rgyal bu rnams / /
skye bo yongs kyi lha de mthong ba dang / /
dga' ba'i dbugs byin bde ba'i mdangs dang ldan / /
chags pas blta zhing 'bral bar mi phod skad / /
de nas mthong ba'i skye bos 'di skad du / /
khyod nyid 'khrungs tshe me tog char pa phab / /
nyi ma'i gur phub snyan pa'i sgra dbyangs thos / /
nam zhig mthong zhes yid smon shes pa 'phyo / /
da ni mthong ngo ya mtshan ltad mo che / /
de nas rgyul bu dam pas tshig smras pa / /
pha ma skye bo 'di dag su zhig yin / /
de nas yab yum gnyis kyis lan smras pa / /
rgyal bu 'di dag khyod kyi 'bangs 'khor yin / /
rgyal bu dam pas de la lan smras pa / /
'di dag bdag gzhan pha ma phun sum tshogs / /
rgyal srid mnga' bsod nams 'bar ba yi / /
mi dbang sras kyi mthu bor rab bskun te / /
thams cad dam pa'i chos kyis 'dzin par shog /
de nas kA ma la yi gtsug lag tu / /
'khor dang bcas pa legs par slebs pa dang / /
rgyal bus dkon mchog gsum la phyag 'tshal zhing / /
snyan pa'i bstod dbyangs 'di skad brjod gyur to / /
bdag ni dal 'byor mi dbang lus thob cing /
skyon med dbang po dkon mchog gsum 'brang zhing / /
rtag tu gus pas dkon mchog spyi bos blangs / /
de ring nyid nas skyabs gnas mdzad du gsol / /
ces gsungs pa dang /
de nas yab yum blon 'bangs thams cad dang / /
dge slong mang pos rgyal bu'i tshig thos nas / /
shin tu dga' zhing ya mtshan skyes par gyur / /
thams cad mthun par dam par kha tshon bcad / /
de nas rgyal bu yab yum 'khor bcas kyis / /
bsnyen bkur mchod yon bsod nams bsags gyur te / /
bdag cag tshe rangs dag nas tshe rabs su / /
dkon mchog gsum la mchod pa 'bul ba dang / /
dge 'dun bkur zhing dam chos ston par shog / /
nyon mongs gdung sel rang dbang yod par la blta bzhin du / /
nam yang khyim pa'i chos kyis ma bcings par / /
dge 'dun dbus su chos 'byor thob pa dang / /
nga rgyal med par dkon mchog mchod byed cing| /
skye bo yongs la snying rjes blta bar shog /
rgyal bu'i gsung de kun gyis thos pa dang / /
yab yum la sogs ya mtshan skyes par gyur / /
de ni bla ma'i chos kyi thog ma yin / /
de nas rgyal bu lo gsum lon pa dang /
rtsis dang yi ge sgra la mkhas par gyur / /
de nas rgyal bu lo drug lon pa na / /
phyi nang+g+nyis kyi bye brag phyed par gyur / /
de nas bzung ste dgung lo bcu yi bar / /
dkon mchog gsum la skyabs su 'gro ba dang / /
bsnyen pa srung zhing sbyin pa gtong ba dang / /
gtsug lag lta zhing kha ton byed pa dang / /
gsol ba 'debs shing dam chos 'tshol ba dang / /
pha ma bkur zhing zhe sas mchod pa dang / /
glu gar thams cad chos la rtse ba dang / /
chos pa mthong na rgyang nas bsu ba dang / /
'khor la blta zhing snying rjes skyong ba dang / /
'jig rten mgon med skyong ba la sogs pa / /
dam pa'i spyod pa dpag tu med pa mdzad / /
rgyal bu dgung lo bcu gcig lon pa na| |pha bzang bu mo nyi shu rtsa gnyis tsam / /
blon 'bangs rnams kyis bsnyen bkur gsol ba na / /
yab yum rnams kyis de la bya dga' ster / /
nyin gcig rgyal pos blon po rnams bsdus nas / /
nang par shing rta bcu gsum legs par 'chos / /
kun la mdzes pa'i rgyan cha du ma gyis / /
dbus su lhag par mdzes shing btsun pa yi| |steng na rma bya'i gdugs phub bsil yab bsten / /
dbus su rin chen khri steng mdzes pa la / /
dar zab gos thing zla ba'i snying po zhog /
shing rta bcu gsum rgyan gyis spras pa la / /
blon po thams cad mdzes pa'i chas su zhugs / /
dga' ba'i glu chen rol mo du ma gyis / /
shing rta dkar po gsum gyis sna drongs la / /
shing rta ser po gsum gyis g.yas brten zhing / /
shing rta ljang khu gsum gyis g.yon nas brten / /
shing rta re rer khye'u lnga brgya zhugs / /
phyogs phyogs kha dog mthun par lha rgyan brten / /
rgyal bu'i shing rta kha dog sna lnga pa'i / /
zur bzhir rma bya mjing bsnol mdzes par gyis / /
phyogs nas mchod pa'i lha mos kun nas bskor / /
'khor rnams pi wang gling bu lnga brgya dang / /
sil snyan glu dbyangs mdzes pa'i sgra 'dzin cing / /
skye bo yid 'ong du mas kun nas bskor / /
de nas grong khyer chen po'i mtha' 'khor du / /
skyed mos tshal rab shin tu nyams dga' par / /
blta ba'i rtsed mos skye bo dbang du sdud / /
de yi yun kyang zla ba phyed kyi bar / /
skye bo thams cad dga' zhing chags par gyis / /
de nas skye bo yongs kyi khrom bskor la| |rgyal bu mnyes pa'i bu mo sta gon gyis / /
blon po dag gi bu mo mthong pa dang / /
phyogs su bka' bsgo dam bzhag brtan par gyis / /
rgyal po chen pos de ltar bsgo ba dang / /
nyi ma bdun la blon pa thams cad kyis / /
shing rta bcu tsam byas shing rgyan gyis spras / /
rgyal bu shing rta'i dbus su rgyan gyis spras / /
shing rta bcu gnyis rol mo mkhan po yis / /
gang zhing rol mo rnam pa sna tshogs byas / /
de nas grong khyer chen po'i mtha' logs su / /
bzhi mdo rnams dang skyed mos chal rab ta / /
skye bo yid 'phrog 'dzin pa'i rtsed mo byas / /
de tshe phyogs dang grong khyer thams cad du / /
zla ba'i snying po 'khor tshogs nyis stong dang /
de tshe phyogs dang / /
lnga brgyar bcas shing shing rta'i nang du zhugs / /
grong khyer mtha' logs padma'i tshal rab dang / /
gzhi mdo gzhi mdo kun nas spangs pa na / /
'khor lo bsgyur rgyal lta bur skye bo bsdus / /
thams cad der 'gro sprul pa'i sku der blta / /
'od zer lha mo la sogs bu mo'i tshogs / /
rigs kyi tsha bo de yi grogs gnyen pa / /
kun kyang blta zhing phyogs der 'gro'o zhes / /
skye bo'i tshogs rnams ltad mor 'dus pa na / /
rgyal po bsod nams 'dzin gyi bu mo dang /
rgyal po mu khyud 'dzin gyi bu mo dang /
rgyal po chu bdag 'dzin gyi bu mo dang / /
rgyal po gtum po li yi bu mi rnams / /
rigs bzang longs spyod dpung gis nga rgyal ba'i / /
nyi shu rtsa gnyis gnyen khar glengs pa yang / /
shing rta re la bu mo bdun bdun te / /
bu mo re la g.yog mo bdun bdun te / /
shing rta nyi shu rtsa gnyis mdzes pa yang / /
rgyan cha rnam par sna tshogs spras pa ste / /
snyan pa'i sgra 'byin dga' ba'i sems kyis 'ongs / /
thams cad lha yi bu mo 'khod pa ltar / /
rgyal po mthong tshe chags pas mig mi sdud / /
kun nas chags shing lus kyi ba spu g.yo / /
de tshe mkha' 'gro ma yi sprul pa gcig /
bu mo sngo sangs gcig du sku sprul te / /
glu dbyangs tshig gis bskul ma 'di skad do / /
lha cig ma chags pa chags skal ba can / /
'dam bu'i tshal du glang chen bying ba ltar / /
'dod pa'i 'dam du dpa' bo khyod bying na / /
tshul khrims gos can snubs par ma gyur tam / /
skye ba lnga brgya lnga bcu rtsa gnyis su / /
paN chen dge slong gtsang ma'i lus brgyud nas / /
padma'i mtsho la ngang pa 'jug pa ltar / /
khyod ni tshe 'dir rab tu byung 'gyur lags / /
grong khyer gnas na bu mo byi dar can / /
tshul khrims mdangs 'phrog bdud kyi pho nya mo / /
dga' dga' lta bar khyed la bslu brid byed / /
shes par gyis shig rgyal bu gzugs mdzes po / /
zla ba zhun ma mtsho la gsal ba ltar / /
gsal zhing dngas la rnyog pa med pa'i sku / /
zur phud lnga ldan lha yi rgyan cha can / /
rab mdzes skye bo yongs kyi yid 'phrogs so / /
rnyed dka' dal 'byor rin chen thob dus su| |thos bsam bsgom pas mi tshe 'da' dgos pas / /
bdag rkyen dge ba'i bshes gnyen mi bzad pa / /
the tshom bcad phyir rab tu bsten 'tshal lo / /
mkha' 'gro ma yis tshig de smras pa dang / /
rgyal bus 'dzum pa'i mdangs phyung lan smras pa / /
legs so legs so shin tu legs pas legs / /
shes rab spras pa naT kyi nang na bde / /
rma bya'i bde skyid btsan du ga nang na 'dod / /
goms pa'i stobs kyis ngang pa mtsho nang bde / /
pho rog mi gtsang khrod du 'jug pa ltar / /
padma'i tshal du de lta ga la yin / /
tha ma la grong gi gnas su phebs pa ltar / /
rigs ldan bdag ni de lta ga la yin / /
sngon gyi rgyal bu don rnams grub pa de / /
zas gtsang rgyal po'i sras srid dpal 'byor la / /
mig gtsang 'dam bu bzhin du rab skyo nas / /
btsun mo drug khri spangs nas thar pa bsgrub / /
thub dbang 'jig rten lha dang bcas pa yis / /
kun nas bsngags par gyur cing mchod byed la / /
mtshan dang dpe byad ldan pa'i chos rgyal de / /
mdzad pa bcu gnyis tshul gyis byang chub brnyes / /
kho bo ci ste rgyal srid ma spangs na / /
'dod pa'i khams 'dir chags pa 'phel bar 'gyur / /
grogs rnams thams cad bdud kyi bsol bris yin / /
'dod yon thams cad lan tsha'i chu bor shes / /
da ni mkhas pa'i bla ma mang 'tshol zhing / /
lus 'dis byang chub mchog de bsgrub par bgyi / /
'dod yin dag la rtse dga' bag phebs kyang / /
chu zla lta bur snying po mi gda' lags / /
brag cha lta bur brjod bya mi gda' lags / /
sprul pa lta bur ngos bzung mi gda' lags / /
gzugs brnyan lta bur rang tshugs mi gda' lags / /
nyon mongs kun gzhi'i rgya mtsho yangs pa ltar / /
skye rga na 'chi'i chu bo rgyun du 'bab / /
sngon chad ngan song las kyi dbang med na / /
deng sang phun sum tshogs tshe cis mi 'tshol / /
da ni 'khor ba spyi la nges bsam nas / /
bla ma bsten te dam pa'i chos la 'bad / /
rgyal bu'i chos kyi gsung de thos pa dang / /
grong khyer gnas pa'i skye bo thams cad kyang /
brjod tshul 'di yi rgyal srid cang 'dzin nam / /
'dzin kyang chos kyi rgyal por the tshom med / /
gzhan du mkhas grub bla ma mang brten cing / /
shAkya'i rgyal po'i rgyal srid 'dzin pa 'dra / /
ngo mtshar che'o zhes pa'i sgra yang sgrog / /
lha la chags shing bskor nas yang yang blta / /
rigs bzang gnyen du bsgrigs pa'i bu mo yang / /
mthong bas dga' yang gsung des mya ngan gyur / /
pha ma'i drung du nas 'di skad da| |rgyal bu dam pa 'khor bar skyo zhes gda' / /
rgyal srid spangs nas rab tu 'byung zhes dga' / /
ngon grub gzhan nu btsun mo dor zhes gda' / /
'khor pa'i chos la chags par mi gda' skad / /
da ni yab yum 'khor dang bcas pa yis / /
myur du rgyal po'i pho brang 'khor du rjongs / /
rgyal bu chags pa'i bya ba sna tshogs kyi| |nor dang longs spyod du mas sems bzung zhes / /
bu mo dag gi pha ma rnams la bskul / /
phan tshun pha ma blon 'bangs bcas pa yis / /
rtsol pa bskyed de rgyal bu nyams dga' ba'i / /
glu gar byed cing bu mo dag kyang bsdus / /
kun nas khab tu 'byung du re ba na / /
rgyal bu rta pa brgya dang sum cur bcas / /
dmag gi chas zhugs ri brag bskor ba na / /
re brag gcig na bram ze dze da re / /
bram ze de ni snyan dngags sgra 'byin cing / /
gtsang ma'i chos kyi drang srong spyi bos len / /
nyon mongs dgra las rnam par rgyal ba mthong / /
rgyal pos chibs kyi steng nas lan gsol pa / /
drang srong de la tshig gis 'di skad gsol / /
dben pa'i gnas su dka' thub lung btan spyod / /
gtsang ma'i tshul gyi dag pa'i 'tsho ba bza' / /
'dod yon spangs te srang srang gyur pa las / /
'dod yon rnam pa bdag gi thob par gyur / /
ces smras pa dang / /
bram zes mig kyang lta bar mi byed par / /
rgyal bu'i lan du 'di skad bslan par dgongs / /
nam gzhug chad kha'i me tog ldum ra ltar / /
rgyal pos bram ze'i dpal 'byor bkag gyur kyang / /
las kyi dbang gis ngan 'gror 'phen pa las / /
phyi thag snying po ma mthong gnas 'dir sdod / /
ba lang khyi phag lta bu'i brtul zhugs kyis / /
mi gtsang 'dam bu'i srin por skyes dogs nas / /
dka' thub spyod cing gtsang sbra 'di dag bsten / /
sgyu ma'i nor la snying po ma mthong nas / /
pha rol bsam zhing drang srong spyi bos blang / /
rgyal pos bram ze'i tshig de thos pa dang / /
ca co blta phyir tshig gis lan smras pa / /
dge sbyong rnams ni nga rgyal me bas che / /
sa yi bdag po 'ongs tshe ces mi ldang / /
bram ze chen pos tshig de'i lan smras pa / /
sa bdag su zhig khyod ni gang nas 'ongs / /
dgra shes med phyir khyod ngo ma shes so| |nga la nor med grongs med nang na bde / /
lus srog 'di la dgra bo 'chi bdag yin / /
nga rgyal med phyir bdag gis 'du 'ja spangs / /
bram za'i tshig de thos nas lan smras pa / /
nga ni gser gyi rgyal mtshan can nas 'ongs / /
nga ni dge pa dpal gyis bskyed pa'i bu / /
de ring nags khrod 'di na 'gran zla su / /
khyod kyis sa bdag mi shes khrims las 'das / /
bram ze chen pos tshig de'i lan smras pa / /
nga ni mi gral las bud khrims las 'das / /
nga la dpon med g.yog med ngo bsrung med / /
sa bdag 'jig rten pha rol 'gro ba'i tshe / /
rta med grogs med rkang thang gcig pur 'gro / /
rta med gos med gcer pu bar dor 'gro / /
gnas med yul med rgyus med shul thag ring / /
rgyal po'i bu la nam phug ma mchis pas / /
don des bdag ni ngas su bsdad pa lags / /
ces gsungs pa dang / /
rgyal pos bram ze'i tshig rnams gsan gyur nas / /
chibs las gzhol te 'khor gsum drung du phul / /
gus pas thal mo sbyar te gsol ba ni / /
mkhas pa khyod kyi skyon yon brtags pa'i phyir / /
nga rgyal lta bu'i drag po'i tshig de smras / /
gang yang bdag gis nyin mtshan dus drug tu / /
'khor ba'i skyon bsam nges par yid 'byung ste / /
rgyal srid spangs te thar par 'byung 'dod pas / /
bram ze khyed kyis bdag la bzung du gsol / /
ces dang /
bram ze chen pos de la lan gsol pa / /
tshur shog nga rgyal rlung gis ma dkrugs par / /
bstan pa'i bdag por byin gyis brlabs kyis shog /
gsungs nas / /
dkon mchog gsum gyi byin rlabs sems bskyed gnang / /
rgyal bu yar bzhengs slar yang mi rta rnams / /
sems bskyed gdams ngag yon du rje la phul / /
rgyal bu'i tshogs rnams yongs su rdzogs bya'i phyir / /
re zhig blangs nas gdams ngag 'di skad gsungs / /
rgyal bu re zhig rtogs brjod ma btang ba'i / /
tshe 'di'i che thabs 'dre rkyen dag kyang byed / /
rang sangs rgyas kyang bla med nyi tshe sgrub / /
lto 'grangs tsam zhig bran gyi tshogs kyang bza' / /
skye ba gtan du rgyal po ga la 'brangs / /
rgyal po rang rgyud chos la brten 'tshal lo / /
rgyal srid spangs te thar pa sgrub 'tshal lo| |slar yang rgyal bu dam pas lan gsol pa / /
bla ma nga ni rgyal po'i pho brang na / /
bzang rtson dar gyi chun pos legs bsnabs nas / /
dang po nyon mongs kyis ni gnyen bsngams shing / /
thams cad dga' dga' lta bu'i bslu brid kyis / /
kho bo brten pa'i 'dam du bying gis dogs / /
nga ni rgyal pos mnar bar mi nus pa / /
bla ma khyed kyis byin gyis brlab tu gsol / /
ces pa dang /
de la bram ze chen pos 'di skad gsungs / /
rigs brgyud srid pa'i 'ching thag chen po yin / /
blon rnams bdud kyi pha tshan chen po yin / /
nges par khyed kyis myur bar rem ta re / /
'di ru ma sdod na len dra ru song / /
de na thog med dus nas nye 'brel ba'i / /
khyod kyi bla ma byang chub bzang po yod / /
sems bskyed chos zhus las kyi 'brel ba zhog /
mkhas pa de yis khyod la phan zhes gsungs / /
de ma thag tu bram ze chen po yis / /
slar yang phul ba thams cad phyir gnang nas / /
khyim nas phyung ste nges par drung 'dir shog /
man ngag du mas khyod ni skyong zhes gsungs / /
de nas rgyal bu rgyal po'i khab der 'ongs / /
gser dngul la sogs 'byor pa du ma blangs / /
'khor dang bcas pa na len dra ru song / /
na len dra yi rgyal po bred gyur nas / /
dmag dpung 'khor dang pa rgyang nas bsu / /
mjal tshe rgyal bu'i gtam ni yar phul nas / /
sa bdag rgyal po khyod ni gang nas lhags / /
'khor los bsgyur 'dra khyod ni gang nas 'ongs / /
dmag gi chas kyis rgol ba gang du 'joms / /
rgyang nas mthong ste khyod kyi drung du 'ongs / /
ces pa dang /
rgyal bu dam pas de la lan smras pa / /
nga ni shar phyogs za hor yul nas 'ongs / /
pho brang gser gyi rgyal mtshan can nas 'ongs / /
nga ni srid pa'i dgra bo 'joms su 'gro /
'ching dag bdud kyi dgra bo 'joms su 'gro /
ces pa dang /
na len dra yi rgyal pos lan gsungs pa| |khyed ni shar phyogs za hor rgyal po'i sras / /
sa yi bdag po chos rgyal dge ba dpal / /
'khor los bsgyur rgyal nag po'i phyogs las rgyal / /
mi dbang rgyal po zhing der byon pa legs / /
khyod kyi bi ka ma la shi la na / /
dkon mchog pho brang lha yi gzhal yas khang / /
rab tu byung ba bsam gyis mi khyab bzhugs / /
mkhas pa paN chen nyi zla lta bur yod / /
sa bdag khyed ni mkhas pa su zhig 'dod / /
ces pa dang /
rgyal bus lan smras pa /
chos grwa chen po dpal gyi na len dra / /
rgya mtsho chen po rin po che'i gling / /
paN chen gnam gyi skar ma 'dra ba yod / /
mchog tu bsngags pa'i byang chub bzang po de / /
bram zes lung bstan bdag gi bla ma yin / /
sa bdag khyod kyis bar chad bsal du gsol / /
de la rgyal po chen pos lan smras pa / /
dpa' bo chen po bo d+hi b+ha dra de / /
ri rgyal chen po gangs ris g.yogs pa ltar / /
mi 'gul lham me lhan ne lhang nger bzhugs / /
rnam thos sras de nor la spyod pa bzhin / /
de ni 'phags pa'i nor las skal bar rnyed / /
tshur byon bdag gi pha brang 'khor du byon / /
snyan pa'i gtam dang dpal 'byor rol bar bya / /
rgyal pos leD so zhes ni brjod pa dang / /
rgyal pos bsu ba yi ni mdun bdar nas / /
rol mo 'bul zhing na len+d+ra ru byon / /
de yi lho phyoD padma can ljongs nas / /
pho brang kun tu bzang po ces pa ni / /
mi khyim 'bum phrag gcig gis skor ba yod / /
de yi nang du rgyal bu spyan drangs nas / /
rin chen mdzes pa'i khri steng 'khod pa la / /
rgyal bu rangs pa'i bkur bsti che ba mdzad / /
de nas na len dra yi gtsug lag tu / /
bla ma byang chub bzang pa'i drung du byon / /
de yi gtsug lag khang du byon pa dang / /
bla ma mthong nas shin tu mi bzad pa'i / /
dga' ba khyad du 'phags pa rgyud la skyes / /
bla ma dam pa byang chub bzang pos kyang / /
rgyal bu dam pa byon pa gsan pa dang / /
shin tu dge bas stan la rab bzhengs te / /
snyan pa'i tshig gis chos kyi gsung byon pa / /
chos rgyal sras po gnas 'dir byon lags sam / /
mi yi dbang po gzhi ma bde lags sam / /
za hor yul na chos 'byor rgyas lags sam / /
shul ring lam la snyel bar ma gyur tam / /
de tshe rgyal bu dam pas lan gsol pa / /
'dir 'ong yab bde chos dang mthun par bdag /
lam de ring yang khyed dang mjal bar gyur / /
mkhas pa khyed ni sangs rgyas bstan pa la / /
thos bsam sgom pas snyel bar ma gyur tam / /
ces pa dang /
bla ma'i zhal nas legs kyi kho bo yang / /
dam pa'i chos kyis nyin mtshan bde bar gyur / /
rgyal bu stan la 'dug la gang dgongs gsol / /
de nas rgyal bus gus pas phyag 'tshal nas / /
rin chen mdzes pas bla ma mnyes par mdzad / /
gus pa'i tshig gis zhu ba 'di skad phul / /
'gro ba'i bla ma gtam 'di brtse bas dgongs / /
nga ni 'khor ba'i 'dam rdzab mi bzad par / /
bslu brid rgyal srid chen pos mnar dogs nas / /
dpung dang bcas te nags su phyin pa na / /
bla ma dgra las rgyal ba bzhuD de gda' / /
de la sems bskyed gsol ba btab pa'i tshe / /
mkhas pa chen pos thugs rjes rab gzigs nas / /
chos grwa chen po na len dra ru song / /
skye ba sngon nas thugs rjes rab bzung ba / /
bla ma dam pa byang chub bzang po bzhugs / /
de la sems bskyed gdams ngag zhes gsungs / /
de ma thag tu rang gi pho brang nas / /
mchod rdzas blangs te de ring gnas 'dir sleb / /
da ni bdag la brtse ba'i thugs rje yis / /
sems bskyed gdams pa du ma gnang du gsol / /
de ma thag tu stan la 'dug pa dang / /
bla mas ting nge 'dzin la mnyam bzhag nas / /
sgo gsum las su rung bar byin gyis rlabs / /
de nas sems bskyed gdams pa du ma gnang / /
de yang gdams ngag bstan pa 'di ltar lags / /
rgyal bu tshe 'di don yod thob pa las / /
rgyal srid spangs nas thar pa ma bsgrub na / /
las kyi dbang gis ngan 'gror ltung ba'i tshe / /
shin tu 'gyod kyang nges par 'phyis pa yin / /
skye ba gtan gyi btsan sa 'dzin dus 'dir / /
dka' ba chen pos brtson 'grus ma brtsams na / /
thar pa'i go skabs nges par stor ba'i tshe / /
phyin chad bzung du med do rigs kyi bu / /
dpa' zhing brtan la go cha phun tshogs kyang / /
pha rol 'phrang la gshed mas khrid pa'i tshe / /
mthu med nyam thag 'gyod pa tsam zhig na / /
phan pa'i dgos pa ci yang ma mchis so / /
rgyal bu dam pa'i chos 'di sems mdzod dang / /
na len dra yi byang phyogs pha gi na / /
khyod kyi thog med dus nas phar gyur pa'i / /
rgyal sras rig pa'i khu byug ces pa yod / /
tshe mthar phyin cing dben par gnas pa de / /
chos brgyad spros pa'i dri mas ma gos par / /
tshul khrims gos can mngon shes thogs med ldan / /
drung der song la chos kyi gdams pa zhus / /
mgon po de yi gsung de thos gyur nas / /
byang chub bzang po de la 'phrang bzhin du / /
rig pa'i khu byug bzang po'i drung du phyin / /
phyag 'tshal mchod pa phul zhing 'di skad zhus / /
nga ni shar phyogs za hor yul na gnas / /
nga ni b+haM ga la yi rgyal po'i sras / /
pho brang gser gyi rgyal mtshan can nas 'ongs / /
na len dra ye gtsug lag khang du phyin / /
byang chub bzang po de la sems bskyed zhus / /
gdams ngag dam pa bstan pa 'di skad gsungs / /
'di ru ma 'dug byang gi phyogs su song / /
de na thog med dus nas phar gyur pa'i / /
bla ma rig pa'i khu byug ces pa yod / /
drung der song la sems bskyed gsol ba thob / /
des ni khyod la phan par 'gyur zhes gsungs / /
de ma thag tu rje la 'phrang gyur kyang /
dga' ba skyes te khyod kyi drung du 'ongs / /
kho bo yab kyis mnar bar mi 'gyur bar / /
bla ma khyed kyis nges par bzung du gsol / /
de nas bla ma dam pa rab dgyes nas / /
sa bdag rgyal po byon pa shin tu legs / /
tshur shog gnyis su med par byin gyis rlabs / /
chos nyid 'gyur ba med pa'i bden tshig bdar / /
brtse ba'i sems kyis dam chos bshad ces gsungs / /
de nas rgyal bus mchod pa gus phul nas / /
bla ma'i drung du phyag 'tshal thal sbyar te / /
nga rgyal bskyungs te stan la rab 'dug nas / /
khu byug bzang pos sems bskyed gdams pa bstan / /
gdams pa'i gco bo mchog tu bsngags pa de / /
rgyal bu tshe 'dir phun sum tshogs gyur kyang / /
skye ba gtan gyi so nam ma byas na / /
dal 'byor mi lus thob pa dgos pa chung / /
phyi rabs nor shor na yang pham lo legs / /
rgyal bu klu sgrub snying pos 'di skad gsungs / /
rmi lam sgyu 'dra rang bzhin spros dang bral / /
sems nyid ma bcos gnyug ma'i ngang la gnas / /
gang gis 'di gnyis blo la ma bsams na / /
'khor ba'i 'dam du bying bar 'gyur ro ang / /
rgyal bu don dam mnyam bzhag nam mkha' 'dra / /
rjes thob sgyu 'dra las 'bras bsam par rig /
bla mas zab mo'i chos de bstan pa dang / /
sbyor ba'i lam rnyed dpa' ba'i ting 'dzin thob / /
de tshe rje la rtogs pa 'di phul pa / /
kho bos ting 'dzin gcig la mnyam bzhag ste / /
nam mkha' sprin dang bral ba ji bzhin du / /
gsal la dngos po rtog pa mi mnga' zhing / /
bla ma chos kyi gnas lugs de laD sam / /
de nas ting 'dzin de las sad pa dang / /
snang ba zhen pa med par sems can dran / /
brdzun yang phra zhib las la bag yod thob / /
bla ma bdag nyid nyams de ma 'khrul lam / /
lan du bla ma'i zhal nas 'di skad gsungs / /
legs so khyod ni bsod nams bsags pa'i bu / /
nga ni sgro skur med pa'i dge slong yin / /
mnyam bzhag nam mkha' lta bur dag na yang / /
rjes thob snying rjes 'gro ba 'dren par phyed / /
bden pa gnyis kyi gnas lugs 'di ltar lags / /
de ni bdag gi man ngag dam pa lags / /
da ni rgyal po'i khab nas 'byung 'dod na / /
ri bo nag po'i zom gyi lho phyogs na / /
bdag gi bla ma a wa d+hu ti yod / /
de ni khyod kyi sngon gyi bla ma yin / /
der song de la sems bskyed gdams pa zhus / /
rgyal po'i khab nas 'byung ba'i gdams pa long /
rgyal bus bla ma'i gsung de thos pa dang / /
rje la 'phreng yang dga' ba mchog bskyed nas / /
phyi phyag 'tshal nas 'khor dang bcas pa yis / /
dpa' bo'i gzugs su lam du zhugs pa na / /
na len dra yi rgyal po chen po yang / /
nor rdzas mang pos bdag la btab byas nas /
'khor dang bcas pas dpag tshad gsum du bskyal / /
de nas rgyal bu phyir la log pa'i tshe / /
rgyal bu'i 'phreng ba'i gtam 'di slar gsol ba / /
sa bdag khyod ni bde 'byor thob lags kyang / /
srid pa'i dgra de chom par ma gyur na / /
phyi nas gshed mas bcings te khrid pa'i tshe / /
'gyod par phyis pas chos 'byor sten na ang / /
bsam pa bzang pos gzhan don mdzad na ang / /
mi rtag tshul 'di tshong 'dus mgron po 'dra / /
'gro bar dga' mod brtse bas mi dor ram / /
chos dang mthun par myur du mjal bar bgyi / /
rgyal pos kyang ni de la lan gsol pa / /
skal ba bzang po deng sang mjal ba'i mchog /
chos rgyal sras dang bcas pa mi dbang g.yo / /
deng sang gshegs pas bu las 'phrang bar gyur / /
'on kyang myur du mjal ba'i smon lam 'tshal / /
de nas ri bo zom gyi lho phyogs su / /
bla ma a wa d+hu ti'i drung du phyin / /
de tshe bla ma skyes mchog dam pa ni / /
brag gdong nag po dag gi bya skyibs na / /
wa ba nag po gcig ni sku la gsol / /
kriSh+Na sA ra gcig ni stan du bting / /
sgom thag chen po gcig ni ga shal bcug /
sku lus sbom la shin tu bsus pa che / /
spyan mig dmar la sha rtsa cung zhig sngo / /
rtog pa med par phyed skyil lus gnad bcas / /
snod bcud thams cad thod pa gcig tu bsdus / /
chaD pa med par bde bar zhugs pa mthong / /
rgyang nas chibs las gzhol te phyag 'tshal zhing / /
'khor dang bcas pa drung du 'dug pa na / /
cer te gzigs nas zhal nas 'di skad gsungs / /
nga rgyal sgang bu ral bar ma gyur tam / /
khyim gyi 'dam du bying bar ma gyur tam / /
bdud kyi bu mos bslus par ma gyur tam / /
phun tshogs dpal 'byor chus zos ma byas sam / /
rgyal po'i bu 'dra khyed rnams gang nas 'ongs / /
ces gsungs pa dang /
thal mo sbyar te tshig gis lan gsol pa / /
kho bo shar phyogs b+haM ga la nas 'ongs / /
pho brang gser gyi rgyal mtshan can lan gsol pa / /
rgyal srid tshoD la zhen pa log nas 'ongs / /
'khor ba'i chos las skyabs gnas zhu ru 'ongs / /
chos gra chen po na len+d+ra ru phyin / /
rig pa'i khu byug de la skyabs gnas zhus / /
pha des kho bo khyod kyi drung du btang / /
da ni khyed kyis bdag la skyabs su gsal / /
a wa d+hu ti'i zhal nas 'di skad gsungs / /
kho bo rgyal po'i rigs su skyes nas 'ongs / /
nyon mongs las kyi tshogs la ches 'jigs te / /
rgyal srid mchil ma'i thal ba bzhin du spangs / /
a wa d+hu ti'i spyod pa skyong nus sam / /
rgyal srid 'byor pa dug gi mtsho dang 'dra / /
'thungs pa tsam gyis thar pa'i srog gcod 'ongs / /
rgyal srid 'byor pa me yi 'bos dang 'dra / /
brgal ba tsam gyis sdug bsngal bskyed par byed / /
de ring phar song rgyal po'i khab tu song / /
khyim gyi nyes dmigs ltos la myur du shog /
rgyal pos bla ma'i gsung de thos pa dang / /
bsnyen bkur bgyis nas myur du khab tu 'ongs / /
skye bo rnams kyis rgyal po mthong ba na / /
ga sha sgrog cing glu gar rol mo 'bul / /
rang gi nang du lhags par gyur pa'i tshe / /
rgyal pa yab yum ches cher dgyes pa yis / /
zla ba'i snying po khyod ni gang du phyin / /
de tsam gcig tu dub par ma gyur tam / /
nyes dmigs mthong nas skyo ba ma skyes sam / /
sleb pas legs zhes dga' ba sgrog pa na / /
rgyal bu dam pas zhib par lan smras pa / /
sa phyogs dag tu nyams dga' tsam du song / /
bstan pa'i dgra bo thabs kyis 'dul du phyin / /
thub pa'i skyabs gnas bla ma 'tshol du phyin / /
ri brag dag tu dben pa 'tshol du phyin / /
gang du phyin yang 'khor ba'i nyes dmigs mthong / /
su dang 'grogs kyang 'khor ba'i nyes dmigs bshad / /
ji ltar byas kyang shes pa ma phebs nas / /
go skabs phye cig bdag ni chos la 'gro / /
de yi lan du pha mas 'di skad gsungs / /
rgyal bu 'khor ba'i gnas la skyo lags na / /
rgyal srid bzung la dkon mchog mchod pa gyis / /
thugs rje chen pos dbul 'phongs tshim par gyis / /
gtsug lag bzhengs la dge 'dun rtag tu theg /
phyogs ris med par byams dang snying rje bsgom / /
de ltar byas na kun tu bde bar 'gyur / /
de la rgyal bu dam pas lan smras pa / /
brtse na yab gcig bdag la gsan du gsol / /
da ni rin chen gser gyi pho brang du / /
dar gyis bcud mos bsdams te 'khyog med par / /
pho brang 'di ru bdag ni mnar bar 'gyur / /
bdag gis 'khor ba 'di la cher bltas shing / /
skye bo yongs kyi sdug bsngal bsam pa na / /
rgyal srid 'di la chags pa'i snang ba 'di / /
mchil ma'i thal ba tsam yang mi gda'o / /
bdag gis bskor zhing nyin mtshan dus drug tu / /
khyim gyi nyes dmigs ches cher bsam pa na / /
mtshar yang bslu brid bdud kyi bu mo la / /
chags sems skad cig tsam mi gda'o /
bdag gis rdzun snang 'di la bltas tsam na / /
mngar gsum bu ram ka ra sbrang rtsi dang / /
mi klad khyi klad mdze klad rnam khrag la / /
khyad par tsung zad tsam yang ma mchis so / /
dar zab gos dang g.yu byur mdzes pa dang / /
lha yi rgyan cha mdzes pas 'phyor ba dang / /
mi gtsang khrod du wa ba gyon pa la / /
khyad par cung zad tsam yang mi gda' na / /
nga 'gro bsam gtan bsgom du nags su 'gro / /
dur khrod brgyad du rtsed mo rtsa ru 'gro / /
gsang ba'i gnas su dga' ba bskyed du 'gro /
chags med gnas su ldum bu bsten du 'gro / /
nga 'gro nga 'gro ri bo'i zom du 'gro /
rje btsun a wa d+hu ti'i drung du 'gro /
nga 'gro nga 'gro mkha' spyod gnas su 'gro / /
rdo rje theg pa'i ro mchog myang du 'gro /
nga 'gro nga 'gro o rgyan yul du 'gro /
ye shes mkha' 'gro grogs su bsdud du 'gro /
nga 'gro nga 'gro 'og min gnas su 'gro /
rnam snang zhabs la spyi bos bsten du 'gro / /
nga 'gro nga 'gro dga' ldan gnas su 'gro /
byams pa'i skyes mchog bla ma bsten du 'gro /
nga 'gro nga 'gro zhing khams yongs su 'gro /
dam pa'i chos kyi dga' ston bgyid du 'gro /
nga 'gro nga 'gro 'phags pa'i zhing du 'gro /
bde ba can du nyams dag skyong du 'gro /
kho bo ma bcings ma 'chings dge ba dpal / /
pha gcig bu la brtsen btsan sar bskyol / /
kho bo ma bcings ma 'chings 'od zer can / /
ma gcig bu la brtse na chas la sbyor / /
nyi ma de ring nga la 'bras chang dang / /
sha dang 'o ma dang ni sbrang rtsi dang / /
rdzas kyi 'byor ba cung zhig thugs la thogs / /
rje btsun a wa d+hu ti'i drung du 'gro /
bsnyen bkur byed cing bdag rgyud 'dul du 'gro /
tshig de rgyal bu dam pas glur blangs shing / /
yab yum gnyis kyi snyan du phul ba dang / /
dri za'i rgyal pos glu dbyangs blangs pa na / /
skye bo'i tshogs rnams shes pa g.yo ba ltar / /
yab yum gnyis kyi shes pa cher g.yos nas / /
lan ma thebs par grabs la gang dgos gnang / /
de nas 'bras chang la sogs zas sna dang / /
rta pa stong dang bcas te nags su phyin / /
a wa d+hu ti mchod pas tshim par byas / /
thal mo sbyar zhing zhabs la gtugs pa dang / /
bla mas sems bskyed theg chen dbang bskur mdzad / /
de tshe 'khor los bsgyur ba'i rgyal po la / /
'khor gyis bskor zhing 'jigs pa bsrung ba ltar / /
thams cad rta las ma babs nags khrod na / /
hor 'dra ku sgra sgrog cing phyi nas bskor / /
me lce byed cing glu dbyangs mchod pa 'bul / /
byas pa'i rjes su bla mas 'di skad gsungs / /
ri bo nag po'i gtsug lag khang du song / /
dpal ldan dgyes pa rdo rje'i rnal 'byor pa / /
bka' sdod gshin rje gshed kyi rnal 'byor pa / /
dpal ldan ra hul yi drung du song / /
sems bskyed dbang bskur gdams pa du ma zhus / /
de yang sngon gyi bla ma dam pa yin / /
dga' bas rgyu gcig ma sdod da lta rgyug /
rgyal bus bla ma'i gsung de thos pa dang / /
dpa' bo chen po g.yul du zhugs pa ltar / /
khrab kyi gos can rta pa stong gis bskor / /
rmog gyon dpa' bo'i ngar sgra chen po yis / /
sta re dgra sta tho ba mdung lcags 'phyar / /
thog mda' 'phen zhing kun nas 'brug sgra sgrog /
dga' ba'i glu len gtsug lag khang du rgyug /
de nas ri bo nag po'i gtsug lag nas / /
rnal 'byor pho mo dpag tu med pa la / /
dpal ldan dgyes pa rdo rje'i rnal 'byor pa / /
gsang sngags rgyud sde gsung gin yod pa na / /
rgyal bu zla ba gzhon nu byon pa gziD / /
chos la 'ongs pa mngon par mkhyen na yang / /
thugs rje chen pos bsdig ra bya ba'i phyir / /
rgyal po'i steng du thog gcig phab pa yis / /
thog de dbyings nas 'bab par ma 'dod par / /
mu stegs nag po'i mchod rten ri la song / /
de la rnal 'byor pa rnams ngo mtshar nas / /
rgyal po'i dmag zhig gang la su zhes gsol / /
de ma thag tu bla mas lan gsol pa / /
skyes pa lnga brgya lnga bcu rtsa gnyis su / /
rnam dag dge slong mkhas pa de bzhin du / /
legs par brgyud cing deng sang b+haM ga lar / /
chos rgyal dge ba dpal gyi sras su bltams / /
'di 'dra'i 'khor dang rgyal srid chen po la / /
'di ni ma chags dka' ba spyad par 'dod / /
ri bo zom nas a wa d+hu ti bas / /
nga lung bstan te de ring gnas 'dir lhags / /
ngo mtshar che'am skal ldan pho mo kun / /
ces pa dang / /
kun gyis a la la ho ngo mtshar can / /
de ring dpa' bo chen po byon pa legs / /
de nas kun nas byon te rgyang nas bsu / /
rgyal po chen po chibs las gzhol gyur te / /
rta pa stong gis kyang ni rta las babs / /
de nas bla ma'i pho brang 'khor du byon / /
gus pas phyag 'tshal gsol ba 'di ltar btab / /
skyes mchog bla ma dam pa gsan du gsol / /
khyim nas byung ste thar pa bsgrub 'dod kyang / /
da lta grags pa'i rigs brgyud mtho thob pas / /
b+haM ga la ru kho ba 'ching nyen dga' /
dze tA ri dang byang chub bzang po dang / /
rig pa'i khu byug a wa d+hu ti dang / /
dngos grub brnyes pa'i bla ma brten gyur kyang / /
da dung rgyal srid gnas las grol ma gyur / /
des ni bla ma khyed kyi drung du btang / /
bdag la sems bskyed theg chen dbang bskur gyis / /
nges par 'chi ba 'di las bsgral du gsol / /
de nas bla ma dpa' bo dam pa yis / /
rgyal bu gcig pur dkyil 'khor drung du phyin / /
dpal ldan dgyes pa rdo rje'i dbang bskur mdzad / /
gsang mtshan ye shes gsang ba'i rdo rjer btags / /
nyin dang mtshan du gdams pa'i char par phab / /
nyin mtshan bcu gsum bar du dbang bskur mdzad / /
chos kyi bya ba thams cad tshar bar mdzad / /
de yi bar du 'khor tshogs thams cad kyang / /
ma nyal 'gro dang 'chag dang rtse ba dang / /
glu gar rol mo sna tshogs byed pa dang / /
rgyal bu phyir la nam 'byon snyam pa las / /
rnam par rtog pa gang yang ma byung ngo / /
nyin zhag bcu gsum pa yi dus tshod na / /
rgyal bu he ru ka yi chas su byon / /
'khar bas 'jigs shing mi rtag glu dbyangs blangs / /
'khor gsum blta zhing snying ba med pa gzigs / /
de tshe ngag du brjod pa'i glu dbyangs 'di / /
spros bral nyag gcig dbyings kyi nam mkha' las / /
skye med stong pa'i tshig gi nga ro sgrog /
rgyal srid rmi lam nor 'dra snying po med / /
'khor gyi tshogs ni sgyu ma'i bslu brid yin / /
thams cad bor nas byang chub ma bsgrub na / /
kho bo skal ldan bsod nams bsags pa min / /
nyin dang mtshan du gnas lugs don bsgom zhing / /
rgya chen thos pa rtag tu btsal bar bya| |de na sgyes pa rdo rje'i rnal 'byor pa / /
mi rtag rang bzhin las skyes rnal 'byor pa / /
dpa' bo dngos grub bsnyes pa'i rnal 'byor pa / /
'jigs pa'i grub thob pho mo gcer bu brgyad / /
lag pa g.yas pas mi rkang gling bu bzung / /
g.yon pas mi sha lag par so 'drad byed / /
ngag nas hUM dang phaD kyi sgra chen sgrog / /
kun nas rgyal bu'i phyi la bskor zhing rgyug /
b+haM ga lar song rgyal po'i bsam pa bsgyur / /
rgyal bu srid dang bral bar bsam pa bsgyur / /
skyes mchog a wa d+hu ti'i drung du bskyol / /
lwa ba'i gos can dman pa'i zas kyis skyong / /
dar zab gdan khri kr-iSh+Na sa ra byin / /
'khor dang rta khrol gcig pur ldom bu slong / /
ma zhum ma zhum thar pa bsgrub pa'i dus / /
nges par gnyen pos btsan pos btsan chod byed pa'i dus / /
da lta rgyug ces bla mas bka' bsgo mdzad / /
de nas rgyal bus grub thob cha lugs su / /
chibs la chibs te rta pa stong gis bskor / /
lam du zhugs tshe rdo rje'i mgur bzhes pa / /
skye ba med pa sems kyi rdo rje la /
'gyur ba med pa'i rdo rje'i theg pa rnyed / /
shin tu dga' ba'i nyams kyi rdo rje la / /
rdo rje nyams dang ldan pa'i snang ba shar / /
gsal la dag pa lha yi rdo rje la / /
nyes skyon dag pa las kyi gzugs brnyan shar / /
rdo rje rin chen lus kyi dkyil 'khor la / /
bdag med rdo rje 'jigs med snang ba shar /
mi rtog ye shes gsang ba'i rdo rje dang / /
'khor ba'i g.yul las nges par rgyal bar gyur / /
rgyal bus rdo rje'i mgur de bzhes pa dang / /
nang blon chen po dpa' bo rdo rje dang / /
blon po chen po phas rgol rab 'joms dang / /
blon po chen po skar ma'i rgyal po dang / /
blon po chen po 'jigs pa med pa dang / /
blon po chen po bzhi yis skyo ba'i glu blangs pa / /
e ma hoH. 'jig rten las kyi mthu btsan pa / /
kun nas mi zad za hor yul phyogs nas / /
dpal mchog rgyas pa grong khyer b+haM ga la / /
lta na sdug pa gser gyi rgyal mtshan can / /
ngo mtshar che ba'i rgyal po dge ba dpal / /
'gro ba'i ma ma lha mo 'od zer can / /
sprul pa 'dra ba'i blon 'bangs bor gyur nas / /
rgyal bu dam pa nags su bzhud pa 'dra / /
rta dang shang rta glang po bzhag gyur nas / /
dman pa'i tshul bzung rkang 'gros byed byed 'dra / /
lha yi rgyan dang na bza' bor gyur nas / /
dman pa'i gnas su lwa ba gyon nyen gda' / /
rma bya bsnol ba'i khri stan phar bzhag nas / /
lo ma'i spyil por kr-iSh+Na 'ding nyen gda' / /
mdzes pa'i lha mo khab tu mi bzhes par / /
dur khrod 'grim zhing ro zas za nyen gda' / /
bltams ma thag tu dkar po'i snang ba can / /
dga' bar 'dus pa 'bral bar phod lags sam / /
de ltar glu len skyo nas khab tu 'ongs / /
kun gyis pho brang 'khor du slebs pa dang / /
skye bo kun gyis tshor zhing bltas pa'i tshe / /
phyogs skyong bcu po g.yul du zhugs pa 'dra / /
'jigs shing dpa' la go cha rab tu bstan / /
mdzes shing mtshar la ya mtshan ltad mo che / /
sil sil khrol khrol 'ur sgra sna tshogs sgrog /
rang gi rgyal bu lags kyang 'jigs par tshor / /
zla ba gsum du blon po thams cad kyang / /
dmag gi chas brgyan rta sga chas rnams sgron / /
la la tshab 'gran la la glu gar rtse / /
la la 'thab pa lta bur go bsham byed / /
rnal 'byor pho mo dag ni mchong zhing rgyug /
rgyal bu grong khyer gnas su smyo spyod skyong / /
kun gyis rgyal srid sbong bar kha tshon bcad / /
thams cad 'phreng zhing rang sar mchi ma 'byin / /
she'u khyu gu gcan gzan lhags pa ltar / /
yab yum bu phyir mya ngan smre sngags 'don / /
lhag par yab kyi zhal nas 'di skad ces gsungs / /
e ma bu khyod legs par btsas pa'i tshe / /
ngo mtshar ltas mthong rgyal srid skyong snyam nas / /
dga' ba'i sems kyi yid smon e ma gyur / /
da ni nags khrod bsten no 'di skad do / /
gsung ngo / /
de la rgyal bus zhu mchid 'di skad do / /
chos rgyal yab gcig dam pa gsan du gsol / /
ci gsung bdag gi rgyal srid bzung gyur la / /
tshe 'dir yud tsam yab dang 'grogs gyur kyang / /
skye ba gtan du pha bur mi shes shing / /
phan gnod med pas shin tu tshang ba yin / /
bdag gis rgyal srid chen po rab spangs nas / /
nges par rnam grol byang chub lam bsgrub nas / /
skye ba kun tu dga' bde grogs su 'ong / /
de phyir bdag la go skabs stsal du gsol / /
de nas yum gyi zhal nas 'di skad gsungs / /
ci phan bu 'di shin tu 'phrang na yang / /
skye dgu kun la las kyi 'phen pa gtso / /
skyes mchog gang du bde bar chos la mthong / /
phyis nas gtan du 'grogs pa'i smon lam 'tshal / /
de nas rgyal bus nang par tho rangs nas / /
rnal 'byor rnams dang lhan cig gnas su byon / /
a wa d+hu ti'i drung du dka' thub bsten / /
chags pa med par dbu ma'i chos rnams bslab / /
dgung lo bcu gnyis lon nas bco brgyad bar / /
a wa d+hu ti'i spyod pa bskyangs pa dang / /
thos b+mas sgom pa stan thog gcig tu bsgrub / /
de ltar rje btsun thugs rje chen po yis / /
dka' ba brgya phrag du mas 'bad pa yis / /
rgyal srid chen po bsam gyis mi khyab pa / /
mchil ma'i thal ba bzhin du rnam spangs nas / /
rnam grol ma nor thar pa rab tu bsten / /
de phyir 'gran zla su yang ma mchis pas / /
bstan pa'i mnga' bdag don grub rab brnyes lags / /
'brom rje kho bos spyi bos rab btud nas / /
'khor ba ma stong bar du gus phyag 'tshal / /
'di la sgro skur dri ma gang mchis pa / /
thugs rje chen po khyed kyis bzod par bzhes / /
bla ma'i rnam thar rgya mtsho lta bu las / /
rgyal srid spangs nas thar pa bsgrub pa'i yon tan rags rim tsam zhig gsungs so / / / /
sarba mang+ga laM / /
