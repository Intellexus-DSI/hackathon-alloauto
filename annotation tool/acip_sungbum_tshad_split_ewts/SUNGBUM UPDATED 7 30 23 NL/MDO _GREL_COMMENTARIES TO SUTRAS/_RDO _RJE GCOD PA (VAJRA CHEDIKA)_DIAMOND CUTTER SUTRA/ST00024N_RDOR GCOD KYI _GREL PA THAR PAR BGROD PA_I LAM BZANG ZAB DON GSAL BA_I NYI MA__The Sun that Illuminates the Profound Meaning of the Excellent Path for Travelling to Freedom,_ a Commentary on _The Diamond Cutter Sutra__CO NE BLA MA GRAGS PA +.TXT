@# / /
rdor gcod kyi 'grel pa thar par bgrod pa'i lam bzang zab don gsal ba'i nyi ma zhes bya bzhugs so / /
@# /
! /
na mo many+dzu g+ho ShA ya /
rab yangs sgrib bral chos sku'i mkha' la 'phags / /
stong nyid zab mo'i 'brug sgra'i dpal kyis mdzes / /
gdul bya'i zhing sar don gnyis char gyi rgyun / /
'beb mdzad thub dbang chu 'dzin dbang por 'dud / /
brtan pa'i 'khor lo dgra bcom rnam rol kyis / /
zab don 'dri zhing lan kun ldon la mkhas / /
nyon mongs med pa'i mchog tu lung bstan pa / /
'phags pa rab 'byor zhabs la gus phyag 'tshal / /
zab don 'grel par rgyal bas lung bstan pa / /
klu sgrub 'phags pa lha dang zla ba grags / /
blo bzang rgyal ba gnyis pa yab sras sogs / /
bshes gnyen rim par byon la phyag 'tshal lo /
! /
'dir rdor gcod du grags pa sher phyin sum brgya pa'i 'grel pa ji ltar 'tsham pa zhig dad pas bshad par bya ste / /
gzhung 'dis ni bdag med kyi don 'chad pa gtso bor mdzad cing zlos te gsungs pa mang ba dang /
'di la rgya 'grel gcig las bod 'grel mi snang bas ji bzhin 'chad dka' bar snang na'ang rang blos ji ltar nus pa bzhin bshad par bya'o / /
'di la gsum /
sngon 'gro /
dngos gzhi /
mjug gi rim pa'o / /
dang po la gsum /
mtshan bsgyur zhing don bshad pa /
'gyur gyi phyag /
gleng gzhi'o / /
dang po ni /
rgya gar skad du /
Ar+ya badzra zhes sogs te /
de bod skad du bsgyur na /
Ar+ya ni 'phags pa /
@# / /
badzra ni rdo rje /
ts+tshe da ka ni gcod pa /
pradz+nyA ni shes rab /
pA ra ni pha rol tu /
i ta ni phyin pa /
nA ma ni zhes bya ba /
ma hA ni chen po / /
ya na ni theg pa /
sU tra ni mdo zhes par 'gyur ro / /
'dir pA ra mi ta zhes 'byung ba ni /
pA ra dang i ta'i bar du rnam dbye gnyis pa'i am byin nas aM byas te ma i la byin nas mtshams sbyar bas mi tar song ba'o / /
'di'i mtshan don bshad pa ni /
brgya byin kyi lag gi rdo rje de phyi'i dngos po gzhan gyis gzhig par mi nus shing /
de'i ri brag sogs kyi dngos po gang la bsnun kyang thal bar byed nas bltar /
gzhung 'di'i brjod bya don gyi shel phyin stong nyid rtogs pa'i ye shes de la mi mthun phyogs kyis mi tshugs shing /
des nyon mongs pa dang sdug bsngal thams cad rtsad nas gcod pa'i don no /
gnyis pa 'gyur phyag gi don ni sla 'o / /
gsum pa gling bzhi'i /
gzhung 'di smad ces sdud pa po bdag gis thos pa ni dus gcig gi tshe na / /
bcom ldan 'das mnyan yod na rgyal bu rgyal byed kyi tshal mgon med zas sbyin gyi kun dga' ra ba na /
dge slong gi dge 'dun chen po nyan thos stong nyis brgya lnga bcu dang /
byang chub sems dpa' rab tu mang po dag dang thabs gcig ste lhan cig tu bzhugs so / /
de yang rgya gar na mnyan yod sogs grong khyer chen po drug yod pa las /
mnyan yod 'di rgyal po gsal rgyal gyi mnga' 'og tu gtogs shing /
der rgyal pu rgyal byed ces bya ba'i skyed mo'i tshal phun sum tshogs pas gzhi bzang ba yod do /
bcom ldan 'das sangs rgyas nas lo cha shas song ba'i skabs zhig na khyim bdag mgon med zas sbyin zhes bya bas bcom ldan 'das 'khor bcas rgyun du bzhugs pa'i gnas gtsug lag khang chen po bzang ba zhig 'debs par 'dod nas /
rgyal bu rgyal byed la tshal de gang ba'i gser srang stong phrag du ma byin nas rgyal byed kyi tshal de nyos so / /
rgyal byed kyis kyang sgo khang phyogs nas sa dum bu zhig bcom ldan 'das la phul te /
tshal der mgon med zas sbyin gyis shA ri'i bu la brten nas lha mi'i bzo 'os kun dga' ra ba khyad par du 'phags pa zhig bzhengs te zin pa na bcom ldan 'das kyis rgyal byed kyi bsam pa mkhyen nas /
gtsug lag khang gi ming yang de bstun gyis btags so / /
mgon med zas sbyin 'dis chu nang dang sa 'og na yod pa'i rin po che'i gter rnams mthong zhing rang dgar blangs nas longs spyod nus pa ston pa'i sbyin bdag gi ched du bsam pa bzhin du skye ba bzung ba'i skyes chen dam pa zhig go /
de nas bcom ldan 'das kyis gdul bya'i don du snga dro'i dus su chos gos rnam gsum sku la gsol zhing lhung bzed bsnams nas mnyan yod kyi grong khyer chen por bsod snyoms kyi phyir te ched du gshegs so / /
bsod snyoms blangs te mjug tu slar byon nas zhal zas gsol ba'i bya ba mdzad do / /
zas phyi ma phyi dro'i bsod snyoms za ba spangs nas /
lhung bzed sogs bzhag nas zhabs bkrus shing bsil te /
gdan bshams pa nyid la dkyil mo krung bcas nas sku drang por srang ste /
gzhung 'di ston par 'gyur ba mkhyen pa'i dran pa mngon du bzhag nas bzhugs so / /
bcom ldan 'das bsod snyoms la 'byon pa ni /
rang nyid bsod snyoms @# / /
kyi zas za dgos pa'i ched min gyi /
gdul bya la tshogs gsog pa dang chos ston pa sogs kyi ched du'o / /
sangs rgyas la ni bkres skom 'byung mi srid par gser 'od las bshad cing /
gsol dgos na'ang rang nyid nam mkha' mdzod kyi ye shes la dbang bsgyur bas yo byad kyis phongs pa mi srid la /
sa rdo sogs gser dngul rin po cher bsgyur nus shing /
de dag dang zas dman pa dag kyang ro brgya ldan pa'i zas su bsgyur ba dang /
zas ngan pa ci 'dra ba zhig yin kyang sangs rgyas kyi zhal du bzhes pa na ro phun sum tshogs pa gzhan phyis myong bar mi 'gyur ba lta bu'i zas su 'gyur te /
mngon rtogs rgyan las /
'di la ro mi zhim pa ro mchog snang / /
zhes gsungs pa'i don yang de'o / /
sngon ston pas zla ba gsum du rta chas kyi nas gsol dgos pa'i tshul bstan pa'i tshe /
kun dga' bo'i bsam pa la ston pa rgyal po'i rigs su skyes kyang /
da lta rta chos gsol ba'i dus 'byung ngo snyam du yid skyo ba'i tshe /
ston pas zhal nas nas kyi 'bru gcig byung ste 'di zo zhig ces gsungs nas byin pas kun dga' bos zos pa na tshim ste /
de nas nyin zhag bdun du zas za dgos pa'i 'du shes ma skyes pas ngo mtshar du gyur pa bzhin no / /
gser 'od las ston pas bsod snyoms len par mdzad cing gsol ba ltar snang yang don la gsol ba med cing /
bshang gci yang len par bshad la /
gsang ba bsam gyis mi phyab pa'i mdo las /
de bzhin gshegs pa'i sku ni gser gyi gar bu lta bu ste /
sku la khong stong dang pho pa khor ka rgyu ma sogs kyang med par bshad de don la gnas so / /
de nas dge slong mang po yang bcom ldan 'das kyi drung du lha gras pa ste phyin nas lan gsum bskor ba byas nas phyogs gcig ste lhan cig tu 'khod do / /
der ma zad /
de'i tshe gnas brtan rab 'byor yang 'khor de nyid du 'dus nas 'dug go ! /
gnyis pa dngos gzhi gzhung don bshad pa la gnyis /
thog mar zhus tshul dang /
de'i lan rnams rim par bshad pa'o / /
dang po ni /
de nas tshe dang ldan pa rab 'byor rang gi 'dug pa'i stan las langs te /
bla gos te stod gos phrag pa g.yon pa'i phyogs gcig tu gzar nas /
rkang pa g.yon pa'i mthil dang /
g.yas pa'i pus mo'i lha ngas la btsugs te bcom ldan 'das phyogs ga la ba der thal mo sbyar ba btud nas bcom ldan 'das la 'di skad ces gsol to / /
de nas tshig sna bsdus te brjod na /
bcom ldan 'das khyod kyis byang chub sems dpa' chen po rnams la chos kyi sgo nas 'di phyi rnams la phan gdags pa'i dam pa mchog ji snyed pa cig mdzad nas phan gdags pa dang /
yang byang chub sems dpa' rnams la gnas dang chos dang bkar gdags pa'i yongs su gtad pa rnam pa gsum gyi dam pa ji snyed pas yongs su gtad par mdzad na /
bcom ldan 'das ngo mtshar che sogs zhes gsol to / /
de la gnas ni dge ba'i bshes gnyen la gtad pa dang /
chos ni des phan 'dogs byed du bcug pa dang /
bkar btags pa ni byang sems khyed rnams kyis sems can la phan gdags par bya'o zhes gtad pa ste slob dpon kA ma shI'i dgongs pa'o / /
zhus tshul dngos ni @# / /
bcom ldan 'das byang chub sems dpa'i theg pa la yang dag par zhugs pas ji ltar gnas par bgyi /
ji ltar bsgrub par bgyi /
ji ltar sems rab tu gzung bar bgyi zhes don tshan gsum zhus so / /
gnyis pa lan la bcom ldan 'das rab 'byor gyis de ltar zhus pa la thugs dgyes nas legs so dang de yin pa'i bden kha gnas ste /
de bzhin gshegs pas byang chub sems dpa' rnams la phan gdags pa dang /
yongs su gtad par zhal gyis bzhes so / /
rgyu mtshan de'i phyir na /
legs par nyon la legs par yid la mi brjed par zungs shig ces dang /
gong du zhus pa'i ji ltar gnas par bya ba sogs gsum khyod la bshad par bya'o zhes gsungs /
lan la rab 'byor gyis bcom ldan 'das de de bzhin no zhes gsol nas bcom ldan 'das kyi gsungs pa ltar mnyan pa dang /
bcom ldan 'das kyis rab 'byor la 'chad par 'gyur ba 'di skad ces bka' stsal to / /
rab 'byor 'di nyan thos kyi tshul bzung ba tsam ma gtogs /
don la 'jam dpal gyi sprul par snang la /
ston pas yum gsungs pa'i tshe rab 'byor nyid yum gyi mdo thog mar 'chad pa por bsgos te dgongs gzhi che'o / /
gzhung gi bsdus don la slob dpon kA ma shI las /
sems bskyed pa dang /
pha rol tu phyin pa la sbyor ba dang /
gzugs sku thob par 'dun pa nas /
sangs rgyas kyis yongs su btsal ba'i bar bcwo brgyad bshad cing /
de'i dang po bcu drug ni yongs spyod kyi sa dang /
de nas gcig ni lhag bsam dag pa'i sa dang /
bcwo brgyad pa ni sangs rgyas kyi sa dang sbyar nas 'chad do / /
'dir cung zad bsdus nas 'chad par 'dod pas dang po byang chub tu sems bskyed pa ni /
rab 'byor 'di la byang chub sems dpa'i theg pa la zhugs pas thog mar sems bskyed pa'i tshe 'di snyam du sems par bya ste /
bdag gis ni sems can gyi khams dpag tu med cing grangs med pa zhig yod pa ji tsam pa de rnams skye gnas khyi sgo nas sems can gyi rigs su bsdu bas bsdus pa na /
sgo nga las skyes pa'am /
de bzhin du mngal dang /
drod gsher dang /
rdzus te skyes pa bzhi dang /
'dod khams dang gzugs khams na yod pa'i sems can gzugs can dang /
gzugs med na yod pa'i gzugs can ma yin pa dang /
'bras bu che ba dang srid rtse'i sems can las gzhan pa'i 'du shes can gyi sems can dang /
'bras bu che ba'i phyogs gcig gi sems can rnams 'du shes med pa dang /
srid rtser skyes pa'i sems can rnams 'du shes rags pa med cing phra ba med pa 'ang ma yin pa ste /
mdor na sems can gyi khams ci tsam du sems can zhes ming gis gdags pas btags pa de dag thams cad sgrib gnyis dang sdug bsngal gyi phung po lhag ma med pa'i mi gnas pa'i mya ngan las 'das pa'i dbyings su yongs su mya ngan las bzla'o snyam du sems bskyed par bya'o / /
don bsdu na sems can de thams cad mi gnas pa'i myang 'das sangs rgyas kyi chos kyi sku ngo bo nyid sku thob pa'i ched du sems bskyed pa'o / /
sems can kun sdug bsngal gsum po ci rigs las skyob 'dod kyi snying rje chen po sngon du btang nas myang 'das @# / /
mthar thug la 'god 'dod kyi sems gsar du bskyed pa dang /
sngar bskyed zin pa zhig yin na ni bskyed pa de gsal btab ste go 'phel du byed pa'o / /
skye gnas bzhi las sgo nga skyes ni /
mi dang slu dang bya sogs la yod cing /
mngal skyes ni mi dang dud 'gro dang yi dwags la 'ang yod do / /
drod skyes la phyi'i dngos po lo tog sogs mang yang mis rgyal po spyi bo skyes lta bu dang dbyar dus su skyes pa'i 'bu srin phal cher ro / /
brdzus skyes ni bskal pa dang po'i mi rnams dang lha dang dmyal ba pa rnams dang bar do ba dang lha min dud 'gro la 'ang yod do / /
mi la sgo nga skyes ni ston pa'i dus su dge bsnyen ma sa ga las sgo nga mang po dang de las bu mang po zhig byung bar bshad pa ltar ro / /
gong 'di ni kun rdzob pa'i sems bskyed tshul yin la /
de la smon sems dang 'jug sems gnyis te /
gtso bor tshogs sbyor gyi gnas skabs la dgongs par sems so / /
sems bskyed kyi mtshan nyid yongs su rdzogs pa la gzhan sangs rgyas la 'god 'dod tsam gyis mi chog gi /
rang yang sangs rgyas thob 'dod zhig nges par dgos so / /
de'i phyir byams pas /
sems bskyed pa ni gzhan don phyir / /
yang dag rdzogs pa'i byang chub 'dod / /
ces gsungs te /
gzhan don phyir zhes pas gzhan myang 'das la 'god 'dod dang /
rdzogs pa'i byang chub 'dod ces rang rdzogs byang thob 'dod zhig dgos zhes bshad do / /
sems bskyed de bdag med rtogs pa'i lta bas zin dgos par bstan pa'i phyir de ltar sems can tshad med pa zhig mi gnas pa'i myang 'das la yongs su 'god par 'dod cing /
bkod du zin kyang don dam par sems can gang yang yongs su mya ngan las 'das pa thob par 'gyur ba med do snyam du sems bskyed par bya'o / /
'dir mya ngan zhes 'byung ba ni mya ngan ni las nyon gnyis dang sdug bsngal te de las bzlas pa ni las nyon dang sdug bsngal las thar pa 'am 'das pa'i myang 'das so / /
des na bzlas zhes pa ni myang 'das dang de la 'god pa'i don du yang 'gyur ro / /
gzhung 'dis so skye la don dam sems bskyed rjes mthun pa zhig bstan cing /
don dam sems bskyed dngos kyang bstan te 'phags pa kho na yod do / /
slob dpon kA ma la shI las /
skabs 'dir lta ba'i skor mang po zhig bshad cing /
de yang 'di'i gzhung 'og ma rnams ni stong nyid kyi lta ba dang sbyar nas gsungs pa'i don shes pa la dgos pa'i dbang du mdzad pa yin pas gal che yang /
'dir mang du 'gyur dogs nas bsdus te mtshon tsam brjod na /
kun byang gi chos thams cad kyang tha snyad tsam du yod par 'jog gi /
don dam dpyod byed kyi rigs pas dpyad nas dpyad mi bzod cing btags don mi rnyed de /
de la dgag bya ngos zin na 'gog sla bas thog mar dgag bya ji lta bu yin brjod na /
dgag bya la spyir 'dod tshul mang yang 'dir dbu ma thal 'gyur ba'i lugs ltar bshad par bya'o / /
de yang mdo las /
de dag rtog pa'i dbang gis bzhag pa yin / /
zhes dang /
bzhi brgya pa'i 'grel pa las /
rtog pa yod pa kho nas yod pa nyid dang zhes sogs dag rjes dgongs pa rab gsal las /
chos rnams rtog pa'i dbang gis bzhag par gsungs te /
chos thams cad rtog pas btags @# / /
pa tsam dang rtog pa'i dbang gis bzhag par gsungs pa mang ngo zhes gsungs pa ltar /
chos thams cad rtog pas btags pa'i dpe ni /
thag pa khra bo yul mi gsal ba na gnas pa'i tshe kha cig la 'di sbrul lo snyam pa'i blo 'byung ngo / /
de'i tshe thag pa de'i tshogs pa dang cha shas gang yang sbrul du med kyang /
de la sbrul lo snyam pa'i sbrul ni rtog pas btags pa tsam du 'char ro / /
de bzhin du phung po 'di la brten nas nga'o snyam du 'byung yang /
phung po'i tshogs pa dang rgyun dang cha shas gang yang nga'i mtshan gzhir 'jog rgyu med cing /
phung po las ngo bo tha dad pa gzhan zhig kyang nga'i mtshan gzhir bzung med pas /
nga de ni phung po la brten nas btags pa tsam yin gyi /
rang gi ngo bo nyid kyis grub pa med do / /
de ltar yang 'phags pa'i rin chen 'phreng ba las /
skyes bu sa min chu ma yin / /
me min rlung min nam mkha' min / /
rnam shes ma yin kun min na / /
de las gzhan pa'i skyes bu gang / /
zhes gsungs te /
sa min nas rnam shes min zhes pas skyes bu'i khams drug gi cha shas re re ba dang /
kun min zhes pas khams drug gi tshogs pa skyes bu'i bdag tu 'jog pa bkag cing /
rkang pa phyi mas khams rnams las ngo bo tha dad pa'i bdag bkag go /
'o na skyes bu ste gang zag ji ltar 'jog pa yang de nyid las /
skyes bu khams drug 'dus pa'i phyir / /
yang dag ma yin ji lta bar / /
de bzhin khams ni re re yang / /
'dus phyir yang dag nyid du min / /
zhes gsungs te /
rgyu mtshan des na skyes bu ni rang gi khams drug 'dus pa'i steng du btags pa tsam ma gtogs /
yang dag par ma grub bo / /
de ji lta ba bzhin du khams rnams kyang rang rang gi cha shas 'dus pa la brten nas btags pa yin pa'i phyir yang dag par ma grub zhes bstan to / /
de bzhin du phung sogs kyi chos thams cad kyang rang rang gi cha shas dang tshogs pa la brten nas btags pa yin pa'i phyir rang dbang du grub pa med ces sbyor ro / /
rang gi gzugs phung ni yan lag lnga sogs la brten nas btags pa dang /
yan lag rnams kyang cha can phung po dang rang gi phyogs kyi cha la brten nas btags pa dang /
nying lag sor mo lta bu yang rang gi cha can dang cha shas la brten nas btags pa dang /
bum pa ni rang gi mchu zhabs lto ba sogs la btags pa dang /
mchu zhabs sogs kyang rang gi cha shas dang cha can bum pa la brten nas btags pa sogs gzugs can rnams la 'gre zhing /
shes pa rnams kyang skad cig snga phyi dang dmigs pa sogs la brten nas dang /
'dus ma byas rnams kyang rang gi gdags gzhi so so la brten nas btags pa ste /
rgyas par gzhan du bshad zin to / /
des na brten nas byung ba dang brten nas btags pa ma yin pa'i chos med pas /
brten nas btags pa ma yin par yod pa de brtag pa mtha' gzung gi dgag bya'i tshad do / /
de ltar yang /
rtsa she las /
gang phyir brten 'byung ma yin pa'i / /
chos 'ga' yod pa ma yin pas / /
de phyir stong pa ma yin pa'i / /
chos 'ga' yod pa ma yin no / /
zhes gsungs so / /
mdor na bdag gam gang zag btags don btsal ba'i tshe mi rnyed kyang tha snyad du sgyu ma dang sprul pa ltar @# / /
bya byed 'thad pa de bzhin du chos thams cad la'ang 'dra ste /
sdud pa las /
bdag ci 'dra bar de 'drar sems can thams cad shes / /
sems can thams cad ci 'dra de 'drar chos kun shes / /
zhes dang /
ting nge 'dzin rgyal po las kyang /
ji ltar khyod kyis bdag gi 'du shes ni / /
shes pa de bzhin kun la blos sbyar bya / /
zhes gsungs so / /
de bzhin du sbyin sogs kyi chos rnams kyang tha snyad btags pa tsam du yod pa ma gtogs /
rang bzhin gyis stong par shes dgos pa la dgongs nas dngos po ci la yang mi gnas par sbyin pa sbyin par bya'o zhes sogs gsungs so / /
gnad che ba 'di shes dgos te /
ji srid bden 'dzin gyis bcings pa las ma grol cing stong nyid kyi don ma rtogs par de srid du sangs rgyas kyis dngos su rjes su bzung yang thar pa thob mi nus pa'i phyir te /
mgon po klu sgrub kyis /
gang dag stong nyid mi shes pa / /
de dag thar pa bsten ma yin / /
'gro drug srid pa'i btson rar ni / /
rmongs pa de dag 'khor bar 'gyur / /
zhes gsungs shing /
'phags pa lhas kyang /
dngos po'i 'du shes can la thar pa med ces bshad pa'i phyir dang /
gzhan yang mang ngo / /
gong gi phro ni /
bden par grub pa'i sems can gang yang myang 'das thog pa med par sems bskyed dgos pa'i rgyu mtshan la de ci'i phyir zhe na /
rab 'byor zhes bos nas gal te byang chub sems dpa' gang sems can la sems can du bden par grub pa'i 'du shes 'jug na /
byang chub sems dpa' de bdag med rtogs pa'i byang chub sems dpa' zhes mi bya'o / /
de ci'i phyir zhe na /
byang chub sems dpa' gang sems can la sems can du bden pa'i 'du shes 'jug gam /
srog tu ste srog ldan du 'du shes 'jug gam /
gang zag tu bden pa'i 'du shes bden 'dzin skye zhing 'jug na ni /
de bden med shes pa'i byang sems zhes byar mi rung ba'i phyir ro / /
'jug pa las /
don dam sems bskyed rgyud la ma skyes na don dam pa'i byang chub sems dpa' zhes mi bya bar gsungs pa ni stong nyid mngon sum du rtogs ma myong na don dam pa'i byang chub sems dpa' zhes mi bya ba'i don yin la /
'dir ni tshogs sbyor gnyis na byang chub sems dpa' yod pas de'i dbang du byas nas bshad do / /
sems can zhes pa'i sgra don ni 'khor bar kun tu gdung ba'i sems pa can dang /
srog ni tshe 'di'i ris mthun skal mnyam rdzogs pa'i bar gnas pa dang /
gang zag ni bag chags dman pas rgyud gang zhing 'khor bar zag par byed pa'i sgo nas brjod cing /
'dir bdag ces ma byung yang 'og tu 'byung bas bdag ni nga'o snyam pa'i ngar 'dzin skye ba'i gzhi'i don te /
bslab btus mchan 'grel las bshad do / /
de dag ni gang zag gi ming gi rnam grangs yin yang /
gang zag yin na gong gi sgra don de tshang bas ma khyab cing /
sems can dang gang zag gnyis la yang khyab che chung yod do / /
de ltar sems bskyed nas spyod pa la slob tshul ni /
sbyin pas mtshon nas phar phyin gzhan rnams la'ang slob par ston pas dang po sbyin pa ni /
yang rab 'byor byang chub sems dpas dngos po la mi gnas par sbyin pa sbyin par bya'o zhes pa'i @# / /
dngos po ni sbyin bya'i dngos po ste de dang sbyin pa dang gang la sbyin pa'i 'khor gsum gyi dngos po gsum la bden zhen gyis mi gnas par sbyin pa byed pa'o / /
de ni byams smon las /
dngos po kun la mi gnas par /
ser sna ma mchis sbyin gtong shog /
ces dang /
gang gis sbyin pa gang la sbyin / /
sbyin pa ji ltar mi dmigs pa'i / /
sbyin pa zhes gsungs pa ltar dang /
dbu ma 'jug pa las /
sbyin pa sbyin bya len po gtong pos stong / /
'jig rten 'das pa'i pha rol phyin ces bya / /
gsum po dag la chags skyes gyur pa de / /
'jig rten pa yi pha rol phyin ces bstan / /
zhes sbyin pa'i 'khor gsum bden med du mngon sum du rtogs pa'i shes rab zin pa'i sbyin pa de 'jig rten las 'das pa'i sbyin pa'i phar phyin dang /
des ma zin pa'i sbyin pa 'jig rten pa'i phar phyin du bshad de /
snga ma 'phags pa dang phyi ma so skye la yod pa'o / /
lam ma zhugs na sbyin pa yod kyang sbyin pa'i phar phyin med cing gzhan lnga la'ang 'dra'o / /
sbyin pa sbyin pa la brtson pa lta bu ni ji ltar gnas par bya zhes pa'i don dang /
de'i 'khor gsum la bden par mi zhen pa ni ji ltar bsgrub par bya zhes pa'i don dang /
bden med du rtogs pa'i blo la sems rtse gcig tu byed pa ni sems rab tu gzung bar bya zhes pa'i don du bshad de /
phar phyin gzhan la'ang sbyar bar bya'o / /
sbyin pa'i 'khor gsum du ma zad dngos po gzhan ci la yang bden par zhen te mi gnas par sbyin pa bya'o / /
cung zad phye ste bshad pa ni gzugs la dang 08b sgra dang dri dang ro dang reg bya dang chos la yang bden zhen gyis mi gnas par sbyin pa bya'o zhes pa ste /
gzugs ni phyi rol gyi gzugs mig shes gyi yul rnams dang /
sgra ni rna ba'i yul /
dri ni sna'i yul /
ro ni lce'i yul /
reg bya ni lus kyi yul /
chos ni yid kyi yul te /
ji lta ji snyed pa'i chos thams cad do / /
rab 'byor chos thams cad tha snyad btags pa tsam du yod pa ma gtogs /
rang bzhin gyis grub pa rdul tsam yang med pa'i phyir rang bzhin gyis grub par 'dzin pa ni phyin ci log tu zhen pa yin pas /
ci nas kyang rang bzhin kyis grub par zhen pa'i mtshan mar 'dzin pa'i 'du shes la byang chub sems dpas gnas par mi bya'o / /
mtshan mar 'dzin pa ni bden 'dzin gyi ming gi rnam grangs te /
bden 'dzin gyis bcings na skyon che ba'i dpe 'og tu 'chad do / /
bden 'dzin gyis bcings pa'i sbyin sogs las bsod nams chen po 'byung mod /
bden 'dzin gyis bcings pa dang bral ba'i sgo nas sbyin sogs bsgrub pa na bsod nams lhag par che bar nges zhes ston pa ni /
de ci'i phyir zhe na /
rab 'byor byang chub sems dpa' gang mi gnas par sbyin pa sbyin pa de'i bsod nams kyi phung po che ba'i mtha' tshad ni gzhan gyis gzung bar sla ba min te dka' ba'i phyir ro / /
de'i dpe ston pa ni /
shar la sogs pa phyogs bcu'i nam mkha'i tshad gzung ba sla ba ma yin pa lta bu ste /
rab 'byor de bzhin du zhes sogs kyis dpe bstan pa'i don bsdus so / /
sbyin sogs bsod nams kyi tshogs las sangs rgyas kyi gzugs sku 'grub par 'gyur @# / /
zhing /
gzugs kyi sku ni mtshan dpes brgyan pa'o / /
rab 'byor 'di snyam du sems zhes pa ni /
rab 'byor khyod kyis don 'di la ji ltar yin snyam du sems pa ste bsam /
de bzhin gshegs pa'i gzugs kyi sku rnam pa gnyis ni mtshan dpe phun sum tshogs pa dang ldan pa yin mod /
'on kyang mtshan dpe phun sum tshogs pa yod pa de tsam gyis de bzhin gshegs par lta ba ste 'dod par bya ba yin snyam ma'aM zhes dris pa na /
rab 'byor gyis bcom ldan 'das de ni de ltar blta ba ma lags so zhes gsol te /
cung zad dbye ba ni mtshan dpe phun sum tshogs pa yod pa de tsam gyis de bzhin gshegs par blta bar mi bgyid de /
de ci'i slad du zhe na /
de bzhin gshegs pas gzugs kyi sku'i mtshan dpe phun sum tshogs pa gang gsungs pa de nyid kun rdzob tu sgyu ma ltar yod par gsungs kyi /
don dam par mtshan dpe phun sum tshogs pa ma mchis pa'i slad du'o zhes gsol to / /
gzugs sku'i mtshan dpe rnams ni ri mos bris pa'i gzugs brnyan ltar rkyen tshogs pa las byung ba'i kun rdzob brdzun pa'i gnas tshul yin gyi /
bden pa'i rang bzhin min no zhes ston pa ni /
bcom ldan 'das kyis rab 'byor la ci tsam du mtshan phun sum tshogs pa de tsam du brdzun no zhes gsungs /
'o na mi brdzun pa gang zhe na /
ji tsam du mtshan dpe phun sum tshogs pa rnams bden bar med pa de tsam ni mi brdzun zhing bden te /
de ltar de bzhin gshegs pa la bden par grub pa'i mtshan dang mtshan ma med par blta bar bya'o / /
'dis gzugs sku la mtha' gnyis sel te /
gzugs sku dang de'i mtshan dpe rnams kun rdzob brdzun pa'i stong tshul du yod pas skur 'debs sel zhing /
bden grub kyi mtshan dang mtshan ma med par bstan pas sgro 'dogs kyi mtha' sel ba'i phyir ro / /
de'i snga mas gzugs sku dang phyi mas chos kyi sku bstan te ngo bo nyid sku gtso che'o / /
de lta bu'i chos gzugs kyi sku bshad pa'i mdo 'di la yid ches shing mos pa'i sems can ma 'ongs pa 'byung ngam zhes pa ni /
rab 'byor gyis bcom ldan 'das ma 'ongs pa'i dus lnga brgya'i tha ma la dam pa'i chos rab tu rnam par 'jig par 'gyur ba na sogs te /
lan du bcom ldan 'das kyis rab 'byor khyod de skad ma zer cig ces pa ni khyod ma 'ongs pa na de lta bu'i gang zag 'byung mi 'byung la dogs pa ma za nas ma 'dri shig ces pa'i don no / /
rab 'byor ma 'ongs pa'i dus su dam pa'i chos 'jig par 'gyur ba'i tshe na yang /
byang chub sems dpa' chen po lhag pa tshul khrims kyi bslab pa dang ldan pa dang /
lhag pa ting nge 'dzin gyi bslab pa'i yon tan dang ldan pa dang /
lhag pa shes rab gyi bslab pa gsum dang ldan pa dag nges par 'byung ste /
byang chub sems dpa' chen po de dag kyang sngon sangs rgyas gcig tsam la bsnyen bkur zhing dge ba'i rtsa ba bskyed pa ma yin gyi /
sangs rgyas 'bum phrag du ma la bsnyen bkur zhing dge rtsa bskyed pa yin par ngas mkhyen to zhes pa'o / /
kA shIs lnga brgya tha ma zhes bya ba la brgya phrag lnga'i tshogs ni lnga brgya ste /
bcom ldan 'das kyi bstan pa lnga brgya phrag lnga'i bar du gnas zhes grags pas zhes bshad pa'i @# / /
lnga brgya phrag lnga ni lo nyis stong lnga brgya'i bar du bstan pa gnas zhes pa'o / /
bstan pa'i gnas tshad la mdo dang dgongs 'grel dag las bshad tshul mi 'dra ba mang ste /
thub pa'i bstan pa lo stong dang nyis stong dang nyis stong lnga brgya dang lnga stong du gnas par bshad pa'ang yod de dgongs pa ni mi 'gal lo / /
mi 'gal ba'i tshul ni 'ga' zhig 'bras bu dang sgrub pa'i dus dang 'ga' zhig ni lung gi dus la dgongs shing /
la la ni 'phags yul gyi dbang du mdzad par mngon no / /
de lta bu'i byang chub sems dpa' ni 'phags yul gyi 'dzam gling rgyan drug lta bu sogs dang /
bod du ni sa paN dang bu ston dang rje yab sras lta bu'o / /
de'i tshe sems can gang dag 'di lta bu'i mdo sde sher phyin ston pa'i gzhung rnams la thos bsaM gyis dad pa mang po lta ci sems dang ba gcig tsam zhig rnyed cing bskyed par 'gyur ba'i sems can de rnams ni /
da lta nas de bzhin gshegs pas mkhyen cing gzigs te sems can de dag gis bsod nams kyi phung po dpag tu med pa bskyed cing sdud par 'gyur ro / /
mkhyen pa ni bsam pa dang gzigs pa ni gzugs la sogs pa'o / /
rgyu mtshan de ci'i phyir zhe na /
byang chub sems dpa' de dag ni bdag dang sems can dang srog dang gang zag tu bden par 'dzin pa'i 'du shes mngon 'gyur ba 'jug par mi 'gyur ba'i phyir ro / /
bdag dang gang zag sogs kyi sgra don ni gong du bshad pa ltar te /
kA shIs ni nga'o snyam du bdag yod par 'dzin pa ni bdag tu 'du shes pa'o / /
bdag gir yod par 'dzin pa ni sems can du 'du shes pa'o / /
bdag de nyid kyi tshe ji srid gnas kyi bar yongs su 'dzin pa ni srog tu 'du shes pa'o / /
yang dang yang du 'gro ba dag tu 'gro bar 'dzin pa ni gang zag tu 'dzin pa'o zhes bshad de /
bdag gir 'dzin pa'i don snga ma dang cung mi 'dra'o / /
de lta bu'i 'du shes rags pa mi 'jug pa ni bdag med rtogs pa'i skabs la dgongs so / /
de rnams bdag tu sogs bden zhen gyis mi 'jug par ma zad /
gzugs sogs la tha snyad du chos su bden par 'du shes pa dang /
chos su med par yang bden zhen gyis 'du shes mi 'jug ste /
de dag ni de lta bu'i 'du shes yod pa dang 'du shes med par yang 'jug par mi 'gyur ro / /
rnam pa gcig tu ni gzugs la sogs pa kun rdzob pa'i chos dang /
kun rdzob pa'i chos rnams bden par med pa la'ang bden zhen gyi 'du shes mi 'jug pa'i don du bshad kyang rung ste /
'du shes de ltar 'jug na skyon du 'gyur ba ni /
chos su 'du shes 'jug na yang sogs dang /
chos bdag med par 'du shes 'jug na yang zhes sogs dang 'brel lo / /
yang chos kyang log par gzung bar mi bya ste /
chos ma yin pa yang mi gzung ba'i phyir ro zhes pa'i chos ni lung gi dam pa'i chos bden zhen gyis log par mi gzung ba dang /
chos ma yin pa ni dam pa'i chos ma yin pa mu stegs kyi gzhung sogs mi gzung bar bshad pa ltar na dpyad dgos par snang ngo / /
rgyu mtshan de bas na de bzhin gshegs pas tshul de la dgongs nas lung gi chos kyi rnam grangs 'di gru gzings lta bu ste gru gzing ni chu'i pha rol tu phyin pa na mi dgos par shes pa lta bu mthar @# / /
phyin pa'i 'phags pa rnams kyis ni /
'bras bu thob byed kyi thabs lung gi tshogs lta bu'i chos rnams kyang 'bras bu thob pa'i tshe 'dor zhing spang bar bya na /
dam pa'i chos ma yin pa rnams 'dor ba gzhir bcas te lta ci smos so zhes gsungs so / /
de ni 'bras bu thob pa'i tshe dgos pa grub zin pas lung de lta bu rang don du dgos pa med pa dang /
de la rag ma las pa'i don no / /
yang bcom ldan 'das kyis rab 'byor la de bzhin gshegs pas chos gang bla na med pa yang dag par rdzogs pa'i byang chub tu mngon par rdzogs pa'i sangs rgyas pa'i chos dang gsungs pa'i chos de gang yang yod cing bstan nam snyam du sems sam zhes gsungs pa na /
rab 'byor gyis lan du bdag gis bcom ldan 'das kyis gsungs pa'i don 'tshal ba ste go zhing shes pa ltar na /
don dam par sangs rgyas pa dang bstan pa'i chos gang yang ma mchis so / /
rgyu mtshan ni de ci'i slad du zhe na /
de bzhin gshegs pas tha snyad du rang gis mngon du byas shing /
mngon par rdzogs par sangs rgyas pa'am /
tha snyad du chos bstan pa'o zhes bshad kyang don dam par sangs rgyas pa dang des bstan pa'i chos de gang yang med cing de dag gi bden stong chos nyid de 'phags pa'i mnyam gzhag gi gzigs ngo na yod pa ltar tha snyad pa'i blo don mthun gyis gzung du ma mchis /
tshig gis spros med kyi tshul du brjod du ma mchis te /
de dag ni don dam par chos kyang ma lags /
tha snyad du chos ma mchis la ste med pa yang ma lags pa'i slad du ste de'i phyir ro / /
rgyu mtshan de ci'i slad du zhe na /
'phags pa'i gang zag rnams ni chos thams cad rang bzhin gyis stong pa 'dus ma byas kyi chos nyid mngon sum du rtogs myong bas rab tu phye ba ste bzhag pa'i slad du'o zhes zhus so / /
'di dag ni 'phags pa'i mnyam gzhag ye shes kyi gzigs ngor spros pa dang bral ba la dgongs so / /
de bzhin gshegs pa rnams ni tha snyad du sangs rgyas par 'dod dgos mod /
don dam par sangs ma rgyas pa ni /
gong du brjod pa ltar de bzhin gshegs pa yang rang gi phung po la brten nas btags pa tsam ma gtogs /
rang gi zag med kyi phung po re re ba dang tshogs pa dang de las ngo bo tha dad pa gang yang de bzhin gshegs pa min te /
mgon po klu sgrub kyis rtsa ba shes rab kyi rab byed nyer gnyis pa las /
de bzhin gshegs pa phung po min / /
phung po las gzhan ma yin te / /
de la phung po der de med / /
de bzhin gshegs pa phung ldan min / /
de bzhin gshegs pa gang zhig yod / /
zhes dang /
phung po rnams la ma brten par / /
de bzhin gshegs pa 'ga' yang med / /
ces gsungs te /
'dir gzhung gi rkang pa dang po gnyis su byas pa ni go bde ba'i ched do / /
de ltar na de 'tshang rgya ba dang rgyas pa yang tha snyad du yod kyang rang bzhin gyis med de mtshon tsam mo / /
des chos bstan pa yang rang bzhin gyis med tshul ni gsang ba bsam gyis mi khyab pa'i mdo las /
de bzhin gshegs pas tha na yig 'bru gcig kyang ma gsungs so / /
gsung par mi 'gyur ro / /
zhes pa'i don rtsa shes rab byed nyer lnga @# / /
pa las /
spros pa nyer zhi zhi ba dang / /
dmigs pa thams cad nyer zhi zhing / /
sangs rgyas rnams kyis gang du yang / /
su la'ang chos 'ga' ma bstan to / /
zhes pa'i 'grel par rjes /
sangs rgyas bcom ldan 'das mya ngan las 'das pa spros pa thams cad nye bar zhi zhing zhi ba'i ngo bo la mtshan mar mi gnas pa'i tshul gyis gnas pa de'i tshe /
mtshan mar 'dzin pa'i dmigs pa thams cad nye bar zhi zhing mi dmigs pa'i phyir de'i dbang du byas na sangs rgyas rnams kyis ni lha yul lam mi yul gang du yang kun nas nyon mongs sam rnam par byang ba'i chos 'ga' yang ma bstan to / /
zhes dang /
sangs rgyas kyis su la'ang chos ma bstan na gsung rab kyi tha snyad sna tshogs dang 'di dag mngon pa ji ltar 'gyur zhe na /
ston pas kho bo cag la chos bstan to zhes pa 'di ni gdul bya ma rig pa'i gnyid dang ldan pa'i rmi lam rmi bzhin pa rnams kyi rang gi rnam rtog las byung ba yin no / /
zhes gsungs shing /
'phags pa nam mkha' mdzod kyis zhus pa'i mdo las kyang 'byung ste rtogs dka' ba'i gnas so / /
'dir bshad pa ltar 'og nas kyang sangs rgyas kyis chos ma bstan zhes gsungs pa'i don yang shes par bya'o / /
mdor na chos kyang ma lags zhes pas rtag pa'i mtha' dang /
chos ma mchis pa ma lags zhes pas chad pa'i mtha' bkag pa ste /
sgro skur gyi mtha' gnyis spangs nas 'phags pa'i gang zag rnams zhes sogs kyis tha snyad du 'phags pa'i gang zag chen po dag gis 'dus byas kyi chos nyid mngon du rtogs shing myang 'das mngon du byas par 'jog ces gsungs pa'o / /
de ltar sangs rgyas pa dang chos bstan pa sogs chos thams cad don dam par med kyang tha snyad du yod pas sbyin pa byin pa las bsod nams chen po 'byung mod /
de las kyang chos 'di la thos bsam sgom pa'i nyams len byas pa'i bsod nams lhag par che'o zhes ston pa ni /
bcom ldan 'das kyis rab 'byor la khyod 'di snyam du sems /
rigs kyi bu dang bu mo gang la la zhig gis /
ji skad du mdzod las /
gling bzhi pa dang nyi zla dang / /
ri rab dang ni 'dod lha dang / /
tshangs pa'i 'jig rten stong la ni / /
stong ni spyi phud yin par 'dod / /
de stong la ni stong gnyis pa / /
bar ma'i 'jig rten khams yin no / /
de stong la ni stong gsum mo / /
zhes 'byung ba ltar /
stong gsum gyi stong chen po'i 'jig rten gyi khams 'di gser dang dngul dang shel dang bai DUr+ya dang rdo'i snying po dang spug dang mu tig dmar po ste rin po che sna bdun gyis gang bar byas te /
gzhan la sbyin pa byin na bsod nams kyi phung po mang du bskyed dam dris pas /
lan du rab 'byor gyis bsod nams kyi phung po mang bar zhus shing bsod nams kyi phung po de yang rmi lam dang sgyu ma lta bur tha snyad tsam du yod par 'jog lags kyi /
bsod nams kyi phung po de nyid don dam par phung por grub pa ma mchis shing /
tha snyad du de bzhin gshegs pas de la bsod nams kyi phung po / /
bsod nams kyi phung po zhes tha snyad mdzad cing gsungs so zhes gsol /
'dis ni las dkar nag sngar byas pa @# / /
dang phyis byed par 'gyur ba'i 'das pa 'gags shing ma 'ongs pa da lta ma byung bas med kyang /
spyir yod par 'dod dgos shing de nyid byed pa po'i sems rgyud dang 'brel ba las 'bras bu 'byung bar 'dod dgos tshul la sogs bstan te cung dka' ba'i gnas yin no / /
tshigs su bcad pa zhes 'byung ba ni 'di bod skad du tshigs bcad ma yin kyang legs sbyar gyi skad la tshigs bcad du bsgrigs rgyu yod pa la dgongs pa'o / /
bzung ba ni tshig blo la bzung ba dang /
glegs bam lag tu yod pa la'ang byar rung zhing kha ton byed pa dang /
yang dag par 'chad pa ni tshig brjod cing legs par 'chad pa dang /
ston pa ni don legs par ston pa la bshad cing de ni gtso che ba'i dbang du mdzad pa'o / /
de ltar bzung ba sogs byas na de las bsod nams kyi phung po ches grangs med cing dpag tu med pa zhig bskyed do / /
rgyu mtshan ni /
zang zing gi sbyin pa byin pa las chos kyi sbyin pa byin pa phan yon lhag par che zhing /
der ma zad /
yang dag par rdzogs pa'i sangs rgyas kyi byang chub ni gzhung 'di'i brjod bya'i don stong nyid rtogs pa'i sher phyin 'di las thob cing byung ste /
sangs rgyas bcom ldan 'das rnams kyang 'di nyams su blangs pa las skyes pa'i phyir ro / /
tha snyad du de ltar yin kyang don dam par thob par byar med de /
sangs rgyas kyi chos rnams zhes bya ba ni sangs rgyas kyi stobs bcu la sogs pa de dag tha snyad du btags pa tsam ma gtogs /
don dam par de dag med par de bzhin gshegs pas gsungs pa de'i phyir te /
'on kyang kun rdzob tsam du sangs rgyas kyi chos rnams la de dang der tha snyad gdags so zhes pa'o / /
nyan thos 'phags pa rnams kyis kyang 'bras bu gang thob pa de yang bdag med rtogs nas thob pa yin gyi /
de ma rtogs par thob par mi nus so zhes ston pa ni /
rab 'byor rgyun tu zhugs pas 'di snyam du bdag gi rgyun tu zhugs pa'i 'bras bu thob bo snyam du bden par zhen cing sems snyam maM zhes gsungs pa na /
rab 'byor gyis de ni ma lags so / /
rgyu mtshan la rgyun tu zhugs pa de ni don dam par 'jug bya gang la yang zhugs pa ma mchis kyang /
tha snyad du thar pa'i lam rgyun la zhugs pas na rgyun tu zhugs par zhes bgyi'o / /
don dam par gang la yang ma zhugs shing gzugs dang sgra dang dri dang ro dang reg bya dang chos rnams la yang don dam par bzung nas zhugs pa ma lags so / /
rjes 'jug pa'i TIk chen du skabs 'di drangs te /
rgyun zhugs kyi sa thob mkhan dang thob bya'i 'bras bu bden par bzung nas /
bdag gis rgyun zhugs thob bo snyam du sems na /
de nyid de yi bdag tu 'dzin par 'gyur ro zhes pas gang zag dang 'bras bu bden 'dzin bdag 'dzin du gsungs pa'i dang po ni /
gang zag gi bdag 'dzin dang /
gnyis pa ni chos kyi bdag 'dzin no / /
rgyun zhugs kyis bden pa la bzung nas bdag gis 'bras bu thob bo snyam du mi 'dzin pa ni /
bden 'dzin gyi yul sun phyung ba'i dbang du mdzad pa yin gyi /
lhan skyes kyi 'dzin pa yang med par bstan pa yin no / /
des ni phyi ma rnams kyang shes par bya'o zhes gsungs pa ltar ro / /
don ni rgyun zhugs sogs @# / /
bzhi'i bral ba'i 'bras bu 'gog bden thob pa la stong nyid nges par rtogs dgos par bstan cing /
de la bden med rtogs nas bden 'dzin gyi zhen yul sun 'byin dgongs par bshad pa'o / /
des na bden 'dzin gyi zhen yul sun 'byin myong ma myong ni bden med rtogs myong ma myong ba'i sgo nas 'jog ste /
ji srid gzhi gang la bden par grub bam ma grub snyam du spyod pa zhugs pa na bden zhen las 'da' mi nus pa'i bar de srid du bden 'dzin gyi zhen yul sun 'byin mi nus pas bden 'dzin gyis bcings par 'jog go /
de bzhin du lan cig phyir 'ong ba dang phyir mi 'ong ba dang dgra bcom pa gsum la sbyar nas gsungs pa ltar te don ni sngar ltar ro / /
rgyun zhugs sogs bzhi la zhugs pa dang 'bras gnas zung re yod pas so sor phye na gang zag ya brgyad dang /
zung re bsdoms na skyes bu zung bzhir 'gyur ro / /
'di'i bzhi la bshad pa mang du yod kyang mtshon tsam ni rgyun zhugs dge sbyong tshul gyi 'bras bu 'gog bden ni mthong spangs kun sbyor gsum spangs pa'i sgo nas bzhag pas /
de lta bu'i 'bras bu de thob nas de la gnas pa la ni rgyun zhugs 'bras gnas dang /
de thob phyir du 'bad cing zhugs pa la de'i zhugs pa zhes bya zhing /
kun sbyor gsum ni /
'jig lta dang tshul zhugs mchog 'dzin dang the tshom nyon mongs can no / /
'jig lta la lhan skyes yod kyang 'dir kun btags so / /
phyir 'ong gis 'bras bu ni 'dod nyon drug pa spangs pa'i cha nas 'jog cing / /
de la gnas pa ni de'i 'bras gnas dang /
de thob phyir du brtson pas 'jug pa ni de'i zhugs pa'o / /
phyi mi 'ong gi 'bras bu ni 'dod nyon dgu pa spangs pa'i cha nas 'jog cing /
de la gnas pa dang de'i ched du zhugs pa ni 'bras gnas dang zhugs pa'o / /
dgra bcom pa'i 'bras bu ni srid rtse'i nyon mongs dgu pa spangs pa'i cha nas 'jog cing /
'bras bu de la gnas pa dang de thob phyir zhugs pa ni dgra bcom 'bras gnas dang zhugs pa ste zhib na mang du bshad dgos par snang ngo / /
lan cig phyir 'ong ba'i don ni 'dod khams su da dung skye ba lan gcig len dgos pa dang /
phyir mi 'ong ba ni de len mi dgos pa'o / /
gzhan yang phyir 'ong gi 'bras bu ni /
kun sbyor gsum dang 'dod pa la 'dun pa dang gnod sems te tha ma'i cha mthun lnga spangs pa'i sgo nas 'jog pa dang /
phyir mi 'ong gi 'bras bu ni khams gong ma gnyis kyi 'dod chags dang rgod pa dang nga rgyal dang ma rig pa'i phyogs gcig spangs pa'i sgo nas 'jog tshul yod cing /
'di dag rnams nyan thos kho na ste /
'dir thal 'gyur ba'i lugs su thams cad 'phags pa yin la /
kun btus kyi lugs la rgyun zhugs zhugs pa la so skye yod kyang gzhan thams cad 'phags pa'o / /
mdor na rgyun zhugs sogs bzhi po des thob mkhan dang thob bya'i 'bras bu la bden zhen mi byed cing /
bden 'dzin lhan skyes yod srid kyang de'i zhen yul sun ma phyung ba ni med de /
de thams cad kyang stong nyid rtogs pa sngon du song ba'i phyir ro / /
de nas rab 'byor gyis bdag tha snyad du nyon mongs spangs pa'i dgra bcom pa @# / /
lags kyang /
bdag gis bdag ni dgra bcom pa'o snyam du bden par mi 'dzin lags so zhes dang /
gal te de ltar 'dzin na ni bdag kyang nyon mongs can du 'gyur bas dgra bcom pa ma yin par 'gyur ro / /
bdag ni dgra bcom pa yin te /
bcom ldan 'das kyis bdag la tha snyad du rigs kyi bu rab 'byor ni nyon mongs pa med pa rnams kyi mchog tu lung bstan la /
don dam par ci la yang mi gnas pas na nyon mongs pa med par gnas par zhes lung mi ston te /
don dam par gnas bya dang gnas byed dang gnas pa po gang yang ma grub pa'i phyir ro zhes bshad de /
thal 'gyur bas bden 'dzin nyon mongs su bzhed pa dang mthun no / /
don dam par thob bya dang thob byed dang thob mkhan rnams med par ma zad /
don dam par blang bar bya ba'i chos kyang med ces ston pa ni /
bcom ldan 'das kyis rab 'byor la de bzhin gshegs pa ngas sngon sangs rgyas mar me mdzad las don dam par gang blangs pa'i chos de gang yang yod snyam mam zhes dris pa na /
rab 'byor gyis de ma mchis so zhes lan phul /
'dir sgos su sangs rgyas mar me mdzad kyi mtshan nas smos pa ni /
ston pas sngon gzhon nu chos kyi sprin du gyur pa'i tshe /
sangs rgyas mar me mdzad kyis byin gyis brlabs pa la brten nas mi skye ba'i chos la bzod pa chen po thob cing /
sa brgyad pa mngon du mdzad pa na mar me mdzad kyis khyod la ma 'ongs pa'i dus su sangs rgyas shAkya thub pa zhes bya bar 'gyur ro zhes lung bstan pa'i bka' drin dran pa'i ched de 'og tu bshad par bya'o / /
mi skye ba'i chos la bzod pa chen po thob pa ni /
nyon mongs spangs shing chos thams cad rang bzhin gyis stong pa'i chos nyid mtha' dag mngon sum du rtogs pa'i mi rtog ye shes la goms pa dbang bsgyur thob pa'i phyir mnyam gzhag gi gnas skabs su ma zad /
rjes thob kyi skabs su yang 'dus byas kyi chos thams cad bden stong sgyu ma lta bu 'ba' zhig tu snang bar 'gyur ro / /
mi skye ba'i chos la bzod pa thob pas chos thams cad bden med du mngon sum du gzigs shing gang lung bstan pa dang thob par bya ba dang 'tshang rgya bar 'gyur ba thams cad kyang rang bzhin gyis stong par gzigs pas /
mar me mdzad las bden grub kyi chos gang yang blangs snyam du zhen pa med do / /
de yang lung ston pa'i dus su gang du lung bstan pa'i sangs rgyas de med cing /
lung bstan pa'i dus kyi gang zag de lung bstan nas sangs rgyas pa'i tshe nga med kyang /
tha snyad du 'tshang rgya bar lung bstan pa dang sangs rgyas pa'i bar gyi gang zag rnams rgyud gcig yin zhing /
dus snga phyi'i nga rnams so sor ma phye bar snga phyi'i nga kun la rjes su 'gro ba'i nga spyi zhig yod pas de la dgongs nas khyod ma 'ongs pa na sangs rgyas der 'gyur ro zhes lung bstan pa'o / /
dper na skye ba snga phyi rnams dang tshe stod smad kyi nga rnams da lta'i dus kyi nga 'di min yang de dag gis byas pa la ngas byas so zhes dang /
de dag gis byed pa yang ngas byed par 'gyur ro zhes tha snyad 'dogs nus pa bzhin no / /
de bzhin du ngas khang pa dang @# / /
zhwa gos lhwam sogs 'di dang 'di bya'o zhes brjod pa'i dus su khang pa sogs med kyang ma 'ongs pa na 'byung 'gyur la bsams te brjod pa lta bu ste /
tha snyad tsam du 'byung yang rang bzhin gyis skye ba med do / /
rang bzhin gyis skye na ni khang pa sogs bya'o snyam pa'i dus na'ang khang pa sogs yod ces 'dod dgos kyang de med do / /
de lta bu la dgongs nas /
ma dros pas zhus pa'i mdo las /
gang zhig rkyen las skyes pa de ma skyes / /
de la skye ba'i rang bzhin yod ma yin / /
rkyen la rag las gang de stong par bshad / /
gang zhig stong nyid shes de bag yod yin / /
zhes gsungs shing /
sngar bshad pa'i bden med sgrub pa'i rigs pa rnams kyang 'dir yang sbyar ro / /
rgyu las 'bras bu rnams skye yang rang bzhin gyis mi skye ba'i tshul de bzhin legs par shes na dbu ma'i lugs gyi rang bzhin gyis stong pa la bya byed 'thad tshul shes shing /
snang stong zung 'jug gi dbu ma'i lam yang rnyed par 'gyur ro / /
de ltar 'tshang rgya ba la gang du 'tshang rgya ba'i zhing dag bsgrub dgos par ston pa ni /
bcom ldan 'das kyis rab 'byor la byang chub sems dpa' gang la la zhig bdag gis zhing bkod pa rnams bden zhen gyis don dam par bsgrub bar bya'o snyam zhes zer na /
tshig de ni mi bden par snyam mo / /
de'i rgyu mtshan ni /
'tshang rgya ba'i gnas kyi zhing gi bkod pa phun sum tshogs pa rnams ni rgyu rkyen du ma tshogs nas byung ba rgyu ma lta bu'i bkod pa yin gyi /
don dam par bkod pa de dag med par de bzhin gshegs pas gsungs pa'i phyir te /
'on kyang ma brtag ma dpyad pa'i blo ngo na yod pas tha snyad du zhing gi bkod pa rnams zhes bya'o / /
sangs rgyas kyi zhing du ma zad /
snod bcud kyi bkod pa thams cad kyang cha shas du ma tshogs pa la btags pa ste /
khang pa la sogs pa bzhin no / /
de dag thams cad kyang rigs pas rdul phra rab kyi bar bshig na ci yang ma yin pa'i bar 'gyur te mtshon tsam mo / /
de lta bas na byang chub sems dpa' zhing gi bkod pa bsgrub par bya ba na 'di ltar bden zhen gyis mi gnas par sems bskyed par bya'o / /
don dam par ci la yang mi gnas shing gzugs sgra sogs kyi chos gang la bden zhen gyis mi gnas par sems bskyed par bya'o / /
phyi'i zhing gi bkod pa lta bur ma zad /
bcud kyi gang zag gi lus kyi bkod pa yang rkyen tshogs pa tsam las don dam par grub pa med do zhes ston pa ni / /
rab 'byor dper na skyes bu zhig lus ri'i rgyal po ri rab tsam du gyur na lus de che ba yin snyam mam zhes dris pa na /
lan du lus de che bar zhus shing /
lus de nyid cha du ma tshogs pa'i phung po tha snyad tsam du yod kyi /
cha la ma bltos pa'i dngos po ste ngo bor med par de bzhin gshegs pas gsungs te /
'jig rten gyi tha snyad du lus de la che'o zhes bya'o / /
des na don dam par lus su grub pa ma mchis pa'i kun rdzob pa'i lus de la lus zhes bya'o / /
lus che bas mtshon nas gzugs che chung thams cad kyang de dang 'dra bar sbyar ro / /
de ltar gsungs pa ni snod @# / /
bcud thams cad kyang rang bzhin gyis stong par bsgom pa'i tshul bshad pa'o / /
de ltar bsgoms pa'i phan yon ston pa la dpe ni /
bcom ldan 'das kyis rab 'byor la gang+gA'i klung gi bye ma ji snyed pa gang+gA'i klung yang de snyed kho nar gyur na /
de dag gi bye ma de dag grangs mang ngam zhes dris pa na /
lan la gang+gA'i klung de dag nyid kyang mang na de dag gi bye ma rnams mang ba lta smos kyang ci 'tshal te brjod mi dgos so zhes gsol /
de nas bcom ldan 'das kyis rab 'byor la khyod mos pa ste 'dod pa bskyed pa dang khyod kyis don de khong du chud par bya'o / /
gang+gA'i klung de dag gi bye ma'i ji snyed pa'i grangs kyi 'jig rten gyi khams rnams skyes pa'am bud med gang gis gser dngul sogs sngar bshad pa ltar rin po che sna bdun gyis gang bar byas te de bzhin gshegs pa rnams la mchod de sbyin pa byin na bsod nams mang ngam zhes dris pa'i lan du ches mang bar zhus so / /
gang+gA'i klung zhes pa ni ma dros mtsho nas 'bab pa'i chu bo gang+gA la bzhed pa dang /
rgya mtsho chen po la bzhed pa'i tshul gnyis dang /
bye ma yang bye ma yongs grags dang /
chu'i thigs pa'i rdul la byed pa'i tshul gnyis snang ngo / /
dpe bshad pa de las gzhung 'di 'don cing nyan sems sgoms pa'i phan yon lhag par che'o zhes pa ni /
gang gis chos kyi rnam grangs 'di las tha na zhes pa ni ma tha'o / /
gzhan ni sngar ltar ro / /
yang rab 'byor zhes sogs kyis rnam grangs ston te /
'don pa sogs las phan yon de ltar 'byung bar ma zad /
gzhung 'di legs par 'don pa dang 'di'i don ston cing nyams su len pa'i sa phyogs sam gnas de ni gzhan gyi mchod pa'i rten du 'gyur pa yin pas /
de lta na gzhung 'di'i tshig blo la len cing 'dzin pa dang /
glegs bam 'chang ba dang /
de klog pa dang /
de'i don kun chubs ste shes pa dang /
don tshul bzhin du nyams len gyis yid la byed pa'i gang zag de ni ngo mtshar rab dang ldan par 'gyur ba lta ci smos te /
sa phyogs de na ston pa sangs rgyas sam bla ma skyes bu dam pa gang yang rung ba gnas so / /
de nas rab 'byor gyis gzhung 'di'i ming ci ltar lags zhes zhus pa na /
lan du bcom ldan 'das kyis 'di'i ming la gzhung shes rab gyi pha rol tu phyin pa zhes bya ste 'di'i ming de ltar zungs shig ces pa ni /
brjod bya don gyi sher phyin brjod byar byas nas ston pas rjod byed gzhung la brjod bya'i ming gis btags pa'o / /
'dis shes rab kyi phar phyin gyi ming gis mtshon te phar phyin gzhan yang bstan to / /
de bzhin gshegs pas shes rab kyi pha rol tu phyin pa zhes gang gsungs pa de nyid don dam par pha rol tu phyin par grub pa med cing /
des na tha snyad du shes rab kyi pha rol tu phyin pa zhes 'dogs so / /
don dam par med cing tha snyad du yod par bshad pa 'di 'dra thams cad kyis kyang mtha' gnyis spangs pa'i bden gnyis zung du 'jug pa'i dbu ma'i lam ston te /
de yang rang bzhin gyis stong pa dang tha snyad du yod pa gnyis dus gcig tu gzhi gcig gi steng du 'du bar ston pa'o / /
@# / /
phar phyin zhes pa'i sgra don ni /
'khor ba'i rgya mtsho'i pha rol tu phyin par byed pa dang phyin zin pa'i don te /
snga ma ltar na slob lam na yod cing /
phyi ma ni sangs rgyas kyi sa na yod de rnam mkhyen dang don gcig go /
sher phyin gyi sgras brjod pa tsam la ni /
rang bzhin dang gzhung dang lam dang 'bras bu'i sher phyin lta bu mang ste khyad par shes dgos kyang ma brjod do / /
mdor na byang chub kyi sems kyis zin pa'i stong nyid rtogs pa'i ye shes la sher phyin du gsungs pa'i sher phyin 'di ni sbyin pa'i phar phyin sogs phar phyin dang po lnga sangs rgyas kyi sar 'khrid par byed pa'i thabs khyad par can yin te 'chad par 'gyur ro / /
'dir shes rab kyi pha rol tu phyin pa gang gsungs pa de zhes sher phyin gsungs par bshad pa ni /
'o na de bzhin gshegs pas don dam par gsungs pa'i chos gzhan yod dam snyam pa na /
de med ces ston pa ni chos de gang yang yod snyam mam zhes dris pa'i tshe /
lan du rab 'byor gyis de bzhin gshegs pas gang gsungs pa'i chos de gang yang don dam par ma mchis so zhes lan phul te /
sngar de bzhin gshegs pas chos bstan pa ma mchis par gsungs pa'i don bshad pa dang 'dra'o / /
de nas yang de rdul phra rab dang rdul phra rab bsags pa'i 'jig rten gyi khams don dam par ma grub zhes ston pa ni /
bcom ldan 'das kyis rab 'byor la stong gsum 'jig rten gyi khams na sa'i rdul ji snyed yod pa de mang ngam zhes dris par /
lan du de mang ngo zhes zhus shing /
sa'i rdul phra rab gang yin pa de rnams ni don dam par rdul du grub pa ma mchis par de bzhin gshegs pas gsungs te /
don dam par med cing tha snyad du yod pa des na sa'i rdul zhes bgyi'o / /
des na rdul phra rab bsags pa'i 'jig rten gyi khams gang yin pa de yang don dam par 'jig rten gyi khams su grub pa ma mchis par de bzhin gshegs pas gsungs pa'i slad du ste /
des na tha snyad du 'jig rten gyi khams zhes bgyi'o / /
de dag don dam par grub pa med pa'i rigs pa phyogs tsam ni /
rdul phra rab bsags pa'i 'jig rten gyi khams rnams kyang rdul phra rab 'dus pa'i steng du btags pa tsam yin gyi /
rdul phra rab re re ba dang tshogs pa dang de las don gzhan na 'jig rten gyi khams zhes pa zhig logs su med de /
dper na bum pa'i mchu zhabs lto ba sogs tshogs pa la bum par btags pa bzhin no / /
rdul phra rab gcig la phyogs bzhi dang stengs 'og gi phyogs drug yod dam med /
yod na de rang gi phyogs kyi cha drug las che bar 'gyur ba'i phyir phra rab kyi don med la /
de'i phyogs drug med na ni go sa mnon pa'i nus pa med pa'i phyir na rdul gzugs can ma yin par thal zhing dngos med du'ang 'gyur ro / /
des na rdul phra rab gcig ni yan gar du gnas mi nus pas gzhan dang tshogs shing 'dus pa la ltos dgos pas rdul phra rab rang dbang gis ma grub cing /
de ma grub pas de bsags pa'i @# / /
rdul rags pa'ang rang dbang gis ma grub ces bya'o / /
mdor na rdul phra rab ni gcig gi rang bzhin du bden par med cing /
'jig rten gyi khams ni du ma tshogs pa'i rang bzhin du bden par ma grub ces stong nyid bsgom par bshad pa'o / /
slob dpon ka ma shI las 'di'i skabs kyi 'jig rten gyi khams ni sems can gyi 'jig rten la dgongs par bshad /
sems can gnas pa'i gzhi ma dag pa'i 'jig rten gyi khams so / /
de nas 'jig rten gyi khams su ma zad /
sangs rgyas kyi gzugs sku dang de'i mtshan dpe yang don dam par ma grub ces pa ni /
bcom ldan 'das kyis rab 'byor la skyes bu chen po de bzhin gshegs pa'i mtshan sum cu rtsa gnyis po de dag tshogs pa'i sku tsam zhig de bzhin gshegs par blta ba ste gzung bar bya snyam mam zhes dris pa na /
rab 'byor gyis de ma lags te /
rgyu mtshan ni skyes bu chen pos sangs rgyas kyi mtshan so gnyis po gang dag de bzhin gshegs pas tha snyad du yod par gsungs pa de dag ni don dam par mtshan ma mchis par gsungs ba'i slad du ste zhes sgro 'dogs rtag mtha' bkag cing /
des na tha snyad du de dag la skyes bu chen po'i mtshan rnams zhes bya'o zhes pas skur 'debs chad mtha' bkag ba 'di lta bu gzhan la yang 'dra'o / /
mtshan bstan pa'i shugs la dpe byad brgyad cu yang bstan te /
dpe byad rnams ni mtshan gyi 'khor yin pa'i phyir ro / /
mtshan so gnyis ni mngon rtogs rgyan las /
phyag zhabs 'khor lo'i mtshan dang rus sbas zhabs / /
zhes sogs dang /
dpe byad brgyad cu ni /
thub pa'i sen mo zangs mdog dang / /
zhes sogs kyis bstan pa ltar ro / /
sangs rgyas kyi gzugs sku gnyis la mtshan dpe gsal rdzogs yod par ma thob pa na bden zhen gyis sangs rgyas ni mtshan dpe 'di tsam gyi sgo nas 'jog gam snyam na /
de ni ma yin te sangs rgyas kyi gzugs kyi sku rnam pa gnyis la ni chos kyi sku mngon du byas pa'i sgo nas de bzhin gshegs pa zhes brjod kyi /
mtshan dpe dang ldan pa'i sku thob pa tsam gyi sgo nas bzhag pa ma yin pa'i phyir te /
brgyad stong pa las /
gzugs kyi sku brnyes pas de bzhin gshegs pa zhes bya ba'i grangs su mi 'gro yi /
rnam pa thams cad mkhyen pa nyid brnyes pas ni de bzhin gshegs pa zhes bya ba'i grangs su 'gro'o zhes gsungs pa ltar ro / /
sku mtshan dpes brgyan pa'i gzugs sku mthong nas de la bden zhen gyis phyag 'tshal ba sogs legs pa'i lam bsod nams kyi tshogs kyis bsdus pa yin mod /
gang dag pa la gzugs su mthong / /
zhes sogs kyi skabs su 'chad pa ltar bden 'dzin gyis bcings pa'i skyon can yin te /
mngon rtogs rgyan las kyang /
rgyal la sogs la chags pa phra /
zhes pa'i skabs su tshul de lta bu la bden zhen gyi chags pa'i skyon yod par bshad pa'i phyir ro / /
skabs 'dir bden 'dzin ni ma rig par 'dod dgos pas /
ma rig pas kun nas bslangs te dge ba'i las bsags na 'khor bas bsdus pa'i mngon mtho dang /
mi dge ba'i las bsags na ni ngan 'gro'i lus 'grub pas gzhung du ma las bshad do / /
gzhung 'di la brten nas de ltar dag ma dag gi @# / /
chos thams cad rang bzhin gyis stong bar shes shing bsgoms na phan yon che'o zhes ston pa ni /
bcom ldan 'das kyis rab 'byor la gang zag gang gis rang gi lus kyi sbyin pa gang+gA'i klung gi bye ma snyed btang ba las kyang /
chos kyi rnam grangs 'di las tshig bzhi pa'i tshigs su bcad pa tsam bzung zhing gzhan dag la ston cing bsgoms na bsod nams lhag par che'o zhes gsungs so / /
'di ni 'phags pa lhas /
bsod nams chung ngus chos 'di la / /
the tshom za ba yang mi 'gyur / /
the tshom zos pa tsam gyis kyang / /
srid pa hrul por byed par 'gyur / /
zhes gsungs pa lta bu'i phan yon 'byung ba la yang dgongs mod /
phyis 'byung gi gdul bya blo dman dad pa dang ldan pa rnams phan yon la spro ba skyes nas gzhung la thos bsam gyis 'jug pa'i ched bsngags brjod kyi tshul du /
tshig bzhi pa'i tshigs su bcad pa tsam gzung zhing brjod na phan yon rgya chen po de lta bu 'byung bar gsungs shing /
dgongs gzhi dngos ni de ltar bstan pa'i don gyi sher phyin las de lta bu'i phan yon rdzogs par thob par 'gyur ba la dgongs kyi /
gzhung bklag pa tsam las de lta bu'i phan yon gyi phyogs gcig las rdzogs par min no / /
tshul 'di ni de lta bu'i skabs gzhan la'ang shes dgos so / /
de ltar gsungs pa na rab 'byor gyis chos zab mo 'di thos nas ngo mtshar skyes pa'i shugs stobs kyis spyan las mchi ma phyung ste /
rab 'byor des mchi ma phyis nas bcom ldan 'das la sher phyin gyi chos 'di de bzhin gshegs pa ji snyed byon cing bzhugs pa thams cad kyis gsungs pa ni ngo mtshar che'o / /
rab 'byor bdag gis ni rang la 'phags pa'i ye shes skyes tshun chad nas chos kyi rnam grangs 'di ma thos shing /
der ma zad sngon nam yang 'di ma thos so zhes pa ni rab 'byor gyis sngon 'di lta bu ma thos pa ma yin gyi /
sher phyin gyi chos zab mo 'di lta bu gzhan gyis thos par dka' bar bstan pa'o / /
ngo mtshar che tshul ni /
mdo sde 'di bshad pa'i tshig dang don la sems can gang dag bden zhen med pa yang dag pa'i 'du shes skyed par 'gyur ba'i sems can de dag ni /
thar pa'i bag chags 'jog cing sangs rgyas thob pa'i rgyu chen po bzung bas na ngo mtshar chen po rab dang ldan par 'gyur ro / /
yang dag pa'i 'du shes zhes bshad pa gang yin pa de ni bden par zhen pa'i 'du shes ma mchis pa'i slad du ste /
des na bden zhen med cing bden med rtogs pa'i 'du shes de la yang dag pa'i 'du shes zhes de bzhin gshegs pas gsungs so / /
bcom ldan 'das bdag chos 'di bshad pa'i don la dad pas rtog cing shes nas mos pa skyes pa 'di ni / /
bdag la ngo mtshar chen po byung ba ma lags kyi /
slad ma'i dus su sems can gang dag stong nyid kyi don la mos shing chos 'di len pa sogs byed pa de dag ni ngo mtshar chen po rab dang ldan par 'gyur lags so / /
tshul 'di ngo mtshar che ste /
mgon po klu sgrub zhabs kyis /
chos rnams stong pa 'di shes nas / /
las dang @# / /
'bras bu bstan pa gang / /
ngo mtshar bas kyang 'di ngo mtshar / /
rmad byung bas kyang 'di rmad byung / /
zhes gsungs pa ltar ro / /
gzhan gyi don sngar bshad zin cing /
'dri ba la ni da 'dri 'byung ba ltar na don gzhan la 'dri ba dang /
ba 'bri 'byung ba ltar na yi ger 'bri ba dang sbyor te /
'on kyang dbu mtha' las /
yi ge 'bri mchod sbyin pa dang / /
zhes 'byung ba ltar na phyi ma'o / /
gzhung 'di dag gis ni ji ltar gnas pa dang bsgrub pa dang gzung bar bya ba'i tshul bstan to / /
ma 'ongs pa'i dus na gzhung 'di lta bu la thos bsam bsgoms pas 'jug pa'i sems can de dag la ni /
gang zag gi bdag tu 'du shes rags pa 'jug par mi 'gyur zhing /
de bzhin du sems can dang srog dang gang zag tu bden zhen gyi 'du shes ci rigs 'jug pa ste skye bar mi 'gyur ro / /
rgyu mtshan ni de lta bu'i bdag tu 'du shes pa sogs ni zhen yul la phyin ci log tu zhugs pa yin pas /
de nyid yang dag pa'i 'du shes thams cad dang bral ba'i phyir ram /
'du shes dag don dam par 'du shes su grub pa rang bral ba'i phyir zhes pa'o zhus pa na /
bcom ldan 'das kyis rab 'byor la de de bzhin no zhes pa dang /
rgyu mtshan ni /
ma 'ongs pa na sems can gang dag mdo sde 'di bshad pa'i tshig don thos pa na /
de ltar thams cad bden par med na las 'bras sogs bya byed mi 'thad cing med par 'gyur ro snyam du yid mi skrag cing mi dngang la /
shin tu dngang bar mi 'gyur zhing yid ches te mos pa de dag ni ngo mtshar rab dang ldan par 'gyur ro / /
bden par grub na bsgyur du mi rung bas las 'bras la sogs pa'i bya byed thams cad bzhag tu mi rung zhing mi 'thad la /
bden par med pa'am rang bzhin gyis ma grub pa la bya byed thams cad dang myang 'das sogs 'thad pa'i tshul ni /
rjes rten 'brel bstod pa las /
rang bzhin ldog pa med pa'i phyir / /
chos rnams rang bzhin 'ga' yod na / /
mya ngan 'das pa mi rung zhing / /
spros kun ldog pa med par gsungs / /
zhes dang /
rang bzhin gyis ni stong pa dang / /
bya byed 'thad pas mi 'gal zhing / /
de las ldog par mthong ba na / /
stong la bya ba mi rung zhing / /
zhes gsungs pa ltar ro / /
ngo mtshar che ba'i rgyu mtshan ni /
chos kun rang bzhin gyis ma grub par ston pa'i gzhung pha rol tu phyin pa dam pa mchog 'di ni da lta de bzhin gshegs pa ngas gsungs te /
sngon sangs rgyas bcom ldan 'das dpag tu med pa rnams kyis gsungs pa'i phyir ro / /
de ni gong du rgyu 'bras kyi chos rnams rang bzhin gyis med par bshad pa la yid ches pa'i gnas su 'dzin pa'i ched du gsungs pa'o / /
rgyu mtshan des na pha rol tu phyin pa dam pa zhes bya'o / /
de nas bzod pa'i phar phyin sgos su 'chad pa ni /
rab 'byor bzod pa'i pha rol tu phyin pa zhes gang gsungs pa'i pha rol tu phyin pa de nyid don dam par med pas gang gis bzod pa dang ji ltar ram gang bzod pa dang /
gang la bzod pa'i 'khor gsum la bden zhen gyis gzung bar byar mi rung @# / /
ste /
rgyu mtshan ni rab 'byor sngon gyi dus gang gi tshe ka ling+ka'i rgyal pos nga kho rang gi bud med dang 'brel lam snyam pa'i dogs ngan byung ste ral gris nga'i yan lag dang nying lag sor mo rnams bcad par gyur pa de'i tshe /
ngas bzod pa'i 'khor gsum bden med du shes nas bzod pa bsgoms pas /
tha snyad pa'i nga la dmigs nas nga'o snyam du bdag tu bden par zhen pa'i 'du shes nas gang zag tu bden par zhen pa'i 'du shes kyang ma byung zhing /
de'i tshe nga la de lta bu'i bden zhen gyi 'du shes ci yang med la /
tha snyad du 'du shes gzhan med par gyur pa yang ma yin te /
bzod do snyam pa'i sdug bsngal dang len dang gnod pa la ji mi snyam pa dang /
bden med du rtogs pa'i chos la nges sems kyi 'du shes rnams yod pa'i phyir ro snyam du dgongs so / /
rgyu mtshan ni gal te dus de'i tshe nga la nga'o snyam du don dam par bdag tu 'du shes pa sogs yod na ni de'i tshe gzhan la gnod sems kyi 'du shes kyang 'byung bar 'gyur na de ma byung ba'i phyir ro zhes so / /
der ma zad /
ngas mngon par shes shing mkhyen te /
nga sngon tshe rabs lnga brgyar bzod pa smra ba zhes bya ba'i drang srong du gyur pa'i dus su rkyen de lta bu la brten nas gzhan gyis nga'i yan lag sogs bcad pa na bdag tu 'du shes sogs ma byung ngo / /
gal te yan lag bcad pa'i dus kyi nga de ston pa min zhing /
ston pa yang de'i dus kyi nga de min pas /
ston pas nga'i yan lag rnams gsungs pa de ji ltar 'thad snyam na /
bden mod /
'di'i lan zhib tu bshad na mang du 'gyur bas /
bsdu na de ni rgyud gcig pa la dgongs shing skyon med tshul gong du cung zad bshad cing 'chad par bya'o / /
nga'o snyam pa'i bdag tu zhen pa yod na gnod sems sogs 'byung ba ni /
rnam 'grel las /
bdag yod na ni gzhan du shes / /
bdag gzhan cha la 'dzin dang sdang / /
'di dag dang ni yongs 'brel bas / /
nyes pa thams cad 'byung bar 'gyur / /
zhes bshad pa bzhin no / /
de lta bu'i bzod pa'i stobs kyis nga sangs rgyas pas rgyu mtshan de lta bas na byang chub sems dpa' rnams kyis de lta bu'i bdag tu 'du shes pa rnam par spangs te bla na med pa'i byang chub tu sems bskyed cing gong 'phel du bya'o / /
bzod pa'i 'khor gsum la bden zhen gyis mi gnas par ma zad /
gzugs sgra sogs la yang de ltar mi gnas shing /
kun rdzob pa'i chos gang ci la yang bden zhen gyis mi gnas pa dang /
kun rdzob pa'i chos bden par med pa'i don dam pa la yang bden zhen gyis gnas par mi bya'o / /
rgyu mtshan ni gzugs sgra sogs la zhen cing gnas pa'i yul gzugs sogs gang yin pa de nyid don dam par mi gnas pa ste ma grub pa'i phyir ro zhes so / /
de bas na de bzhin gshegs pas byang chub sems dpa' ci la yang don dam par mi gnas par sbyin pa sbyin par bya'o zhes gsungs te /
des mtshon nas tshul khrims sogs gzhan la'ang sbyor bar dgongs so / /
byang chub sems dpas @# / /
ni bden zhen med pa'i tshul 'di ltar sbyin pa yongs su gtong ba dang tshul khrims srung sogs bya'o / /
sems can du bden par 'du shes pa de nyid kyang don dam par 'du shes med pa dang /
tha snyad du sems can gang dag ces gsungs pa'i sems can de dag nyid kyang sems can du rang bzhin gyis med pa'o / /
rgyu mtshan ni rab 'byor de bzhin gshegs pas de ltar chos rnams bden stong du bshad pa ni brdzun du gsungs pa ma yin te /
de bzhin gshegs pa ni phyin ci ma log par yang dag par gsung pa dang /
rnam pa gzhan du mi 'gyur ba'i bden par gsung pa dang /
chos rnams kyi gnas tshul ji lta ba de bzhin nyid du gsung ba po ste /
log par gsung ba po ma yin pa'i phyir ro / /
rab 'byor de bzhin gshegs pas thob bya'i chos gang yang sangs rgyas pa'am bstan pa de rnams la bden pa don dam pa'i chos rnams bden par grub pa yang med cing /
rdzun pa kun rdzob pa'i chos rnams kyang bden par grub pa med do zhes so / /
ka ma la shI las ni /
kun rdzob rnams don dam dpyod pa'i rig shes kyi ngo bor med pas mi bden cing rdzun pa la bshad pa ltar snang ste /
gzhung 'dis mtha' gnyis sel ba'ang yin no / /
bden med rtogs ma rtogs pa'i dbang gis sbyin sogs kyi byed las la khyad par yod ces ston pa ni /
'di lta ste dper na /
mig dang ldan pa'i mi zhig mun pa chen por zhugs nas yul gzugs kyi dngos po ci yang gsal bar mi mthong ba de bzhin du /
byang sems gang bden med la blo kha ma phyogs shing bden 'dzin gyis bcings ba'i mngon zhen gyi lta ba'i g.yang du lhung nas sbyin pa gtong ba'i byang sems rnams ni dpe de dang 'dra ba'i byang chub sems dpar blta bar bya'o / /
yang 'di lta ste /
nam langs te nyi ma shar nas mig dang ldan pa'i mis yul gzugs bzang ngan rnam pa sna tshogs mthong ba de bzhin du /
byang sems gang bden 'dzin gyis bcings pa'i dngos por ma lhung bas sbyin pa yongs su gtong ba'i byang chub sems dpa' rnams ni dpe de dang 'dra bar blta bar bya'o zhes bden 'dzin gyis bcings pa'i sbyin pa ni mi mun par zhugs nas gzugs mi mthong ba dang 'dra zhing /
bden med rtogs pa'i sbyin pa ni mig ldan gyis gzugs mthong ba dang 'dra bar bshad cing /
gzhan yang bden med rtogs pa'i shes rab kyis ma zin pa'i sbyin sogs lnga ni dmus long lta bu dang /
bden med rtogs pa'i shes rab kyi phar phyin ni long 'khrid mig ldan dang 'dra ste /
sdud pa las /
dmus long dmigs bu med pa bye ba khrag khrig rnams / /
lam yang mi shes grong khyer 'jug par ga la 'gyur / /
shes rab med na mig med pha rol phyin lnga 'di / /
dmigs bu med pas byang chub reg par nus ma yin / /
zhes gsungs pa'i mjug tu /
phar phyin dang po lnga po de bden med rtogs pa'i sher phyin gyis ma zin na mig med lta bu dang sangs rgyas kyi sar bsgrod mi nus shing /
zin na mig ldan lta bu dang der bgrod nus so zhes sngon ma @# / /
dang sbrel nas ston pa ni /
gang tshe shes rab kyis ni rab tu zin gyur na / /
de tshe mig rnyed gyur cing 'di yi ming thob bo / /
zhes gsungs so / /
dpal ldan zla ba grags pas dbu ma 'jug pa las kyang /
ji ltar long ba'i tshogs kun bde blag tu / /
mig ldan skyes bu gcig gis 'dod pa yis / /
yul du 'khrid pa de bzhin 'dir yang blos / /
mig nyams yon tan blangs te rgyal nyid 'gro /
zhes gsungs so / /
de nas bcom ldan 'das kyis da lta dang ma 'ongs pa'i dus su gzhung 'di 'dzin 'chang sogs byed pa'i gang zag gang 'byung ba ni de bzhin gshegs pas da lta nas mkhyen cing gzigs te /
sems can de dag thams cad ni bsod nams kyi phung po dpag tu med pa bskyed par 'gyur ro zhes pa ni /
sangs rgyas kyis sems can de dag la thugs kyis dgongs shing bsod nams che'o zhes spro ba bskyed pa'o / /
gzhan yang gang gis snga dro dang phyi dro'i dus rnams dang bskal pa mang por lus kyi sbyin pa gang+gA'i klung gi bye ma snyed kyis mtshan pa'i lus gtong zhing /
btang ba'i phan yon las gang gis gzhung 'di rdzogs par thos shing mos nas blos mi spong na /
de'i bsod nams kyi phung po snga ma las kyang che na gang gzhung 'di yi ger 'bri ba sogs byas na bsod nams de las che ba lta ci smos zhes gsungs /
de yang len pa nas rab tu ston pa'i bar snga ma snga ma las phyi ma phyi ma bsod nams te phan yon che bar 'gyur ro / /
bsngags pa ni chos kyi rnam grangs 'di'i don zab pa dang rtogs dka' ba'i phyir bsam gyis mi khyab cing 'di dang mnyam pa'i mtshungs pa gzhan med de /
'di la thos bsam bsgoms pa byas pa'i 'bras bu rnam par smin pa yang rgya che ba bsam gyis mi khyab pa nyid du rig pa ste shes par bya'o / /
chos 'di ni theg pa dman pa la mos pa rnams kyi ched du gtso bor ma yin gyi /
theg pa mchog dang theg pa phul du phyin pa theg pa chen po'i lam du zhugs pa'i sems can byang chub sems dpa' rnams kyi don gyi phyir de bzhin gshegs pas gsungs so / /
theg pa mchog dang theg pa phul du phyin pa gnyis ka theg pa chen po'i ming gi rnam grangs so / /
de lta bu'i theg pa chen po'i sems can gang dag chos 'di len pa dang 'dzin pa sogs byed pa de dag ni /
de bzhin gshegs pas da lta nas mkhyen cing gzigs te sems can de dag ni bsod nams kyi phung po dpag tu med pa dang /
blos bsam gyis mi khyab pa dang /
de dang mtshungs pa med pa dang /
mtha' gzhal du med pa dang /
tshad med pa dang ldan par 'gyur te sems can de dag thams cad kyang de bzhin gshegs pa nga'i byang chub kyi go 'phang phrag pa la thogs pa ltar myur du thob par 'gyur ro / /
rgyu mtshan ni /
chos dman pa la mos pa rnams kyis ni chos kyi rnam grangs zab mo 'di la thos bsam bsgoms pa'i tshul gyis mnyan par byar mi nus te /
gang zag gi bdag tu lta ba dang sems can dang srog dang gang zag tu bden zhen gyis lta zhing /
'dod pa'i gang @# / /
zag phyi rol pa lta bu rnams kyis gzhung 'di'i tshig don mnyan pa dang blang ba sogs byed mi nus te /
de byed pa'i gnas sam go skabs med pa'i phyir te /
de lta bu'i sems can rnams kyis bdag med pa'i don mi 'dod pa'i phyir ro / /
yang sa phyogs gang na mdo sde 'di ston pa'i sa phyogs de lha dang mi dang lha ma yin dang bcas pa'i 'jig rten gyi sems can rnams kyis mchod pa dang phyag bya ba dang bskor bar bya ba'i 'os su 'gyur te /
sa phyogs de mchod rten lta bur 'gyur ro / /
'di ni mngon rtogs rgyan las /
byang chub dang ni rten mchod nyid / /
zhes pa'i rtsa ba'i mdo yum rgyas 'bring bsdus gsum dang 'grel pa rnams las ni byang sems sgom lam pa gang du bzhugs pa'i gnas de gzhan gyis bkur ba'i gnas mchod rten lta bur gsungs pa dang 'dra la /
gtso bo ni gzhung 'di'i brjod bya don gyi sher phyin khyad par can rgyud la skyes pa'i gang zag bzhugs pa'i gnas la dgongs so / /
gong du 'di lta bu zhig song yang gzhi so so'i dbang du mdzad pa'o / /
snga ma las gzhan yang rab 'byor rigs kyi bu'am bu mo gang mdo sde 'di 'dzin 'chad sogs byed cing don nyams su len pa'i sems can de dag ni nad sna tshogs dang 'thab rtsod 'tshang 'dru dang bcing rdeg sogs kyis mnar ba dang shin tu mnar ba'i sdug bsngal myong bar 'gyur ba yod srid kyang /
skyon chen po ma yin te /
rgyu mtshan de ci'i phyir zhe na /
sems can de dag gis ni tshe rabs 'di dang snga ma'i dus su mi dge ba'i las chen po ngan song gsum du skye bar 'gyur ba'i las gang dag byas pa de dag thams cad kyi 'bras bu ni tshe 'di nyid kyi thog la smin te sdug bsngal gyis mnar ba de'i stobs kyis tshe rabs snga ma'i mi dge ba'i las de dag thams cad 'byang ba ste dag par 'gyur te /
sangs rgyas kyi byang chub kyang myur du thob par 'gyur ro / /
sher phyin la brtson pa'i gnyen po kun tu spyod pa'i stobs kyis ni sdig las rnams kyi rtsa ba bdag 'dzin bcom ste thar pa dang thams cad mkhyen pa yang thob par 'gyur zhes bshad na /
ngan 'gror skye ba'i las rnams 'joms pa lta ci smos so / /
tshul de ltar rtog ge 'bar ba sogs nas bshad cing /
thar pa chen po las kyang /
ngan 'gror skye ba'i sdig yod kyang / /
mgo bo na ba tsam gyis 'byang / /
zhes gsungs so / /
dper na sa bon btab kyang chu lud drod gsher sogs gtan med na myu gu mi skye ba ltar bdag 'dzin spong nus na ni /
bsags pa'i las ci yod kyang grogs nyon mongs med pas rnam smin 'byin mi nus te /
rnam 'grel las /
srid pa'i sred las rnam brgal ba'i / /
las gzhan 'phen nus ma yin te / /
lhan cig byed pa zad phyir ro / /
zhes gsungs pa ltar ro / /
rab 'byor ngas mngon par shes shing mkhyen te /
sngon 'das pa'i bskal pa grangs med pa'i yang ches grangs med pa dang /
sangs rgyas mar me mdzad kyi snga rol gyi yang ches snga rol gyi dus na /
sangs rgyas bye ba khrag khrig 'bum phrag brgyad cu rtsa bzhi dag byung ba de dag ngas mchod cing bsnyen bkur ba sogs kyis @# / /
thugs mnyes par byas te mi mnyes par ma byas shing thugs sun phyung ba ma byas te /
ngas de ltar byas pa'i bsod nams dang /
phyi ma'i dus lnga brgya'i tha ma la mdo sde 'di 'bri ba sogs byed pa'i bsod nams gang yin pa gnyis las /
bsod nams kyi phung po phyi ma 'di che ste bsod nams kyi phung po sngon mas 'di la cha brgyar bgos pa'i brgya'i cha ste ma gcig tsam gyi bar nye bar mi phod mi 'gro zhing /
de bzhin du stong gi cha dang 'bum gyi cha dang grangs dang tshad dang bgrang ba dang dpe dang zla dang rgyur yang 'gran par mi bzod pa ste mi nus so / /
de dag kun ni dpe mtshon pa yin yang /
cha ni cha shas che chung dang grangs mang nyung mi 'dra zhing dpe mi 'dra ba dang do zla mi mnyam pa dang rgyu mtshan mi 'dra ba dang /
bgrang ba ni mtshungs par bgrang du mi rung ba'o / /
gal te de dag gis bsod nams kyi phung po ji snyed cig rab tu bskyed cing 'dzin par 'gyur ba'i bsod nams kyi phung po 'di lta bu'o zhes legs par phye zhing brjod na /
blo dman pa'i sems can rnams yid mi ches shing yid myos myos por te rmongs nas sems rab tu 'khrugs par 'gyur ro / /
chos kyi rnam grangs 'di gzhung nyung yang don rgya che bas bsam gyis mi khyab cing /
'di'i don nyams su blangs pa'i rnam par smin pa'i 'bras bu yang bsam gyis mi khyab po / /
rnam par smin pa'i 'bras bu zhes pa'i rnam smin gyi 'bras bu yod la mi gzung gi /
rgyu mthun dang bdag 'bras dang bral 'bras sogs kyang sdud do / /
'di lta bu zhig gong du yang byung mod /
skabs don tha dad la dgongs nas gsungs so / /
yang bcom ldan 'das kyis rab 'byor la byang chub sems dpa'i theg pa la zhugs pas ji ltar gnas par bgyi zhes sogs zhus so / /
sngar 'di lta bu zhig song yang tshogs lam dang mos spyod kyis 'di dbang du mdzad la /
'dir ni mthong lam thob pa la nye ba dang de thob pa'i skabs nas de ltar byed pa la dgongs nas gsungs te don ni sngar bshad zin pa ltar ro / /
byang chub sems dpa'i theg pa la zhugs pa'i chos de gang yang bden par grub pa med do zhes mjug bsdus so / /
yang rab 'byor de bzhin gshegs pa ngas sngon sangs rgyas mar me mdzad las chos gang don dam par blangs nas sangs rgyas pa'i chos de gang dag yod snyam mam zhes dris pa na /
lan du rab 'byor gyis de ma mchis so zhes gsol ba dang /
bcom ldan 'das kyis de de bzhin no zhes tshig dang /
de de bzhin no zhes don la bden kha gnang ste /
de lta bu'i chos gang yang med do / /
gal te de 'dra ba'i chos 'ga' zhig yod par gyur na ni /
de bzhin gshegs pa mar me mdzad kyis nga la bram ze'i khye'u khyod ma 'ongs pa'i dus 'di tsam nas sangs rgyas shAkya thub pa zhes bya bar 'gyur ro zhes lung mi ston pa zheg na /
mngon par rdzogs par sangs rgyas pa'i chos gang yang bden par grub pa med pa'i phyir na /
de'i tshe de bzhin gshegs pa mar me mdzad kyis nga la de ltar byang chub tu lung bstan to / /
de yang gang gis gang zhig gang du lung @# / /
bstan pa'i chos rnams ni tha snyad btags yod ming rkyang tsam yin gyi /
don dam par grub pa med pa'i tshul gong du brjod zin to / /
sangs rgyas mar me mdzad byon nas bskal pa grangs med gcig dang dgu bcu rtsa gcig yin par mdo las bshad cing /
'dus pa'i rtsa rgyud kyi 'grel pa sgron gsal gyi mchan bu las kyang rjes /
mar me mdzad ni bskal chen grangs med gcig dang dgu bcu rtsa gcig gi gong rol tu byung ste zhes gsungs so / /
de'i tshe ston pa bram ze'i khye'u chos kyi sprin du gyur pa'i dus su lus la sangs rgyas de nyid kyis zhabs bzhag ste byin gyis brlabs pas mi skye ba'i chos la bzod pa chen po thob nas 'tshang rgya bar lung bstan te /
spyir mi skye ba'i chos la bzod pa thob pa la chung 'bring chen po gsum ste /
chung ngu sbyor lam bzod pa dang /
'bring mthong lam dang /
chen po dgra bcom thob pa nas 'byung zhing /
theg chen gyi dbang du byas nas brgyad pa nas thob po / /
bzod pa de gsum gang rung thob pa la 'dus byas kyi chos rnams rang bzhin gyis skye ba med par rtogs dgos pa'i phyir stong nyid nges par rtogs dgos la /
'bring dang chen po la ni stong nyid mngon sum du rtogs dgos shing /
chen po la ni nyon mongs yang spangs dgos so / /
des na 'tshang rgya bar dngos lung ston pa la stong nyid rtogs pa sngon du song ba zhig nges par dgos pas /
bden 'dzin gyis bcings ba'i byang sems la dngos lung ston par mi mdzad de /
thob bya thob byed kyis chos la bden par zhen nas bden 'dzin gyis gcings pa rnams ni dngos lung bstan pa'i snod tu mi rung ba'i phyir te /
bden grub kyi chos bsgyur tu mi nus pas thob byed sogs gang yang 'jog tu mi rung bar sngar bshad zin pa'i phyir ro / /
lung ston pa'i rgyu mtshan la de ci'i phyir zhe na /
de bzhin gshegs pa zhes brjod la de ni chos thams cad bden pas stong pa yang dag pa'i de bzhin nyid khong du chud pa'i ye shes kyi tshig sla gdags te de'i sgo nas brjod pa'i phyir ro / /
bsdu na de bzhin gshegs pa zhes pa'i don ni sgrib gnyis spangs pa'i de bzhin nyid mngon du byas shing khong du chud pa ste /
thugs de bzhin nyid ji lta ba de bzhin du gshegs pa'am mkhyen pa'i don no /
sems can la la zhig 'di skad du de bzhin gshegs pa ni don dam par byang chub tu mngon par rdzogs par sangs rgyas so zhes zer na tshig de log par smra ba nyid yin no / /
rgyu mtshan ni don dam par sangs rgyas pa'i chos de gang yang med pa'i phyir ro / /
'di lta bu zhig gong du song yang skabs so so dang sbyar ba ste /
tshig la zlos pa yod kyang don la zlos skyon med cing /
'di'i don legs par shes pa ni rtsa ba rang bzhin med pa'i don shes pa la thug go /
de bzhin gshegs pas chos gang sangs rgyas pa'am bstan pa de la rang bzhin gyis grub pa'i don dam pa'i chos bden pa yang med cing /
der grub pa'i kun rdzob pa'i chos brdzun pa yang med do / /
'di la 'chad tshul mi 'dra ba gzhan @# / /
zhig kyang snang ngo / /
rgyu mtshan de bas na bden gnyis kyis bsdus pa'i chos thams cad khyad par med par rang bzhin gyis stong pa de bzhin gshegs pas khong du chud cing mngon du mdzad cing /
de'i dbang du byas na chos thams cad bden pas stong ba'i de bzhin nyid ni sangs rgyas kyi chos sku dang 'dra bas chos thams cad la sangs rgyas kyi chos zhes bya'o / /
'di ni mngon rtogs rgyan las /
de dag rang bzhin mtshan nyid can / /
zhes dang /
rin po che mtha' zhes bya ba'i mdo las /
'jam dpal gyis shA ri'i bu khyod chos thams cad sangs rgyas kyi khyu mchog dang mnyam par mos sam zhes dris pa na /
lan du 'jam dpal 'di ltar bcom ldan 'das kyis ni chos thams cad rang bzhin gyis dben par mngon par rdzogs par sangs rgyas te /
de ltar mos so zhes 'byung ba dang 'dra'o / /
sangs rgyas dang gzugs sogs kyi chos thams cad don dam par med pa yin te de'i phyir chos thams cad sangs rgyas kyi chos so zhes gsungs pa'i don yang de bzhin no / /
de la dpe ston pa ni /
skyes bu zhig mi'i lus dang ldan zhing lus chen por gyur pa bzhin no zhes gsungs /
slob dpon ka ma la shI las 'di'i don la lus dang ldan pa ni byang sems kyi lus dang lus chen po sangs rgyas kyi sku la sbyar ba ltar snang la /
'di ltar bshad par bya ste /
skyes bu lus chung ngu zhig rim gyis skyes nas cher song ba'i lus ni snga ma la ltos te lus chen po zhes tha snyad byed pa ltar sems can thams cad kyi sems bden pas stong pa'i chos nyid de la sgrib pa rim gyis sbyangs te mthar sgrib pa mtha' dag zad nas sangs rgyas kyi chos skur gyur pa ni dpe de'i don no zhes byas na dgongs par 'gro'am snyam mo / /
de nas rab 'byor gyis de lta bu'i dpe'i lus de don dam par lus su ma grub kyang /
tha snyad du de ltar 'jog go zhes zhus pa na bcom ldan 'das kyis de de bzhin no zhes sogs gnang ngo / /
yang /
byang chub sems dpas tha snyad sgyu ma lta bu'i tshul gyis sems can dpag tu med pa mi gnas pa'i myang 'das la 'god par sems bskyed dgos kyang /
don dam par sems can gang yang de la 'god pa med ces ston pa ni /
byang chub sems dpa' gang zhig 'di snyam du /
bden zhen gyis bdag gis sems can rnams yongs su mya ngan las bzla'o zer na /
de bdag med kyi don shes pa'i byang chub sems dpa' zhes mi bya'o / /
rgyu mtshan ni don dam par byang chub sems dpa' zhes bya ba'i chos de gang yang yod snyam mam zhes dris pa na /
lan du rab 'byor de lta bu yod pa ma lags zhes gsol /
bcom ldan 'das kyis rab 'byor la de med pa'i rgyu mtshan de bas na de bzhin gshegs pa kun byang gi chos thams cad gang zag gi bdag tu grub pa'i sems can med pa /
srog med pa /
gang zag med pa'o zhes gsungs so / /
bsdu na bdag ni thob par byed pa'o / /
'di ni thob par bya ba'i chos so snyam du bden zhen gyis 'jug na med pa la yod par rlom pa mngon pa'i nga rgyal can @# / /
du bshad pas mi rung zhes pa ste bden par grub na bsgyur du mi rung ba'i phyir chos gang la'ang thob bya thob byed sogs bzhag tu mi rung ngo zhes gong du bshad zin to / /
'di dag gis ni ji ltar bsgrub par bya zhes pa'i don bdag med bsgom tshul bstan to / /
de nas sems can myang 'das la 'god pa la bden zhen mi byed par ma zad /
sangs rgyas kyi zhing gzung ba yang tha snyad du byed kyang bden zhen gyis mi bya'o zhes ston pa ni /
rab 'byor byang chub sems dpa' gang zhig 'di snyam du /
bdag gis gang du 'tshang rgya ba'i gnas kyi zhing gi bkod pa phun sum tshogs pa rnam par don dam par bsgrub par bya'o zhes zhen cing tshig gis zer na /
de yang de bzhin du brjod cing zhen par byar mi rung ngo / /
rgyu mtshan la zhing gi bkod pa de dag ni /
kun rdzob tu tshogs shing 'dus pa sgyu ma ltar yod pa las gzhan bden par grub pa'i bkod pa med par de bzhin gshegs pas gsungs pa'i phyir te /
des na tha snyad du zhing bkod pa rnams zhes bya'o / /
byang chub sems dpa' gang zhig 'di snyam du gzugs sogs kyi chos rnams ni /
gang zag gi bdag med pa dang /
chos kyi bdag med pa'o snyam du mos shing rtogs pa de ni /
de bzhin gshegs pas bdag med rtogs pa'i byang chub sems dpa' chen po zhes brjod do / /
'dis kyang bdag med gnyis bsgom dgos par bshad do / /
'o na de bzhin gshegs pa la bdag med kyi don gzigs pa'i mkhyen pa ji ltar yod snyam na /
de bzhin gshegs pa la spyan lnga khyad par can yod do zhes ston pa ni /
bcom ldan 'das kyis rab 'byor la de bzhin gshegs pa la sha'i spyan dang /
lha dang /
shes rab dang /
chos dang /
sangs rgyas spyan mnga'am zhes dris pa na /
lan du rab 'byor gyis de bzhin gshegs pa la de dag mnga'o zhes gsol to / /
spyir spyan lngas yul mthong tshul la rgya che chung yod kyang 'dir sangs rgyas dang sbyar na /
sha'i spyan gyis ni 'jig rten khams kyi gzugs phra rags thams cad mngon sum du gzigs shing /
lha'i spyan gyis sems can rnams kyi skye 'chi'i rim pa sogs dang /
shes rab kyi spyan gyis bdag med phra rags thams cad dang /
chos kyi spyan gyis kun rdzob pa'i rab dbye thams cad dang /
sangs rgyas kyi spyan gyis ni bden gnyis kyis bsdus pa'i chos thams cad ji lta ba bzhin du mngon sum du gzigs pa'o / /
de la sha'i spyan dang lha'i spyan ni mig gi dbang po'am de la brten pa'i dbang shes yin la /
gzhan gsum ni yid shes so / /
'on kyang de dag ni rang gi yul so so ba'i dbang du byas pa ste /
sangs rgyas kyis mig shes sogs dbang shes rnams kyis kyang chos thams cad gzigs pas rnam mkhyen dngos dang khyad par med par bshad cing /
mdo las /
sangs rgyas kyi gtsug tor gyis kyang gzigs so zhes sogs dang /
mtshan brjod du /
skra yang rdo rje 'bar ba ste / /
zhes pa'i skabs su sangs rgyas kyi sku'i cha thams cad kyis shes bya mkhyen par @# / /
bshad pa ltar ro / /
de yang sangs rgyas kyi sku dang dbang shes ni yid shes dang ngo bo gcig pa'i tshul gyis 'jug pa la dgongs par sems la /
bde mchog rtsa rgyud le'u lnga bcu pa las kyang /
kun tu phyag dang zhabs ldan zhing / /
kun tu spyan dang dbu dang zhal / /
zhes pa'i skabs su yang de bzhin du 'byung ngo / /
de bzhin gshegs pa la spyan de lta bu mnga' bas chos thams cad gzigs shing /
sems can rnams kyi sems rgyud kyang gzigs so zhes ston pa ni /
bcom ldan 'das kyis rab 'byor la dper na gang+gA'i klung gi bye ma'i grangs mang po ji snyed yod pa de tsam du /
gang+gA'i klung yang grangs de snyed kho nar gyur na 'jig rten gyi khams de dag mang ngam zhes dris pa na /
lan du rab 'byor gyis mang zhes zhus pas /
bcom ldan 'das kyis 'jig rten gyi khams de dag thams cad na yod pa'i sems can de dag gi bsam pa sna tshogs pa mi 'dra ba tha dad pa'i sems kyi rgyun dang rnam pa ngas rab tu shes so / /
de ltar yin kyang sems can gyi sems kyi rgyun ni don dam par rgyun zhes bya bar grub pa med par ngas bshad de /
don dam par med pa des na tha snyad du sems kyi rgyun zhes bya bar brjod do / /
'dis spyan lnga dang spyan lnga'i yul rnams kyang tha snyad tsam du 'jog gi /
don dam par ma grub ces bstan to / /
'das pa'i sems rnams ni 'das zin pa'i phyir don dam par dmigs su med /
ma 'ongs pa'i sems rnams kyang da lta ma skyes shing ma byung ba'i phyir don dam par med /
da ltar byung ba'i sems rnams kyang rang dbang gis med pa'i phyir don dam par med do / /
sems zhes pa ni gtso sems tsam ma yin gyi /
sems dang sems byung thams cad sdud pa'o / /
sems byung rnams las tshor ba rnams ni bden par 'dzin pa'i gzhi che ste /
tshor ba bde sdug drag po byung ba na bdag tu 'dzin pa'i blo yang shugs drag skye ba'i phyir ro / /
des na tshor ba bden par ma grub par ston pa'i rigs pa mang yang rtsa ba ni / /
zhi ba lhas /
gang tshe tshor po 'ga' med na / /
tshor ba 'ga' yang yod min te / /
zhes gsungs pa 'di lta bu yin la /
de ni tshor ba myong ba po'i bdag ni rang bzhin gyis med na de la skye ba'i tshor ba rang bzhin gyis ga la yod de /
khyad gzhi med pa'i khyad chos mi srid pa'i phyir /
tshor ba bde sdug ni lus yid dang 'phrod mi 'phrod pa'i ngo bor skyes nas myong ba yin gyi /
ngo bo nyid kyis ni min te /
lus yid gang rung med na tshor ba yang med cing /
lus yod kyang yid med na'ang tshor ba mi myong ba'i phyir te /
ro dang sa rdo sogs bshig kyang tshor ba bde sdug mi 'byung ba bzhin no / /
mdor na tshor ba la sogs pa'i shes pa kun kyang dmigs pa la brten nas mar me'i 'od bzhin du tha snyad tsam du skye'i /
de lta bu la ma brten par rang dbang gis mi skye bas rang bzhin gyis ma grub Bo / /
rang bzhin gyis grub pa /
bden par grub pa /
don dam par grub pa /
rang gi ngo bos grub pa /
rang gi mtshan nyid kyis grub pa /
rang dbang gis grub pa /
yang dag par grub pa /
bltos @# / /
med du grub pa rnams ni don gcig ming gi rnam grangs tsam mo / /
'dis sems ji ltar gzung bar bya ba'i tshul bstan to / /
gal te sems gyi rgyun rang bzhin gyis med na /
sems la brten nas sbyin pa btang ba sogs las 'bras bu mi 'byung ngam snyam pa la sems kyi rgyun sogs rang bzhin gyis med kyang tha snyad du sems la brten nas 'bras bu 'byin no zhes ston pa ni /
bcom ldan 'das kyis rab 'byor la gang gis stong gsum gyi stong chen po'i 'jig rten gyi khams 'di gser dang dngul sogs sngar bshad pa'i rin po che sna bdun gyis gang bar byas te gzhan la sbyin pa byin na /
de las bsod nams mang du bskyed dam zhes dris pa na /
lan du de mang ngo zhes gsol nas /
rab 'byor la de de bzhin no zhes sogs bden kha byin no / /
bsod nams kyi phung po de dag ni tha snyad du sgyu ma ltar tshogs pa las byung ba yin gyi /
de lta bu la ma bltos par gal te rang gi ngo bo nyid kyis grub na bsod nams kyi phung po zhes de bzhin gshegs pas mi gsung ngo / /
rgyu mtshan ni bsod nams kyi phung po zhes pa'i phung po'i don ni chags pa'i don yin la /
rang dbang gis grub na tshogs pa la ma bltos par grub par 'gyur ro zhes dgongs so / /
gal te bsod nams kyi phung po bden par med na de las 'khrungs pa'i sangs rgyas kyi gzugs kyi sku yang med par 'gyur ro snyam na de mi 'gyur zhes ston pa ni /
gzugs kyi sku yongs su grub pa 'di la don dam par de bzhin gshegs par blta ba ste bzung zhing 'dod par bya snyam 'am zhes dris pa na /
lan du de ni ma lags te /
de la de ltar blta bar mi bgyi lags so zhes gsol /
rgyu mtshan ni gzugs kyi sku yang rgyu rkyen tshogs pa las grub kyi /
don dam par grub pa ma mchis pa bsod nams kyi phung po dang 'dra ste /
tha snyad du gzugs kyi skur grub pa zhes brjod do / /
gal te gzugs kyi sku zhig yod na de'i mtshan dpe rnams bden grub tu yod snyam na de med ces ston pa ni /
mtshan dpe phun sum tshogs pas de bzhin gshegs bar blta bar bya snyam 'am zhes dris pa'i lan du de ltar blta bar mi bya'o / /
de bzhin gshegs pa'i sku la mtshan dpe phun sum tshogs pa bden grub tu yod pa'i sgo nas de bzhin gshegs par bden zhen gyis mi blta ste /
mtshan dpe phun sum tshogs pa de dag ni tshogs shing 'dum pa'i dngos po sgyu ma ltar grub pas don dam par mtshan dpe phun sum tshogs par grub pa ma mchis kyang /
tha snyad du de skad ces brjod do / /
'di lta bu zhig sngar yang byung mod /
de ni mos spyod kyi sa nas nyams su len pa'i dbang du mdzad cing /
'dir ni lhag bsam dag pa 'phags pa'i sa nas nyams su len pa'i dbang du mdzad ces ka ma la shI las gsung ngo / /
de bzhin du de bzhin gshegs pas bstan pa'i chos med ces gsungs pa'i don yang gong du bshad pa ltar ro / /
gal te de bzhin gshegs pas don dam par chos bstan to zhes bden zhen gyis dam bca' zhing zer na /
de ni med pa la yod par zhen cing log par rtog pa'i bden 'dzin gyis zin pa'i @# / /
bcings pa yin pas /
de bzhin gshegs pa nga la skur ba btab par 'gyur ro / /
rgyu mtshan ni chos dang chos bstan pa zhes bya ba ni tha snyad tsam ma gtogs gang yang don dam par ma grub pa'i phyir ro zhes pa'i don ni sngar bshad zin cing /
'dir lung gis brjod na /
mdo las /
ming ni gang dang gang gis ni / /
chos rnams gang dang gang brjod pa / /
de dang de ni yod ma yin / /
de ni chos rnams chos nyid do / /
zhes dang /
rin po che mtha'i mdo las kyang /
'jam dpal gyis bcom ldan 'das la 'di na gang dang gang gis gang dang gang brjod pa'i chos de dang de la /
chos de dang de ma mchis lags so / /
gang ma mchis pa de ni stong pa lags so / /
zhes dang /
rnam 'grel las kyang /
sgra rnams kyi ni brdar btags ston / /
de ni tha snyad ched du byas / /
de tshe rang gi mtshan nyid med / /
ces gsungs pa ltar ro / /
'di dag gi don rgya che yang mtshon tsam ni /
bum sogs kyi chos rnams la ni de dang de'o zhes brjod pa'i tshe sgras ni dngos su don spyi brjod mod kyi /
bum sogs rang mtshan rnams ni sgra'i dngos kyi brjod byar rang dbang du med pas /
de dag ni rang rang gi ming gi tha snyad 'jug pa'i gzhir rang dbang gis ma grub cing /
sgra de dang de'i brjod bya'i rang ldog rnams ni bden par ma grub ces ston pa'o / /
der grub na ni gnod byed ci yod zhe na /
yod de /
'phags pa thogs med kyis theg bsdus las /
ming gi snga rol blo med phyir / /
mang ba'i phyir dang ma 'dres phyir / /
de yi bdag nyid bdag mang dang / /
bdag 'dres 'gal bas 'grub par 'gyur / /
zhes gsungs pa'i don bsdus te brjod na /
sgra rnams ni don de dang de la tha snyad kyi dbang gis 'jug gi /
dngos po'i dbang gis mi 'jug ste /
bum sogs kyi chos gang la yang de'i ming ma btags pa'i snga rol du bum sogs kyi 'du shes mi skye ba dang /
don gcig la yang ming sna tshogs kyis brjod chog pa dang /
don du ma la yang ming gcig gis brjod chog pa'i phyir /
dngos po'i dbang gis 'jug na ni /
ming ma btags pa'i sngon du yang de'o snyam pa'i 'du shes 'byung bar thal ba dang /
don gcig du mar thal zhing don du ma yang gcig tu gyur la /
bum sogs med pa'i gzhir yang de dag gi ming nas brjod pa yod pa'i phyir de na bum sogs kyang yod par 'gyur bas sems can 'ga' yang bum sogs kun gyis mi phongs par thal bar 'gyur ba sogs mang ngo / /
de nas rab 'byor gyis ma 'ongs pa na sems can gang dag 'di lta bu'i chos zab mo bshad pa 'di thos na yid ches par 'gyur ram zhes zhus pa 'di lta bu zhig gong du yang song mod /
gzhi dang dgos pa tha dad pa'i dbang gis so / /
bcom ldan 'das kyis kyang de'i lan song zin pa la dgongs nas /
sems can de dag ni sems can du don dam par grub pa yang ma yin /
tha snyad du sems can med pa yang ma yin no / /
rgyu mtshan ni sems can rnams zhes bya ba ni de bzhin gshegs pas don dam par @# / /
sems can med par gsungs pa'i phyir te /
kun rdzob tu sems can rnams zhes bya'o / /
kun rdzob tu sems can 'jog tshul ni /
mdo las /
ji ltar yan lag tshogs rnams la / /
brten nas shing rtar brjod pa ltar / /
de bzhin phung po rnams brten nas / /
kun rdzob sems can zhes bya'o / /
zhes 'byung ba ltar ro / /
sngon bzhin du sangs rgyas pa'i chos de gang yang yod snyam 'am zhes dris pa'i lan du de med tshul zhus pa na /
de de bzhin no zhes sogs gnang ste /
de la don dam par sangs rgyas pa'i chos cung zad kyang dmigs su med de /
tha snyad du rdzogs pa'i byang chub tu sangs rgyas pa'o zhes brjod do / /
gong du 'di lta bu zhig song ba ni slob lam gyi dbang du mdzad cing /
'di ni sangs rgyas kyis ji lta ba bzhin gzigs pa'i rig ngor med pa la dgongs so zhes ka shIs bshad do / /
yang rab 'byor chos gang yin pa de thams cad ni bden par ma grub par mtshungs shing mnyam pa ste /
de lta bu'i mnyam pa de'i dbang du byas pa la mi mnyam pa'i chos gang yang med pas so / /
mnyam pa de yang sems can med pa /
srog med pa /
gang zag gi bdag med par mnyam pa ste /
don dam par chos su grub pa med kyang tha snyad du sbyin sogs dge ba'i chos de dag thams cad kyis de bzhin gshegs pa sangs rgyas shing /
sangs rgyas kyi thugs rgyud kyi dge ba'i chos rnams la'ang sangs rgyas zhes bya'o / /
sems can med pa sogs gsum gyis sgro 'dogs kyi mtha' bkag cing /
dge ba'i chos de dag zhes sogs kyis skur 'debs kyi mtha' 'gag pa'i sgo nas mtha' gnyis bsal te /
don dam par chos rnams ma grub na 'ang tha snyad du sems can gang la la zhig gis stong gsum gyi stong chen po'i 'jig rten gyi khams na ri'i rgyal po ri rab ji snyed pa de lta bu'i tshad kyi gser la sogs pa'i rin po che sna bdun gyi phung po rnams bsdus te sbyin pa byin pa bas kyang /
gang zag gang gis gzhung 'di yongs rdzogs lta ci /
'bras bu sangs rgyas thob pa'i ched du dmigs nas /
tha na tshig bzhi pa'i tshigs su bcad pa gcig tsam dang /
de'i don legs par bzung nas gzhan dag la yang bstan na /
snga ma sbyin pa'i bsod nams des phyi ma 'di la cha brgyar bgos pa'i gcig gi char yang nye bar mi 'gro ba nas rgyu'i bar du mi bzod do zhes pa'i don ni sngar bshad pa ltar ro / /
de lta bu'i sbyin pa'i bsod nams las kyang sher phyin 'di la thos bsam byas pa'i phan yon che bar bshad pa'i dgongs pa ni stong nyid ma rtogs pa'i sbyin 'bras che yang mngon mtho lha mi'i go 'phang thob par 'gyur gyi /
sher phyin la thos bsam sogs byas na nges legs thar pa dang thams cad mkhyen pa'i go 'phang thob par 'gyur ba la dgongs pa ste /
'on kyang 'di ni sgom lam gyi skabs la dgongs sam snyam mo / /
de bzhin gshegs pa la sems can du bden zhen med ces ston pa ni /
rab 'byor de bzhin gshegs @# / /
pas rjes thob na'ang 'di snyam du ngas gdul bya'i sems can rnams bden 'dzin gyis bcings pa las don dam par bgrol bar bya'o zhes thugs la dgongs pa yod dam snyam na /
rab 'byor khyod de ltar mi blta'o / /
rgyu mtshan ni de bzhin gshegs pas don dam par sems can gang bden 'dzin gyis bcings pa las bkrol te thar bar byas pa'i sems can de dag gang yang med pa'i phyir ro / /
gal te de lta bu'i blo zhig de bzhin gshegs pa la yod na ni /
de nyid de bzhin gshegs pa'i bdag dang sems can dang gang zag dang srog tu bden par 'dzin pa'i skyon du 'gyur na /
de ni mi rigs te /
de bzhin gshegs pa la bdag tu 'dzin cing zhen pa sogs med pa'i phyir te /
des bdag tu 'dzin pa'i mngon zhen thams cad spangs pa'i phyir ro / /
de bzhin gshegs pas tha snyad du bden 'dzin gyis bcings pa'i sems can bkrol ba yod kyang /
don dam par bcings pa de las bkrol ba med de /
don dam par yod na bsgyur du med pas bkrol du yang mi rung zhing mi nus pa'i phyir ro / /
rab 'byor bdag tu 'dzin pa'i bdag 'dzin zhes bya ba ni /
de bzhin gshegs pas de spangs shing rang la de lta bu'i bden zhen med par gsungs te /
de lta na'ang bden med mi shes pa'i byis pa so so'i skye bo rnams kyis chos kun la bdag tu zhen cing bzung ngo / /
'dir de kho na nyid kyi don mi shes pa'i so skye la byis pa'i ming gis btags pa ste 'phags pas ni chos kyi de kho na nyid mngon sum du gzigs pas byis pa zhes mi bya bar mkhas pa zhes bya la /
de lta bu'i so skye rnams kyis de ltar mi shes pa'i phyir byis pa dang 'dra bas de'i ming gis brjod pa'i phyir ro / /
de 'dzin pa med ces pa'i don ni bdag 'dzin gyis bzung ba'i don ltar med ces bshad kyang rung bar sems /
byis pa zhes dmigs bsal mdzad pa ni /
bdag med kyi don la mkhas shing shes pa'i so skye rnams la byis pa zhes mi bya ba'i ched do / /
rab 'byor byis pa so so'i skye bo rnams zhes bya ba ni de dag don dam par skye bo nyid du grub pa med par de bzhin gshegs pas gsungs te /
tha snyad du ming gis de skad ces brjod do / /
so so'i skye bo'i sgra don ni /
las stobs kyis 'gro ba so so tha dad pa rnams su skye bas na de ltar du bshad do / /
yang rab 'byor la mtshan dpe phun sum tshogs pa yod pa tsam gyis de bzhin gshegs par blta zhing 'dod par bya snyam mam zhes dris /
'am dang mam gnyis ni 'gyur khyad tsam yin cing don la khyad med do / /
lan du de ni ma lags so zhes sogs zhus /
gong du yang 'di lta bu zhig byung kyang chos kyi sku gtso bor ston pa'i ched du min la /
'dir ni chos kyi sku ston pa'i ched du slar dris so / /
bcom ldan 'das kyis de de bzhin no zhes sogs gnang ste /
mtshan dpe yod tsam gyi sku la de bzhin gshegs par blta bar mi bya'o / /
rab 'byor gal te de ltar blta bar byed na ni 'khor lo sgyur ba'i rgyal po la'ang mtshan dpe yod pas de nyid @# / /
de bzhin gshegs par 'dod dgos par thal bar 'gyur na /
de mi 'dod pa'i phyir na mtshan phun sum tshogs pa mnga' ba tsam gyis ni de bzhin gshegs par blta zhing 'dod par mi bya'o / /
zhes gsungs pa dang /
de nas rab 'byor gyis bdag gis bcom ldan 'das kyis gsungs pa'i don shes pa ltar na de ltar mi blta'o zhes zhus so / /
'khor lo sgyur ba'i rgyal po la mtshan so gnyis yod kyang de tsam mi gsal zhing ma rdzogs la /
sangs rgyas kyi mtshan dpe rnams ni gsal zhing rdzogs pa yin te /
ji skad du /
'khor lo sgyur ba thams cad la / /
'di dag yod par 'dod mod kyi / /
zhes dang /
thub mtshan yul na gnas pa dang / /
gsal la rdzogs pas 'phags pa yin / /
zhes gsungs pa ltar ro / /
des ni gzugs sku bstan nas chos sku ston pa ni /
bcom ldan 'das kyis tshigs su bcad de bka' stsal pa ni /
gang dag nga la gzugs su mthong / /
zhes sogs gsungs te /
'di'i don dbu ma rtsa ba shes rab kyi 'grel par rje nyid kyis lung de drangs nas /
don 'di ltar bshad de /
tshig de dag gis ni gzugs sgra la sogs pa'i spros pa'i chos su bden par 'dzin pas ni /
sangs rgyas kyi de kho na nyid la log par zhugs shing spong ba yin pas /
des sangs rgyas kyi de kho na nyid mi mthong bas sangs rgyas kyi de kho na nyid ni chos nyid du blta bar bya ba dang chos kyi sku'o / /
chos kyi sku de ni sngar ltar bzung ba'i tshul gyis shes par bya ba ma yin te /
tshul des shes par mi nus pa'i phyir ro zhes bstan te spros bas blo mig nyams pas de bzhin gshegs pa'i de nyid mi mthong ba'i shes byed yin pa'i phyir dang zhes gsungs pa ltar ro / /
tshig don ni /
sems can gang dag de bzhin gshegs pa de'i mtshan dpe sogs mthong nas nga la gzugs su bden zhen gyis lta zhing mthong ba ste 'dzin pa dang /
sems can gang dag nga la nga'i ming sogs thos shing sgrar brjod pa'i sgo nas bden par shes pa ste zhen nas 'dzin pa sogs mdor na /
de bzhin gshegs pa la ming dang gzugs kyi skur bden par zhen pa'i bden 'dzin gyis bcings pa de dag ni /
de bzhin gshegs pa'i chos kyi sku lta bu la log par zhugs pa ste /
skye bo de dag gis de bzhin gshegs pa nga'i chos kyi sku stong pa nyid mi mthong ngo / /
mi mthong ba'i rgyu mtshan ni sangs rgyas rnams kyi chos kyi sku ngo bo nyid kyi sku de ni chos nyid kyi skur lta dgos shing /
'dren pa sangs rgyas rnams kyi chos kyi sku chos nyid don dam bden pa de ni /
bden 'dzin gyis bcings pa'i blos shes par bya ba ma yin te /
chos kyi sku de ni blo des rnam par shes mi nus pa'i phyir te /
sangs rgyas kyi chos sku stong pa nyid shes pa la stong nyid rtogs dgos pa'i phyir ro / /
des mtshon te chos gang la yang bden zhen yod na chos de'i chos nyid mi mthong ba ni 'dra'o / /
gzugs sogs kun rdzob pa'i chos gang yin yang mngon sum du rtogs pa de'i tshe spros bcas kyi rnam pa shar ba'i tshul gyis rtogs dgos la /
de dag @# / /
gi chos nyid don dam pa'i chos gang mngon sum du rtogs pa de'i tshe spros pa rnam par bcad pa'i tshul gyis rtogs dgos te /
bden gnyis so so'i mthong tshul gyi khyad par 'di ni rtogs par dka' ba'i gnas so /
der ma zad /
chos gang yin yang de bden med du mngon sum du ma rtogs kyang /
don spyi'i tshul gyis rtogs pa'i blo de'i snang ngor spros pa 'char yang de'i ngor spros pa gcod dgos so / /
de'i don bsdu ba ni /
de ltar chos sku'i dbang du byas na mtshan dpe phun sum tshogs pa tsam gyis de bzhin gshegs pa bla na med pa'i byang chub tu sangs rgyas pa med do / /
de la chad lta 'gog pa ni /
rab 'byor khyod 'di snyam du byang chub sems dpa'i theg pa la yang dag par zhugs pa rnams kyis gzugs sogs kyi chos gang la la zhig don dam par ma grub par rtogs pa na /
chos de rigs pas rnam par bshig pa'am /
med par byas te chad par btags pa'o snyam du sems shing 'dzin na /
de ltar blta zhing 'dod par mi bya ste /
byang chub sems dpa' de rnams kyis chos gang yang rnam par bshig pa'am chad par btags pa med de /
de ltar rtogs pa de'i tshe chos de bden med du rtogs pa yin gyi /
chos de med par rtogs pa ma yin pa'i phyir ro / /
de ltar rtogs pa'i blo'i nges don kun rdzob pa'i chos de dag med kyang blo des de dag med par rtogs pa ma yin te /
blo de'i don med kyang spyir yod pa'i phyir te /
dper na bden 'dzin gyis bcings pa'i blo don bden stong du snang ba'i bum sogs med kyang spyir de yod pa bzhin no / /
yang gang zag gang gis 'jig rten gyi khams gang ga'i klung gi bye ma snyed dag rin po che sna bdun gyis gang bar byas te sbyin pa byin pa'i bsod nams las /
byang chub sems dpa' gang gis chos kyi rnam grangs sher phyin gyi gzhung 'di la brten nas bdag med pa'i don mngon sum du rtogs shing /
don dam par skye ba med pa ste mi skye ba'i chos la bzod pa chen po thob na /
gang zag de nyid kyis bzod pa thob pa'i gzhi de las bsod nams kyi phung po ches grangs med dpag tu med pa bskyed par 'gyur ro / /
mi skye ba'i chos la bzod pa thob zhes pa'i don sngar bshad zin to / /
yang rab 'byor byang chub sems dpa' rnams kyis bsod nams kyi phung po bden zhen gyis yongs su gzung bar mi bya'o zhes gsungs pa na /
rab 'byor gyis bcom ldan 'das byang chub sems dpas bsod nams kyi phung po gzung bar mi bgyi lags sam zhes tha snyad du bsod nams mi bzung ngam snyam pa'i dogs pa byung ba ltar bcos nas zhus pa na /
bcom ldan 'das kyis tha snyad du bsod nams yongs su gzung bar bya dgos mod kyi /
bsod nams la bden zhen gyis lta ba'i log par mi gzung ste /
des na tha snyad du bsod nams yongs su gzung ba zhes bya'o zhes gsungs te /
'di'i gzung bar mi bya'o zhes pas bsod nams kyi phung po la bden grub tu zhen pa'i rtag lta dang /
yongs su gzung mod kyis zhes chad par lta ba sel lo / /
yang rab 'byor @# / /
la sems can gang la la zhig bden zhen gyis 'di snyam du /
de bzhin gshegs pa ni phar gzhan du bzhud pa ste 'gro ba'am /
tshur byon tam /
yar bzhengs sam /
stan la bzhugs sam /
gnyid du mnal bar mdzad dam zhes zer zhing 'dri na /
'dri ba po des de bzhin gshegs pa ngas rang nyid 'byon bzhud sogs don dam par med par bshad pa'i don mi shes so / /
rgyu mtshan ci'i phyir zhe na /
rab 'byor de bzhin gshegs pa ni don dam par phyogs gar yang phar ma bzhud /
phyogs gang nas kyang tshur ma byon pa'i phyir te /
rgyu mtshan de bas na tha snyad du yang dag par rdzogs pa'i sangs rgyas zhes bya'o / /
de bzhin gshegs pa zhes pa'i sgra don ni /
mdo las /
de bzhin gshegs pas stong pa nyid rab tu gzigs /
rab tu mkhyen /
legs par mngon du byas pa de'i phyir thams cad mkhyen pa zhes bya'o zhes gsungs pa ltar /
stong nyid mngon sum du gzigs pa'i sgo nas yin la /
tha snyad du 'byon bzhud sogs yod kyang /
chos sku stong pa nyid kyi dbang du byas na ni /
'byon bzhud sogs don dam par med de /
'phags pa brgyad stong pa'i rtag tu dus chos 'phags bsten pa'i skor nas de bzhin gshegs pa 'byon bzhud sogs ji ltar yin pa rtag tu dus chos 'phags la dris pa'i tshul rnams ni /
rjes rtag tu ngu'i rtog brjod du rgyas par bshad pa rnams bkod na mang du dogs pas mdor bsdus zhig brjod na /
sos ka'i dus su ri thang mtshams su bye ma 'am gad pa skya bo sogs dang nye ba na smig rgyu bsngo khregs khregs 'gro ba mthong mod /
smig rgyu'i chu de dang por gang nas kyang tshur ma 'ongs shing /
mthar phyogs gang du yang dngos su 'gro bar mi 'gyur ba de bzhin du de bzhin gshegs pa'i 'byon bzhud sogs kyang de lta bu dang /
de bzhin du sgyu ma mkhan gyis rde'u shing bu sogs mi dang dud 'gro sogs gang zag tu sprul pa dang /
yang rmi lam du sangs rgyas sam sems can gyi gzugs sna tshogs 'char ba dang /
pi wang las sgra 'byung ba rnams ni dang po gang nas kyang ngo bo nyid kyis ma byung /
mthar gang du yang ngo bo nyid kyis 'gro ba med pa'i dpe de bzhin du de bzhin gshegs pa 'byon bzhud sogs kyang de dang mtshungs par bshad do / /
gzhan yang /
bgres mos zhus pa las /
de bzhin gshegs pa tsam du ma zad /
skye ba gang nas kyang ma 'ongs /
gang du yang mi 'gro /
zhes sogs chos gzhan la'ang sbyar nas gsungs pa'i mjug tu dpe dang sbyor ba ni /
rnga brdung ba las sgra 'byung mod /
sgra de dang por rnga'i shing dang lpags pa dang brdung mkhan gyi lag pa dang dbyug gu sogs la ngo bo nyid kyis mi gnas shing mi 'byung la mthar sbrang ? bu yang mi 'gro mod /
rkyen tshogs na tha snyad du skye 'gag byed par bshad pa bzhin 'dod dgos te /
de nyid las /
sus rnga sgra'i tshul rab tu shes pa des ni stong pa nyid rab tu shes so / /
zhes kyang gsungs so / /
gzhan la ji skad du /
'jam dpal rang @# / /
bzhin chos rnams kun gyi dngos / /
gnas med 'gro 'ong bral ba nam mkha' bzhin / /
zhes gsungs pas /
chos sku stong pa nyid de ni nam mkha' lta bu ste don dam par 'di na gnas zhes bstan du med cing /
nam mkha' ni gzhan du 'gro 'ong mi byed pa ltar chos kyi sku stong pa nyid de yang 'di nas phar 'gro zhing de nas tshur 'ong ba yang med do zhes pa ste mtshon tsam mo / /
yang rab 'byor la sems can gang la la zhig gis stong gsum gyi stong chen po'i 'jig rten gyi khams na sa'i rdul ji snyed yod pa de thams cad dper na /
rdul phra rab kyi tshogs bzhin du shin tu chung ba'i gzugs su phye mar byas na /
phye mar byas pa'i tshogs de dag mang ngam zhes dris pa na /
lan du de mang ngo zhes zhus shing /
gal te rdul gyi tshogs shig don dam par mchis par gyur na ni /
bcom ldan 'das kyis tha snyad du rdul phra rab kyi tshogs zhes bka' mi stsol te /
de rnams don dam par yod na der yod ces gsungs dgos pa'i phyir ro / /
de rnams don dam par med pa'i rang bzhin rdul phra rab kyi tshogs zhes gang gsungs pa de ni /
de rnams don dam par tshogs su grub pa ma mchis par de bzhin gshegs pas mkhyen nas gsungs pa'i slad du ste /
des na tha snyad du rdul phra rab kyi tshogs zhes bgyi'o / /
gzugs thams cad kyi chung ba'i rdul phra rab yin zhing de las chung ba'i rdul med la /
de ni cha med du 'dod pa yod kyang de la rigs pas gnod pas cha bcas su khas len dgos shing /
cha bcas kyang 'di la phyogs bzhi dang steng 'og tu rdul drug gis bskor nas gnas pas 'grub la /
med na de la rigs pa'i gnod byed ston tshul mtshon tsam sngar bshad zin to / /
rdul phra rab nas rags pa brtsam tshul ni /
rdul phra rab bdun la rdul phran gcig /
de bdun la rdul phra mo gcig /
de bdun la lcags rdul gcig /
de bdun la chu rdul gcig /
de bdun la ri bong gi rdul gcig /
de bdun la lug rdul gcig /
de bdun la glang rdul gcig /
de bdun la nyi zer rdul gcig /
de bdun la sro ma'i rdul gcig /
de bdun la shig rdul gcig /
de bdun la sor gcig /
sor nyer bzhi la khru gang /
khru bzhi la 'dom gang /
'dom lnga brgya la rgyang grags gcig /
rgyang grags brgyad la dpag tshad gcig yod de gzhan yang mtshon no / /
rdul phra rab rang bzhin gyis ma grub par bshad nas de bsags pa'i rags pa yang rang bzhin gyis grub pa med do zhes ston pa ni /
stong gsum gyi stong chen po'i 'jig rten gyi khams de yang don dam par khams su grub pa med par de bzhin gshegs pas gsungs te /
des na tha snyad tsam du ming gis stong gsum gyi stong chen po'i 'jig rten gyi khams zhes bya'o / /
'dis snod bcud gnyis ka mtshon no / /
gal te don dam par snod bcud kyi 'jig rten gyi khams de lta bu zhig mchis par gyur na ni /
de nyid tshogs shing 'dus pa la ma bltos par @# / /
rags pa ril po gcig tu grub cing 'dzin dgos par 'gyur ba'i slad du ste /
de ltar grub na de bzhin gshegs pas kyang gzigs dgos par 'gyur ro / /
de bzhin gshegs pas de lta bu'i snod bcud kyi 'jig rten rnams tshogs shing ma 'dus pa'i ril po rags pa cha med gcig tu grub par ma gzigs pas /
'jig rten na ril por rags pa ling ? po cha med gcig tu grub par 'dzin pa gang gsungs pa'i 'dzin pa de yang don dam par 'dzin par grub par ma mchis so zhes pa'i snga mas gzung bya dang /
'dis 'dzin pa yang don dam par grub par ston par bshad do / /
phyi ma 'dis bcud kyi 'jig rten ston pa'i dbang du byas na bcud kyi sems can rnams kyi lus ni rdul phra rab bsags pa las byung ba'i rags pa yin te /
de rdul phra mo tshogs shing 'dus pa la ma bltos par ngo bo nyid kyis rags pa ril po cha med gcig tu 'dzin pa 'gog pa yin no / /
phra rab bsags pa'i rags pa rnams ni tshogs shing 'dus pa'i rdzun pa yin par nges sla yang /
rdul phra rab ni rdzun par chung nges dka' ba'i dbang gis de cha med dang rtag pa dang don dam bden par 'dod pa yang byung ngo / /
de nas bcom ldan 'das kyis rab 'byor la ril por 'dzin pa de nyid ni 'jig rten gyi tha snyad du yod cing don dam par med la /
gzung bya'i chos de ni don dam par brjod du med pa yin na yang /
byis pa so so skye bo rnams kyis de don dam par brjod du yod par zhen nas bzung ngo / /
'di dag gis zab pa dang rgya che ba phyogs gnyis ka bshad do / /
'on kyang don dam par brjod du med tshul legs par shes pa la rjod byed sgra rnams ni rang yul la dngos po'i dbang gis mi 'jug cing /
'dod pa'i dbang dang tha snyad kyi dbang gis 'jug tshul 'di legs par shes dgos par snang ngo / /
de nas rab 'byor sems can gang la la zhig 'di skad du de bzhin gshegs pas gang zag gi bdag tu lta ba dang /
sems can dang srog dang gang zag tu lta bar rang lugs la gsungs so zhes zer na /
de yang dag pa ste legs par smra bas smra ba yin nam zhes bris pa na /
lan du rab 'byor gyis de ma lags so / /
rgyu mtshan de ci'i slad du zhe na /
de bzhin gshegs pas gzhan gyis bdag tu lta ba sogs su gang gsungs pa de ni /
bdag tu lta ba sogs rnam par bshig pa dang /
lta ba de dag gi zhen yul med pa dang lta ba de yang don dam par ma mchis par de bzhin gshegs pas gsungs pa'i slad du ste /
des na tha snyad du bdag tu lta ba sogs zhes bgyi'o / /
de nas 'jug sdud par bzhed nas bcom ldan 'das kyis rab 'byor 'di la byang chub sems dpa'i theg pa la yang dag par zhugs pas /
ji skad bshad pa 'di ltar chos thams cad la sbyar nas shes pa dang blta ba dang mos par bya zhes pa'i shes pa ni thos pa'i shes rab /
lta ba ni bsam pa'i shes rab /
mos pa ni bsgoms pa'i shes rab bskyed par bya zhes pa'o / /
ci nas kyang chos su 'du shes @# / /
zhes pa ni chos gang la yang bden par grub snyam pa'i 'du shes bden 'dzin mi skye zhing /
bden pa'i 'du shes la mi gnas par bya'o / /
rgyu mtshan de ci'i phyir zhe na /
rab 'byor chos su 'du shes zhes bya ba ni /
'du shes pa'i yul dang 'du shes pa nyid kyang don dam par 'du shes med par de bzhin gshegs pas gsungs pa'i phyir te /
des na tha snyad du chos su 'du shes zhes bgyi'o / /
de ci'i phyir zhe na dang /
de ci'i slad du zhe na gnyis kyi phyir dang slad du ni gtan tshigs sam /
rgyu mtshan yin zhing skad dod a tha zhes par 'dra yang /
snga ma ni ston pa'i gsungs te zhe sa med la /
phyi ma rab 'byor gyi gsung ni zhe sar bsgyur ba'o / /
de ltar bden med yang dang yang du bshad nas bden 'dzin nan tan du mdzad nas bkag go /
'gog tshul ni /
bden 'dzin gyis gzung ba ltar de'i zhen yul la rigs pa'i gnod byed bstan nas 'gog pa yin gyi /
tsher ma 'don pa ltar min te /
'phags pa lhas /
yul la bdag med mthong na ni / /
srid pa'i sa bon 'gag par 'gyur / /
zhes dang /
rnam 'grel las /
'di yul sun dbyung med par ni / /
de stong ba ni nus ma yin / /
zhes gsungs pa ltar ro / /
'gog pa'i rgyu mtshan ni /
bden 'dzin ma rig pa yin pas de'i dbang gis 'khor bar 'khor ba dang /
bden 'dzin spong ba la bden med rtogs dgos zhing 'di rtogs nas bsgoms stobs kyis 'khor ba las grol nas thar pa dang thams cad mkhyen pa'i go 'phang yang thob par 'gyur snyam du dgongs pa'i phyir te /
mdo sdud pa las /
'khor bar chags pa'i yid dang ldan rnams rtag tu 'khor / /
bdag dang bdag gi chos gnyis yang dag min stong ste / /
khyim pa bdag nyid kyis ni mkha' la mdud pa por / /
dper na dogs pa'i 'du shes kyis ni dug langs pa / /
dug de khong du song ba med kyang brgyal bar 'gyur / /
de bzhin byis pa bdag dang bdag gir khas len pa / /
bdag der 'du shes yang dag min rtog skye zhing 'jig /
ji ltar 'dzin pa de ltar kun nas nyon mongs bstan / /
bdag dang bdag gir mi dmigs rnam par byang bar gsungs / /
zhes dang /
sems can tha ma 'bring dang mchog gyur ji snyed pa / /
de kun ma rig las byung bde bar gshegs pas gsungs / /
rkyen rnams tshogs nas sdug bsngal 'khrul 'khor rab tu 'byung / /
ma rig 'khrul 'khor de ni zad med 'phel ba med / /
ye shes tshul sgo thabs dang rtsa ba ji snyed pa / /
de kun ? shes rab pha rol phyin pa mchog par gyur / /
rkyen rnams tshogs nas ye shes 'khrul 'khor rab tu 'byung / /
shes rab pha rol phyin la zad med 'phel ba med / /
ces gsungs pa'i phyir ro / /
mdor na /
bdag med rtogs pa'i shes rab ni thar pa thob byed kyi rgyu byed kyi gtso bo yin te /
de med na 'khor ba las grol ba'i thar pa thob mi srid pa'i phyir te /
ting 'dzin rgyal po las /
gal te bdag med chos la so sor rtog /
so sor der brtag gang zhig sgom byed pa / /
thar pa mya ngan 'das thob 'bras bu'i rgyu / /
rgyu gzhan gang yin des @# / /
ni zhir mi 'gyur / /
zhes gsungs pa lta bu gzhan yang khungs mang la shin tu gal che'o / /
de ltar gal che ba la dgongs te phan yon bstan pa'i sgo nas mjug bsdu ba ni /
rab 'byor byang chub sems dpa' sems dpa' chen po gang gis 'jig rten gyi khams dpag tu med pa dag gser dngul mu tig sogs rin po che sna bdun gyis gang bar byas te sbyin pa byin pa bas kyang /
rigs kyi bu'am /
rigs gyi bu mo gang gis gzhung shes rab kyi pha rol tu phyin pa 'di rdzogs par lta zhig /
tha na zab mo ston pa'i tshig rkang pa bzhi pa'i tshigs su bcad pa tsam bris nas blo la 'dzin tam /
glegs bam klog gam /
glegs bam yongs rdzogs lag tu 'chang ngam /
de'i tshig don rnams kun chub pa ste shes par byed dam /
rang gis tshig don shes pa ltar sems can gzhan dag la yang rgya cher yang dag par rab tu ston par byed na /
gang zag de nyid de lta bu byas pa'i gzhi de las bsod nams te don la phan yon ches mang du grangs med dpag tu med pa bskyed do / /
bsod nams zhes pa ni bsod nams dang ye shes kyi tshogs gnyis ga mtshon zhing /
sbyin pa tshul khrims bzod pa gsum las ni gtso bor bsod nams kyi tshogs gsog la /
bsam gtan shes rab gnyis kyis ni gtso bor ye shes kyi tshogs gsog cing /
brtson 'grus las ni de gnyis ka 'byung ngo / /
des na sher phyin la thos bsam sogs byed pa ni ye shes kyi tshogs gsog pa gtso che'o / /
'o na gzhung 'dir phan yon 'chad pa'i skabs rnams su bsod nams kyi phung po zhes pa mang du 'byung ba ji ltar yin zhe na /
de ni tshogs gnyis kyi zlas phye ba'i bsod nams kyi tshogs tsam la dgongs pa ma yin gyi /
phan yon la bsod nams kyi ming gis brjod pa'o / /
gzhung 'di ston tshul ji ltar bya ba ni /
ji ltar yang dag par rab tu ston ce na /
de yang brjod cing ston pa dang go ba rnams ni tha snyad tsam du 'jog cing /
don dam par brjod bya rjod byed sogs med pas don ji ltar yang dag par ram don dam par ram rab tu mi ston kyang tha snyad du ston pa de bzhin du /
'dir yang tha snyad tsam du tshig dang don phyin ci ma log par yang dag par rab tu ston te /
rgyu mtshan des na /
yang dag par rab tu ston pa zhes bya'o / /
'di legs par shes pa ni /
rjod byed kyi sgra rnams ni rang yul la brda dang tha snyad kyi dbang gis 'jug cing /
dngos po'i dbang gis mi 'jug pa'i tshul legs par shes dgos te gong du mtshon tsam zhig bshad kyang /
'dir yang dngos po'i dbang gis mi 'jug pa'i rgyu mtshan ni don gcig la'ang ming sna tshogs kyis brjod chog pa lta bu ste /
dper na rta lta bu gcig la yang rgya gar rgya nag bod sog po sogs kyis rang rang gi yul skad sna tshogs kyi ming gis brjod pa bzhin dang /
sher phyin byams pas zhus pa las gzugs sogs kyi chos thams cad la yang ming glo bur du btags par gsungs pas ming 'jug pa ni brda'i dbang yin gyi /
dngos po'i dbang gis min no / /
des na @# / /
ming la brten nas don go ba yang brda sbyar dgos pa'i dbang gis yin gyi /
brda ma sbyar na don go mi nus te /
dper na byis pa chung ngu brda mi shes pa la ming de dang de brjod kyang sgra tsam zhig thos par 'gyur zhing /
don de dang de mi go ba ltar ro / /
de bzhin du gzhan kun gyis kyang don de go ba ni brda'i dbang gis yin gyi /
brda med na byis pa chung ngu ltar sgra tsam zhig thos par 'gyur gyi don go bar mi 'gyur ro / /
chos rnams don dam dpyod byed kyi rigs pas dpyad mi bzod cing /
'phags pa'i mnyam gzhag gi gzigs ngor gnyis snang gi spros pa thams cad nye bar zhi bas de'i ngor spros bcas kyi tshul du brjod mi nus pa ni snga ma las kyang zab ste /
smra bsam brjod med shes rab pha rol phyin / /
zhes gsungs pa ltar ro / /
de nas 'dus byas kyi chos rnams rang bzhin med cing mi rtag par bstan nas mjug bsdu ba ni /
skar ma rab rib mar me dang / /
zhes gsungs te /
gzugs la sogs pa'i phung po lnga sogs la mtshon na /
dpe ji ltar na /
skar ma rnams ni mtshan mor snang zhing /
nyin mor mi snang ba de bzhin du phung sogs kyi 'dus byas rnams ni ma rig pa'i mun pa yod na don dam par stong gi /
bden med rtogs pa'i ye shes kyi nyi ma shar ba na don dam par mi snang bas skar ma bzhin du blta'o / /
rdul sogs rab rib kyis mig bsgribs pa'i tshe don ji lta ba bzhin du mi snang bar gzhan du mthong ba ltar ma rig pa'i rab rib kyis blo mig bsgribs pa'i ngor 'dus byas rnams kyang don gzhan du snang ngo / /
mar me ni sngo 'bu la brten nas myur du skye zhing 'jig pa de bzhin du 'dus byas rnams ni rang rang gi rgyu rkyen la brten nas myur du skye 'jig byed do / /
sgyu ma ni don gzhan du snang ba ltar 'dus byas rnams ni blo 'khrul ba'i ngor bden par snang ngo / /
zil ma ni myur du 'jig pa ltar 'dus byas rnams ni rang gi dus gnyis par mi sdod par myur du 'jig go / /
chu bur ni chu 'khrugs pa sogs las glo bur du 'byung zhing 'jig pa ltar 'dus byas rnams ni rkyen tshogs na glo bur du 'byung zhing 'jig go /
rmi lam ni gnyid kyis bslad pa'i tshe 'khrul snang yin pa ltar 'dus byas rnams ni ma rig pas bslad pa'i ngor bden snang du 'char ro / /
glog ni myur du 'byung zhing 'jig pa ltar 'dus byas rnams ni rkyen tshogs na myur du 'byung zhing 'jig go /
sprin ni klu sogs kyi bsam pa'i dbang gis mkha' la skye zhing 'jig pa ltar 'dus byas rnams ni /
thun mong dang thun mong ma yin pa'i las dbang gis skye 'jig byed bar 'gyur zhes pa'i dpe rnams kyis kyang 'dus byas thams cad bden med du bshad do / /
de dag ni 'dus byas rnams la thun mong du sbyar nas bshad pa ste /
mdo las ni /
gzugs ni dbu ba brdos pa 'dra / /
tshor ba chu yi chu bur bzhin / /
'du shes smig rgyu lta bu ste / /
'du byed rnams ni chu shing bzhin / /
rnam par shes pa sgyu ma ltar / /
nyi ma'i gnyen gyis bka' stsal to / /
zhes @# / /
bshad tsam mgon po klu sgrub gsung ngo / /
slob dpon kA ma la shI las ni phyi ma gsum dus gsum dang sbyar nas snga ma las mi 'dra bar bshad kyang mi 'gal lo / /
mdor na 'dus byas thams cad kyang gong du bshad pa'i dpe dgu po de ltar mi rtag pa dang rang bzhin med par blta'o zhes so /
'dis kyang gang zag dang chos kyi bdag med pa gnyis ka bstan par gzung ngo /
! /
gsum pa mjug gi rim pa ni /
bcom ldan 'das kyis di skad ces bka' stsal nas /
de la gnas brtan rab 'byor dang /
de las gzhan pa'i dge slong stong nyis brgya lnga bcu po de dag dang /
byang chub sems dpa' de dag dang /
dge slong pha dang /
dge slong ma dang /
dge bsnyen pha dang /
dge bsnyen ma'i 'khor rnam pa bzhi po dang /
gzhan yang lha dang mi dang lha ma yin dang dri zar bcas pa'i 'jig rten gyi sems can rnams yi rang zhing dga' ste /
bcom ldan 'das kyis ji skad gsungs pa la mngon par bstod do zhes so / /
'di'i mjug tu rdo rje gcod pa'i snying po'i sngags zhes pa zhig 'byung ba 'di mdo rgyud na yod par ma mthong bas /
gzhan zhig gis byas nas bcug par nges so / /
der ma zad /
snying po 'di lan gcig brjod pas rdor gcod tshar khri dgu stong bklag pa dang mnyam mo zhes pa ni bsngags brjod ha cang thal ba ste /
'on kyang ton mi chog pa ni min no / /
de ltar gsung rab 'di la sogs pa gzhung mang po'i dgongs 'grel 'bad pas byas pa ni /
gsang ba bsam gyis mi khyab pa'i mdo las /
byang chub sems kyi bsod nams dang / /
dam chos 'dzin pa'i bsod nams gang / /
stong pa nyid la mos pa yi / /
bcu drug char yang mi phod do / /
zhes stong pa nyid kyi don 'chad cing mos pa las phan yon chen po 'byung bar gsungs pa dang /
lha'i bu blo gros rab gnas kyis zhus pa'i mdo las /
chos rnams thams cad bka' bstan gnyis su 'du / /
legs par bshad dang de yi dgongs 'grel pa / /
de yi dbang gis shA kya'i bstan pa yang / /
'jig rten khams 'dir yun ring gnas par 'gyur / /
zhes gsungs pa ltar thub pa'i bstan pa la phan cung zad re e thogs bsams nas yin gyi gzhan min no / /
ston pas sher phyin byang phyogs nas byang phyogs kyi rgyud du dar bar 'gyur zhes lung bstan 'dug pa bzhin /
byang phyogs 'dir rje nyid kyis 'phags pa yab sras kyi dgongs pa ltar sher phyin gyi snying po lta ba rnam par dag pa gsal bar mdzad pa'i srol du zhugs nas /
kho bos kyang rje'i dgongs pa 'grel ba'i lta ba'i rnam gzhag du ma byas pa rnams phyogs mang por dar zhing /
khyad par du rtsa 'jug gnyis kyi 'grel pa dang /
sher snying dang zab mo'i gzhung 'di'i dgongs pa blos ci nus su bkral ba 'di dag kyang /
rgyal bas lung de ltar bstan pa'i phyogs su 'gro'am snyam nas yin pas /
de'i phyir @# / /
tshul 'di la 'bad pa ni don mchis pa yin no / /
! / /
smras pa /
sngon bsags legs spyad mang thos rlung shugs kyis / /
lung dang rigs pa'i gshog sgro rab bskyod de / /
zab don mkha' la bgrod pa'i gnyis skyes khyod / /
don min 'khrul pa'i g.yang sar ma lhung ngam / /
gal te tshul 'dir nyes bshad cha mchis na / /
thub dbang nyid drung bshags shing bzod gsol gyi / /
brtse ba'i thugs kyis nongs pa'i dri sbyangs nas / /
byang chub bar du rjes su 'dzin gyur cig /
ches zab zab mo'i mdo don bkral ba'i dges / /
gzhung mang mang du thos pa'i blo ldan bdag /
skye kun kun mkhyen lam sgrub rten rnyed tshogs / /
rab rdzogs rdzogs pa'i sangs rgyas myur thob shog / / /
ces rdor gcod kyi 'grel pa thar par bgrod pa'i lam bzang zab don snang ba'i nyi ma zhes bya ba 'di ni /
shAkya'i dge slong grags pa bshad sgrub ces bya bas rang lo bcu phrag bdun pa rab byung bcu gnyis pa'i shing byi lor dad pas co ne'i dgon nyid du sbyar ba'i yi ge pa ni tA yi la lung blo bzang don grub bo / /
mang+ga laM /
