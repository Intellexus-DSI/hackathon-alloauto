@## / /
rgya gar skad du /
badzra bi dA ra Na sA d+ha na nA ma /
bod skad du /
rdo rje rnam par 'joms pa'i sgrub thabs zhes bya ba /
gdug pa kun gyi dgrar gyur pa / /
khro bo'i rgyal la gus btud de / /
rgyas pa bsgom par mi nus dang / /
sdug bsngal nad kyis nyen pa la / /
de don sgrub thabs 'bad par bya / /
snying rje ldan pa'i rnal 'byor pas / /
mgul khug nyungs kar tshags byas te /
kha bshal khrus dang ldan byas la / /
dben gnas bde ba'i stan la 'dug /
badzra bcu yis mtshams bcad de / /
rang snying bsil zla hUM bkod de / /
de 'od bde gshegs spyan drangs te / /
mkha' la gsal bkod mdun rdzogs bya / /
chos nyid dang gnas de rjes la / /
drag po'i hUM sgra stong zil gnon / /
stong gsum g.yo ldan mkha' 'byung bsam / /
de rjes hUM 'od mkha' la bsam / /
de las yaM baM laM suM chad / /
de dag rim gyis zhu gyur pas / /
rlung mtsho sa ri rgyal por 'gyur / /
de steng a hUM paM zhu bas / /
zla nyi pad+ma'i gdan du bsam / /
de steng hUM babs zhu 'gyur bas / /
sna tshogs pa yi rdo rje la / /
phyogs gcig yu bar gyur par bsam / /
de 'od bde gshegs mtha' dag bsdus / /
de gyur rdo rje snying po'o / /
sku ljang spyan gsum phyag gnyis pa / /
g.yas pa rdo rje rgya gram la / /
ngos gcig yu bar 'dzin pa'i tshul / /
g.yon pa sdigs mdzub thugs kar 'dzin /
g.yas bskum g.yon brkyang gar gyis bzhugs / /
dbu skra gyen brdzes klu rigs brgyan / /
mche gtsigs phyag rdor sprul par bsgom / /
de thugs hUM las 'od zer 'phros / /
badzra gnyis dang bcas pa yis / /
sngon lha'i ye shes spyan drangs te / /
na mo rat+na tra yA yas / /
ye shes lha la phyag byas te / /
mchod pa rnams kyis yang dag mchod / /
dzaHhUM baM hoHsa gnyis med bya / /
badzra brgyad dang kI la lnga / /
badzra bdun tshogs brjod byas pas / /
sku gsung thugs sogs byin gyis brlab / /
thugs hUM las byas bde gshegs bkug /
na masma man sngags sogs kyis / /
khro bo nyid la dbang bskur bsam / /
de lhar gsal bar bsgom par bya / /
de skyo gzungs sngags rim pa gsum / /
mos ba'i bye brag bzlas par bya / /
de skyo gtor btang ye shes dbyung / /
mchod la gshegs su gsol bar bya / /
lha yi nga rgyal ldan par bya / /
bdag blo shin tu dman gyur kyang / /
yi dam lhas bskul sgrub thabs 'bad / /
'bad pas dge ba ci thob pas / /
'gro rnams re 'dod skong bar shog /
bdag kyang yi dam lung bstan bzhin / /
rang 'dod gnas su skye bar shog /
kun gyis yi dam zhal mthong shog /
bdag gi bstan bcos rgyas gyur cig /
slob dpon chen po mkhas pa rat+na kI rtis mdzad pa'i /
rdo rje rnam par 'joms pa'i sgrub thabs bsdus pa zhes bya ba rdzogs so // //
bal po'i paN+Di ta ma hA pa Na'i rang 'gyur ro / /
[ ]
