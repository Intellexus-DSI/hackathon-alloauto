@## / /
rgya gar skad du /
shrI he badzra nA ma sA d+ha naM /
bod skad du /
dpal kye rdo rje zhes bya ba'i sgrub pa'i thabs / /
dgyes pa'i rdo rje la phyag 'tshal lo / /
e waM nyid bzhugs rje bo mgon po bzhi / /
dang po tha ma dbus las rnam par grol / /
rdo rje 'dzin pa khyod la phyag 'tshal lo / /
bla ma dang sangs rgyas dang chos dang dge 'dun rgan pa rnams kyi rkang pa la /
dad pa spyod pas phyag btsal nas bri /
dang por gnas bstan par bya ba ni /
shing gcig gam ni dur khrod du / /
de bzhin ma mo'i khyim dag gam / /
yang na dben pa'am bas mtha' ru / /
der ni bsgom pa bzang bar gsungs / /
zhes 'byung bas na gnas der ram /
rang nyams dga' ba'i gnas su 'dug nas /
sems rtse gcig pa'i ting nge 'dzin la rnal 'byor mnyam pa nyid du byas nas / /
nub mo rang gi snying gar 'dug nas / /
raM las nyi ma'i dkyil 'khor / /
de'i steng du thabs dang shes rab kyi bdag nyid can yi ge hUM /
nam mkha' la bla ma dang sangs rgyas dang byang chub sems dpa' rnams mthong nas /
lha mo brgyad rgyan gyis brgyan pa spros nas mchod pa /
gau rI zla ba'i snod can /
tsau rI nyi ma'i snod can /
bet+tA lI dri chu'i snod can /
g+hasma rI sman gyi snod can / /
puk+ka sI rdo rje 'dzin pa /
sa pa rI bdud rtsi'i snod can / /
tsaN+Da lI rnge'u chung 'dzin ma /
de rnams kyis mchod pa /
Dom+bi nI reg bya dbyer med pa'i chags pa chen po dang rjes su chags par byed /
de nas phyi'i mchod pa dang /
sdig pa bshags pa dang /
dkon mchog gsum la skyabs su 'gro ba la sogs pa bya'o / /
de nas dang po byams pa dang /
gnyis pa snying rje dang /
gsum pa dga' ba dang /
bzhi pa btang snyoms su bya'o / /
de nas sems stong pa nyid du byed pa / /
'khor ba bdag tu 'dzin pa med par bya /
oM shU n+ya tA dz+nyA na badzra swa b+hA ba At+ma ko\u0f85haM /
de nas yi ge raM las sngon du nyi ma'i dkyil 'khor bsgom /
de'i steng du yi ge hUM las rdo rje /
de'i lte ba la hUM /
de las 'od zer 'phros pas bla re dang /
sa gzhi dang /
rtsig par gyur /
de'i dbus su nam mkha'i dbyings kyi 'byung gnas su bsgom pa ni rlung gi dkyil 'khor me'i dkyil 'khor /
chu'i dkyil 'khor /
sa'i dkyil 'khor /
de'i steng du b+h+rUM las 'khor lo lte ba la b+h+rUM b+h+rUM dang 'khor lo gnyis dbyer med pa las rnam par snang mdzad de dang 'byung bzhi'i dkyil 'khor gcig tu 'dres nas /
chos kyi 'byung gnas kyi dbus su gzhal yas khang du gyur /
gzhal yas khang thog gcig pa / /
sgo bzhi pa twa ran bzhis mdzes pa /
me tog sna tshogs pa'i gzugs can /
de'i dbus su A li las zla ba'i dkyil 'khor /
kA li las nyi ma'i dkyil 'khor dang /
zla ba me long lta bu'i ye shes nyi ma mnyam pa nyid kyi ye shes dbus su hUM las rdo rje so sor rtog pa'i ye shes /
gcig tu 'dres pa'i ngo bo bya ba grub pa'i ye shes /
rdo rje sems dpa'i gzugs su gyur pa chos kyi dbyings rnam par dag pa'i ye shes te /
'dres pa yi ge hU~M las rdo rje sems dpa' de mngon par byang chub pa lngas sku bskyed pa'o / /
zhal dang phyag mtshan yab dang sras su mthun pa /
rdo rje sems dpa' rin chen zla ba'i gzugs can /
phyag bcu drug zhal brgyad zhabs bzhi dga' bar byed pa phyag dang po gnyis kyis bdag med ma la 'khyud pa /
thabs dang shes rab gnyis su med pa'i byang chub kyi sems zla ba /
gau rI brgya byin phyogs su gnas /
tsau rI yi dags phyogs su gnas /
bet+tA lI chu bdag phyogs su gnas /
g+hasma rI gnod sbyin phyogs su gnas /
bdud bzhi 'joms pa'i tshul du'o / /
gtsigs pa'i gzugs can sgor gnas pa'o / /
puk+ka sI 'joms pa'i gzugs can dbang ldan grwar gnas /
sa ba rI me'i grwar gnas /
tsaN+Da lI bden bral gyi grwar gnas /
Dom+bi nI rlung gi grwar gnas pa'o / /
gaM tsaM baM g+haM baM saM laM DaM sa bon las sku rdzogs nas dbyung bar bya / /
gau rI phyag g.yas na gri gug g.yon na nya /
tsau rI g.yas na rde'u chung /
g.yon na phag /
g+ha sma rI g.yas na sbrul /
g.yon pad+ma'i snod /
pu k+ka sI g.yas seng ge /
g.yon dgra sta /
sa ba rI g.yas na dge slong /
g.yon na gseg shad /
tsaN+Da lI g.yas na 'khor lo /
g.yon na thod pa /
Dom+bi nI g.yas rdo rje /
g.yon sdigs mdzug gau rI kha dog nag mo /
tsau rI mdog dmar /
bet+tA lI mdog ser /
g+hasma rI mdog ljang /
puk+ka sI mdog sngo /
sa ba rI mdog dkar /
tsaN+Da lI nam mkha'i mdog /
Dom+bi nI kha dog sna tshogs thams cad spyan gsum pa /
skra grol ba /
phyag rgya bzhi dang ldan pa thams cad bzhengs nas /
brkyang bskum du bzhugs pa /
thams cad kyang phyag gnyis pa /
tshangs pa dang /
khyab 'jug dang /
drag po dang /
gshin rje dang /
gnod sbyin dang /
srin po dang /
lha ma yin rnams /
gau rI la sogs pa rnams kyi gdan no / /
de nas rdo rje sems dpa' yab yum dang bcas pa 'dod chags chen pos zhu nas /
de nas lha mo bzhis bskul ba /
sna tshogs glu yis rab tu mchod / /
dgyes pa'i rdo rje'i thugs rje'i yid / /
puk+ka sI ni bdag la skyobs / /
bde ba chen po sbyor 'dod pas / /
stong pa'i rang bzhin bsal te bzhengs / /
stong pa'i rang bzhin bsal nas ni / /
sa ba rI la dngos grub stsol / /
gal te gson par mchi bzhed na / /
dgyes pa'i rdo rje bzhengs su gsol / /
tsaN+Da lI ni bdag gis su / /
mthong ba med nas gsol ba yi / /
ci yi phyir na stong par bzhugs / /
sngon smon bzhin du dpa' bo rol / /
bdag ni Do m+bi'i mtshan ma med / /
khyod kyi sems ni shes pa ste / /
thugs rje med pa de mi rung / /
sgyu 'phrul lta bur bzhengs su gsol / /
dang po stong pa'i byang chub sems / /
gnyis pa la ni sa bon 'byung / /
gsum pa la ni gzugs rdzogs te / /
bzhi pa la ni yig 'bru dgod / /
bdag po dga' ma sa bon gnyis / /
bar ma 'jigs pa sngon po gnyis / /
aM hUM gnyis kyi 'od zer las / /
rdo rje chen po bzhengs pa'o / /
lha yi gzugs su 'phros nas ni / /
nam mkha'i khams ni yongs gang pa'o / /
snying gar aM hUM la bsdus nas / /
rnal 'byor badzra d+ha ra zhes / /
zhe sdang chen po'i rang bzhin gyur / /
zhabs bzhi sa la mnan pa yis / /
lha dang lha min 'jigs par byed / /
kha dog nag po 'jigs par byed / /
bdag med ma la bde ba ster / /
rtog pa med pa'i bde ba rnyed / /
rtog pa med pa'i rang bzhin gzugs / /
bdud bzhi rim par zhabs kyis mnan / /
'jigs pa thams cad 'jigs par byed / /
mgo bo'i phreng ba rdzogs par bya / /
nyi ma'i gdan la gar thabs byed / /
sna tshogs rdo rje spyi bor gnas / /
kha dog nag po 'jigs par byed / /
dang po zhal ni nag po che / /
g.yas kyi zhal ni zla ltar dkar / /
g.yon gyi zhal ni dmar po 'jigs / /
steng gi sngon po gtsigs pa'i zhal / /
nyi shu rtsa bzhi spyan dang ldan / /
zhal rnams gzhan ni nag po'o / /
hU~M zhes bya ba'i sgra 'byin cing / /
thal bas lus kyang byugs pa'o / /
smin ma skra yengs ser po yin / /
phyag rgya lnga yis sku la brgyan / /
spyan ni lta stangs khro bor blta / /
lo ni bcu drug tsam gyi tshad / /
glang po rta dang bong bu dang / /
ba lang rnga mo mi dag dang / /
byi la dang ni seng ge dang / /
g.yas kyi phyag na thod pa brgyad / /
de rnams rim pa bzhin du gzhag /
sa yi lha dang chu yi lha / /
me yi lha dang rlung gi lha / /
zla ba'i lha dang nyi ma'i lha / /
gshin rje lha dang nor sbyin no / /
g.yon pa'i phyag na ban+d+ha brgyad / /
de rnams rim par dgod pa'o / /
sgeg pa dpa' ba 'jigs su rung ba dang /
rgod dang gshe dang 'jigs par byed pa dang / /
snying rje rngam dang zhi ba la sogs pa / /
'bar ba'i gar dgu ro dang ldan / /
shrI ni ye shes mi gnyis pa / /
he ni rgyu sogs rnam par spangs / /
ru ni tshogs dang bral ba ste / /
ka ni gang du'ang mi gnas pa'o / /
oM d+harma d+hA tu swa b+hA ba At+ma ko\u0f85haM /
mig gnyis la ni gti mug rdo rje'o / /
rna ba la zhe sdang rdo rje'o / /
sna la ser sna rdo rje'o /
kha la 'dod chags rdo rje'o / /
reg bya la phrag dog rdo rje'o / /
yid la bdag med rnal 'byor ma'o / /
sa la spyod ma lus rdo rje ma / /
mkha' la spyod ma gsung rdo rje ma / /
snying gi dbus na gnas pa ni bdag med ma'o / /
rang gi snying ga'i sa bon las / /
'od nag po lcags kyu 'dra ba 'phros pas / /
khams gsum gyi sangs rgyas spyan drangs nas / /
mchod pa lha mo brgyad dag gis bya'o / /
de nas gsol ba gdab par bya'o / /
oM a b+hi Shiny+tsa tu mAM sarba badzra ta thA ga ta /
rdzogs nas thams cad he ru ka /
sangs rgyas kun gyis dbang bskur mdzad / /
sangs rgyas kun gyi rang bzhin chu / /
bdud rtsi bum pas dbang bskur ro / /
de nas me tog gi char dang /
ras dang tsan+dan gyi phye ma dang /
gur gum char du phab pas /
nam mkha'i khams sna tshogs pa'i sgras gang nas /
sna tshogs pa'i gzugs kyis mchod pa byas nas /
lo tsa na la sogs pa yis / /
rdo rje'i glus kyang stod par byed / /
de ltar dbang bskur zin nas /
mi bskyed pa 'khor lo'i gzugs can /
rna ba snang ba mtha' yas kyi bdag nyid / /
mgul du rin chen 'byung ldan / /
ska rags don yod grub pa /
gdu bu rnam par snang mdzad kyi rang bzhin du dran par bya'o / /
phyag rgya lnga rnam par dag pa rigs lnga'o / /
snying rje rnam par dag pa spyan dmar po /
byams pa rnam par dag pa mdog nag po /
byang chub kyi yan lag rnam par dag pa pags pa /
'phags pa'i bden pa bzhi rnam par dag pa rus pa /
phyag rgya rnam par dag pa sangs rgyas lnga'o / /
gdug pa'i sems can gdul ba'i phyir / /
khro bo'i gzugs so / /
sha rnam par dag pa puk+ka sI'o / /
khrag rnam par dag pa sa ba rI'o / /
byang chub rnam par dag pa tsaN+Da lI'o / /
rkang rnam par dag pa Dom+bi nI'o / /
rnam par thar pa brgyad rnam par dag pa zhal brgyad /
lus ngag yid gsum rnam par dag pa spyan gsum /
stong pa bcu drug rnam par dag pa phyag bcu drug /
bdud bzhi rnam par dag pa zhabs bzhi /
de bzhin gshegs pa mi bskyod pa dang /
rnam par snang mdzad dang /
rin chen 'byung ldan dang /
snang ba mtha' yas dang /
gau rI la sogs pa phyag rgya bzhi'o / /
sa rnam par dag pa puk+ka sI'o / /
chu rnam par dag pas ba rI'o / /
me rnam par dag pa tsaN+Da lI'o / /
rlung rnam par dag pa Dom+bi nI ru gsungs so / /
dus gsum du gnas pa las langs nas lha'i gzugs su bya'o / /
nyon mongs pa med na sngags kyi bzlas pa bya ste /
oM de ba pi tsu badzra hUM hUM hUM phaT swA hA / /
bya ba thams cad he ru ka'i gzugs su bya ste /
dngos grub gang 'dod kyang rung ste /
he ru ka'i gzugs su bya'o / /
zla ba drug tu 'dug na dngos grub 'byung ste /
'khrul pa'i bsam pa med na /
sangs rgyas kyi rdzu 'phrul thob par 'gyur ro / /
bsgul bskyod thams cad phyag rgya yin / /
brjod pa thams cad sngags yin te /
he ru ka ni gnas pa ni / /
rnam shes yang dag shes pa yin / /
rgyud las sgrub thabs bsdus pa'o / /
shes dang mi shes mi dpogs pas / /
zab mo tshul ni gsal byed pa / /
shes rab 'o ma'i rgya mtsho las / /
skad cig man ngag srubs shing gis / /
slob dpon bde ba'i man ngag gis / /
bsdus pas bdud rtsi za ba ltar / /
de yi blo yi shes pa yin / /
he ru ka yi sgrub thabs 'di / /
legs par gsal bar byas pa ni / /
dgyes pa'i rdo rje'i rgyud las brtsams / /
de bzhin gsungs pa'i rim pa yis / /
bdag gi bsod nams 'di dang ni / /
dpal gyi sngags kyi rim brjod pas / /
yin pa'i byang chub man dge bas / /
myur bar sems can grol gyur cig /
bla ma dang ni pha ma dang / /
'khor mi rnams kyis thos dga' ba / /
byang chub snying por byas pa 'di / /
sngon du dran pa'i ye shes kyis / /
de nyid brjod par byas pa 'dis / /
dpal gyi yid ni rnyed par shog /
he badzra'i sgrub thabs slob dpon byang chub snying pos mdzad pa rdzogs so // //
rgya gar gyi mkhan po dAM paM ka ra tsan+d+ra dang /
bod kyi lo tsA ba lha btsan po mu ni rA dzas bsgyur te gtan la phab pa'o //
