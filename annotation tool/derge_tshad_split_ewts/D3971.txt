@# / /
rgya gar skad du /
hri shar Na sap+ta ti /
bod skad du /
gsum la skyabs su 'gro ba bdun cu pa /
'phags pa 'jam dpal gzhon nur gyur pa la phyag 'tshal lo / /
dge bsnyen gsum la skyabs 'gro ba / /
de ni sdom brgyad rtsa ba yin / /
sangs rgyas de'i chos dge 'dun ni / /
thar pa 'dod pa rnams kyi skyabs / /
dus gsum lam las nges grol zhing / /
shes bya la ni blo rnam rgyas / /
rmongs pa'i zum pa bcom pas na / /
sangs rgyas pad ma ltar rnam rgyas / /
thog mtha' med pa'i srid pa ru / /
ma rig gnyid kyis log pa yi / /
'gro la gang gang snang de de / /
brdzun te rmi lam lta bur 'dod / /
ma rig gnyid ni rgyun chad cing / /
yang dag ye shes nges 'byung bas / /
gang zhig rnams da de sangs rgyas / /
skyes bu gnyid sangs ji bzhin no / /
yang dag de nyid ston mdzad cing / /
mi mkhas sems can rtogs mdzad pas / /
des kyang sangs rgyas sangs rgyas dang / /
de yang sangs rgyas dang mtshungs 'dod / /
ye shes bla na med pa yis / /
yang na de nyid thugs chud pa'am / /
zhi ba nyid kyis rtogs sangs rgyas / /
de bas sangs rgyas sangs rgyas 'dod / /
sangs rgyas kyi ni gzugs kyi sku / /
mtshan dang dpe byad dag gis 'bar / /
'gro ba rang gi mos pa yi / /
dbang gis sna tshogs skur 'dzin gang / /
bsod nams tshogs ni tshad med las / /
'khrungs pa de ni rgyal ba'i sras / /
sa bcu la ni gnas rnams kyis / /
mthong bar gyur pa sku de yis / /
chos kyi rdzogs longs spyod 'di ni / /
rgyal sras rnams ni spyod pa yin / /
rgyal ba sku de la bzhugs nas / /
bla med byang chub thugs su chud / /
ye shes spros pa med pa gang / /
shes bya skye med pa las byung / /
sangs rgyas rnams kyi chos sku de / /
ye shes tshogs las byung ba yin / /
sangs rgyas rnams kyi ma 'dres chos / /
stobs dang ldan pa bco brgyad dang / /
sangs rgyas rnams kyi stobs sogs kyis / /
ye shes de ni yang dag brgyan / /
ngo bo nyid ni rgyu rkyen las / /
'byung bar 'gyur ba rigs min te / /
rgyu dang rkyen las byung ba ni / /
rang bzhin bcos ma yin par 'gyur / /
ngo bo nyid ni bcos ma ru / /
ji ltar yang ni 'gyur ba yin / /
bcos ma ma yin ngo bo ni / /
gzhan la ltos pa yod ma yin / /
chos rnams nyid kyi ngo bo ni / /
thams cad yod pa ma yin te / /
de phyir skad cig gcig gis ni / /
bde gshegs thams cad mkhyen par 'dod / /
ma rig nyon mongs can byas rtog / /
rang gi ngo bo sgro btags 'dod / /
byis pa rnams kyi 'khor ba'i rgyu / /
de rtogs gyur pa log shes yin / /
ma rig nyon mongs med yod pas / /
rnam pa kun mkhyen spangs pa nyid / /
slob ma rang sangs rgyas dag gis / /
byang chub ngo bo med pa yin / /
rgyal bas dngos po de rnams ni / /
gzugs brnyan dang yang 'dra mkhyen pas / /
gnyis med ye shes ma rig zad / /
shes bya skye med pas rab phye / /
de bas de ni cung zad kyang / /
mi mkhyen ci yang ston mi mdzad / /
sangs rgyas nam mkha' ji bzhin du / /
de ltar chos nyid la rab bzhugs / /
yid bzhin nor bu ci yang ni / /
mi 'byed rtogs pa med na yang / /
'gro ba'i bsam pa ji bzhin du / /
tshim par byed pa yin par bshad / /
rdzogs sangs thugs kyi rin chen ni / /
rang gi mos bzhin dgongs mdzad pas / /
'gro ba'i bya ba de dang ni / /
de bzhin mdzad par go ba yin / /
de yi phyir na 'phags pa rnams / /
bsam mi khyab pa'i rkyen las 'khrungs / /
yid bzhin nor bu'i bya ba ni / /
mthong la 'thad pa yod ma yin / /
chos rnams dngos med nyid la ni / /
blo gnas sangs rgyas yin par bshad / /
'og min gzhal yas khang du ni / /
yang dag mngon sum yin par 'dod / /
sangs rgyas rtogs pa mnga' ba yi / /
gzugs kyi skur ni yang dag byung / /
sprul pa'i skus ni sa steng du'ang / /
yang dag byang chub ston par mdzad / /
thub dbang rnams kyi sku gsum ste / /
chos dang longs spyod rdzogs sprul pa / /
mdor bsdus nas ni bshad pa 'di / /
gus pas blo la bzhag par gyis / /
sngon med pa las slar byung zhing / /
byung nas kyang ni yang dag med / /
rang gi ngo bo 'dzin pas chos / /
don dam par ni mi brjod do / /
gang zhig rmi lam sgyu ma dang / /
chu zla lta bur slu byed pa / /
skyes sogs dang ldan de spang bya'i / /
chos spang bar ni rigs ma yin / /
dus gsum du yang dngos gcig phyir / /
ngo bo nyid kyis rtag tu 'byung / /
rga shi dag las grol ba nyid / /
chos rnams kyi ni chos zhes bshad / /
zad dang chags bral mya ngan 'das / /
'gog dang stong pa nyid zhi ba / /
de bzhin nyid kyang chos rnams kyis / /
rang gi ngo bo de nyid bshad / /
lam gang mya ngan 'das 'gro ba / /
thub pa rnams kyis yang dag gsungs / /
de yi rgyud las skyes gyur pas / /
des ni mngon sum dag tu gzigs / /
'phags pa'i bden pa rnam pa bzhi / /
rtogs te shes nas dad gyur pas / /
skyes bu gang zag zung brgyad po / /
mi phyed dge 'dun zhes bshad do / /
nyon mongs gzhom phyir slob pas na / /
gang zag bdun ni slob pa yin / /
nyes pa ma lus zad pa'i phyir / /
brgyad pa mi slob par bshad do / /
de rnams 'bras bur gnas pa bzhi / /
bzhi ni zhugs pa po yin la / /
ston pa'i slob ma'i tshogs 'di ni / /
grol dang grol ba'i lam la gnas / /
sangs rgyas chos dang dge 'dun ni / /
bdud rnams bye ba brgya yis kyang / /
gang phyir dbye bar mi nus pa / /
de phyir dge 'dun zhes bshad do / /
thub dbang gi ni sku gsum dang / /
mya ngan 'das dang gang zag brgyad / /
sdom brtson bcas la mos pa yis / /
gang zhig gsum la skyabs 'gro ba / /
dge bsnyen du ni dam bcas pas / /
skyabs ni gsum po bsrung bar bya / /
mu stegs kun la gus pa yis / /
mchod dang phyag 'tshal mi bya'o / /
rten gyi dam pa blangs nas ni / /
slar yang dman la brten gyur na / /
nyes byas phyogs la gnas pa'i phyir / /
de ni dam pa'i bzhad gad 'gyur / /
gang zhig 'phags lam ma skyes pa'i / /
byis rmongs so so'i skye bo dag / /
de ni slob dang mi slob pa / /
min zhes bstan bcos las bshad do / /
ji ltar 'khor lo la sogs pa / /
nyer bzung 'khor lor btags pa ni / /
yang dag gzhan du rnam dpyad pas / /
rnam pa kun du mi dmigs so / /
de bzhin phung po nas brtsams te / /
sems can du ni btags pa yang / /
yang dag gzhan du dpyad byas pas / /
ci nas kyang ni dmigs mi 'gyur / /
de 'dir thar pa'i cha nas ni / /
brtsams te rtag tu dge ba la / /
nyan thos 'di phyir 'bad na ni / /
rim gyis nyan thos nyid du 'gyur / /
gang zhig rang byung ye shes 'dod / /
rang rgyal byang chub don gnyer bas / /
rtsol ba de yang rang rgyal gyis / /
byang chub kho na des 'thob bo / /
rang don la gzhol 'di dag ni / /
snying rje chen po dang bral bas / /
rang rgyal rgyal ba'i gsung las skyes / /
theg pa chen por mi bsngags so / /
rgyal ba'i yon tan mtha' yas pa / /
theg pa che las gsungs pa dang / /
byang chub sems dpa'i mthu thos nas / /
des ni snod nyid 'gyur ba yin / /
de ni theg pa chen po'i shing / /
ma lus rang gi las kyis bsregs / /
byang chub sems dpa'i nang du ni / /
skyes bu dbul po lta bur gnas / /
'di dag srid pas skrag pa yi / /
yid kyis byang chub gnyis thob pa / /
tshe zad par ni dgar 'gyur zhing / /
mya ngan 'das thob 'du shes can / /
de la mya ngan 'das yod min / /
'on kyang srid gsum skye ba ni / /
de dag la yang med mod kyi / /
zag pa med pa'i dbyings na 'khod / /
mi shes nyon mongs min spong phyir / /
phyis ni sangs rgyas kyis bskul bas / /
byang chub kyi ni tshogs bsags nas / /
de yang 'jig rten 'dren par 'gyur / /
'khor los sgyur ba rgyal po yi / /
mtshan gyis yang dag brgyan pa la / /
blo dang ldan yang blon po yis / /
rgyal po lta bur mtho bar mthong / /
nyan thos rang sangs rgyas dag gis / /
rdzogs sangs rgyas kyi rigs byung ba'i / /
byang chub sems dpa' blo ldan yang / /
thub pa'i dbang po lta bur mthong / /
byang chub sems ni legs bskyed pa'i / /
sdom brtson mchil lham khur ba la / /
byang chub sems sogs la gus pas / /
dgra bcom pa yis bzlog par bshad / /
shar ri'i lung las dgra bcom pas / /
byang chub sems dpa' phyag byas nyid / /
'di dag dkon mchog gsum gzhan min / /
sangs rgyas khongs su gtogs par 'dod / /
ji ltar dgra bcom zad ye shes / /
sa bdun sngon du 'gro ba can / /
de bzhin rdzogs sangs rgyas ye shes / /
sa bcu sngon du 'gro ba yin / /
'di ni gcig pu mi 'gro yi / /
sa bcu po ni sbyong byed de / /
gang phyir pha rol phyin pa bcus / /
sa de rnams la rdzogs par byed / /
'bras bur gnas dang zhugs pa ni / /
'phags pa'i lam gyis rab phye ba'i / /
slob pa rnams kyi sa bdun ni / /
mngon pa'i chos las ji skad bshad / /
de bzhin sde snod rgyas pa las / /
sa bcu'i bsngags pa brjod pa yin / /
thams cad 'phags lam bdag nyid can / /
de las 'phags min ji ltar 'gyur / /
nyan thos rnams kyi dbang mdzad nas / /
sde snod gsum du 'dod pa yin / /
byang chub sems dpa'i gnas skabs kyi / /
nges pa der ni yod ma yin / /
'phags pa nub kyi rir bshad dang / /
shar gyi ri pa'i nyan thos kyis / /
byang chub sems dpa'i dbang byas pa / /
sde snod bdun du bshad pa yin / /
byang chub sems dpa'i sde snod dang / /
de bzhin rig 'dzin zhes bya dang / /
mdo sde chos mngon 'dul ba dang / /
rgyas dang de bzhin skyes pa'i rabs / /
de ltar sde snod bdun po ni / /
lung ni gnyis las bstan pa yin / /
gang la de ni tshad min gyur / /
des ni dgra bcom spangs pa nyid / /
shes bya mtha' yas dbang gis na / /
'khor ba na ni skad cig yod / /
gal te re re'i dbye bas ring / /
de bzhin 'di yang srid mtshungs 'gyur / /
bya ba rgya chen byed pa'i phyir / /
srid pa ring snyam mi sems so / /
bsod nams ye shes stobs kyis ni / /
lus sems sdug bsngal gyis mi non / /
de bas rnam pa thams cad du / /
byang chub sems dpa' smad mi bya / /
khams gsum par gtogs nyon mongs zad / /
byang chub kyi ni snod gyur nyid / /
phung po khams dang skye mched rnams / /
gzugs brnyan mtshungs par mthong bas na / /
nyan thos rang sangs rgyas dag ni / /
stong ni gnyis dang gsum po mthong / /
rnam pa kun mkhyen ye shes ni / /
rdzogs sangs rgyas kyi yin par bshad / /
rgyal bas lam gyi rnam pa shes / /
byang chub sems dpa' yin par gsungs / /
rab tu dga' ba thob pa na / /
kun sbyor gsum po legs zad pas / /
byang chub sems dpa' 'phags 'gyur zhing / /
rdzogs sangs rigs las byung ba yin / /
sa ni gong ma gong ma la / /
byang chub sems dpa'i yon tan dang / /
nyes zad gang yin sa bcu pa'i / /
mdo nyid las ni shes par bya / /
yon tan dam pa re re zhing / /
mtha' yas de ni mkha' dang mnyam / /
byang chub la sems rtag phyag 'tshal / /
blo ldan byang chub la skyabs mchi / /
theg chen tshul la brten nas ni / /
skyabs gsum rnam par phye ba las / /
bsod nams gang des 'jig rten rnams / /
dkon mchog gsum la mchog gzhol shog /
gsum la skyabs su 'gro ba bdun cu pa /
slob dpon zla ba grags pa'i zhal snga nas mdzad pa rdzogs so // //
rgya gar gyi mkhan po paN+Di ta chen po dI paM ka ra shrI dz+nyA na dang /
sgra bsgyur gyi lo tsA ba dge slong rin chen bzang pos bsgyur cing zhus te gtan la phab pa //
[ ]
