@## / /
rgya gar skad du /
kalpa a ma na ya mA rI ts+yai sA d+ha naM /
bod skad du /
rtog pa las brgyud pa'i 'od zer can gyi sgrub pa'i thabs /
'od zer can la phyag 'tshal lo / /
dang por re zhig sngags pas kha la sogs pa dag par byas la /
'jam zhing rgya che ba'i gdan la nye bar gnas la /
sdig pa bshags pa la sogs pa byas nas /
de'i rjes su bgegs bskrad pa'i sngags brjod par bya'o / /
bgegs bskrad pa'i bsngags ni /
oM mA rI ts+yai hUM sarba big+h+nAM /
uts+tsha Ta ya hUM phaT /
phyag rgya dang bcas pas snying ga dang mgrin pa spyi bor 'dug par bya'o / /
de nas rang gi snying gar paM las skyes pa'i sna tshogs pad+ma'i dbus su aM las skyes pa'i nyi ma'i dkyil 'khor gyi lte bar maM las rdo rje /
rdo rje de'i lte ba la maM ngo / /
rdo rje'i lte ba'i maM la dzaHhUM baM hoHsa rnam par bskor ba /
de'i 'od zer gsal bas 'di thams cad yongs su gyur pa las sgeg pa'i cha lugs 'chang ba /
phyag brgyad pa zhal gsum pa /
spyan gsum pa /
pad+ma dang zla ba'i gdan la g.yon brkyang ba'i zhabs kyis gnas shing /
phag pa bdun gyis 'dren pa'i shing rta la zhon pa /
rnam par snang mdzad yongs su gyur pa'i mchod rten gyi khong na bzhugs pa /
g.yas pa'i phyag rnams su rdo rje dang /
mda' dang /
lcags kyu dang /
khab bo / /
g.yon pa'i phyag rnams su sdigs mdzub dang bcas pa'i zhags pa dang /
gzhu dang /
mya ngan med pa dang /
skud pa bsnams pa /
rtsa ba'i zhal gser lta bu /
g.yas dmar ba /
g.yon pa khro ba dang bcas pa'i phag gi zhal nag po /
ljags 'dril ba /
rnam par snang mdzad kyi dbu rgyan can /
mdog ser ba /
stod g.yogs dang /
sha 'gag dmar po can rnam par bsgoms la /
'di'i snying ga dang /
dam tshig dang /
mgrin pa dang /
dpral ba rnams su hUM maM aHaM bkod de /
dam tshig gi sa bon las shar dang /
nub dang /
byang rnams su bat+tA li /
ba dA li /
ba rA li /
bA rA hA mu khi /
phyir spro bar bya'o / /
oM bat+tA li dza swA hA /
oM ba dA li hUM swA hA /
oM ba rA li swA hA /
oM bA rA hA mu khi ho swA hA zhes bya'o / /
rtog pa las brgyud pa'i 'od zer can gyi sgrub thabs rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur ba'o //
[ ]
