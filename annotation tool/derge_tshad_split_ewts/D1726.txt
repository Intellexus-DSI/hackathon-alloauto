@## / /
rgya gar skad du /
u gra tA ra de wI sA d+hA naM /
bod skad du /
lha mo u gra tA ra'i sgrub thabs /
shes rab gsal byed u gra tA ra la phyag 'tshal lo / /
'di nyid kyi bsgrub pa nyams su len par 'dod pa'i gang zag gis /
gnas kyi khyad par /
ling ga gcig pa'am /
dur khrod dam /
khang stong la sogs pa'i gnas su /
ro ma nyams pa'am /
bde ba'i stan la 'dug nas /
gnas gsum du rdo rje gsum bsam par bya zhing /
yi ge gsum las 'od zer 'phros /
srid pa gsum po thams cad snang bar byas /
slar tshur 'dus nas thim par bsam mo / /
de nas stong pa nyid kyi don bsam zhing /
oM swa b+hA wa shud+d+haHsarba d+harmA swa b+hA wa shud+d+ho\u0f85haM /
zhes brjod do / /
de nas stong pa'i ngang las nam mkha'i gnas su AH yig dmar po yongs su gyur pa las pad+ma dmar po /
de'i steng du tAM yig yongs su gyur pa las ka pA la mtshan dang ldan pa'o / /
de'i steng du hUM yig sngon po yongs su gyur pa las /
gri gug sngon po hUM gis mtshan pa'o / /
de yongs su gyur pa las rang nyid rje btsun ma u gra tA ra nyid du gyur pa ni /
sku mdog sngon mo 'jigs su rung ba /
mi mgo rlon pa'i phreng ba dang ldan pa /
zhabs g.yas bskum zhing g.yon brkyang pa /
sku lus sbom thung /
gsus khyim che ba /
ut+pa la'i phreng bas brgyan pa /
zhal gcig ma /
lha'i gzugs can ma /
bzhad pa'i gad rgyangs can /
dgyes par mdzad ma /
ro'i gdan la bzhugs pa /
klu chen po brgyad kyis nye bar brgyan pa /
spyan gsum dmar la zlum pa /
stag gi pags pa'i sham thabs can /
lang tsho gzhon sha dang ldan pa /
phyag rgya lngas yang dag par brgyan pa /
ljags 'dril ba /
mche ba drag tu gtsigs pa /
rtsa ba'i phyag gnyis kyis gri gug dang /
thod pa thugs kar 'dzin cing /
'og ma gnyis kyis ral gri dang /
ut+pa la 'dzin pa /
dmar ser dang ldan pa'i ral pa gcig ma'i khrod na rigs kyi bdag po mi bskyod pas dbu brgyan par gyur pa'i lha mo'i skur bsam par bya'o / /
de ltar lha mo'i skur bsgom pa nyams su blangs pa nyid kyis sgrub pa po ni snyan dngags mkhan chen por 'gyur ro / /
de nas bzlas pa bya ste /
hrIM trIM hUM phaT /
ces pa snying ga'i gnas su 'od zer rnam pa lnga dang ldan par bsams nas /
yi ge rnams kyi 'od zer lngas mi shes pa'i bud shing bsregs shing /
ye shes kyi snang ba bskyed par bsam mo / /
g.yas ral gri'i gnas su mi rus kyi phreng ba 'chang bar mos la bzlas pa bya'o / /
de ltar 'di'i sngags 'bum phrag gcig bzlas pa tsam gyis 'jam pa'i dbyangs kyi gsung gi dbang phyug thob par 'gyur ro / /
'od zer spro bsdu'i sbyor ba nyid kyis yid rtse gcig tu mnyam par bzhag la bsgom zhing /
rang nyid snyan dngags mkhan chen po'i rig pa'i gnas lnga pa chen po'i paN+Di ta yin snyam du nga rgyal bya'o / /
de ltar bsgom pa la rtse gcig tu gnas pa nyid kyis the tshom med par snyan dngags mkhan chen po dang /
gnas lnga pa'i paN+Di ta chen por 'gyur ro / /
gtor ma gtong bar 'dod na /
gtor ma bsang sbyangs nas /
AHlas byung ba'i thod pa oM AHhUM las byung ba'i ye shes kyi bdud rtsi bsams la /
sngags 'di nyid kyis gtor ma dbul lo / /
oM hrIMHe ka dza Te /
ma ma u pa nI tA ya /
sarba satwA nAM /
shAn+tiM ku ru /
puSh+TiM ku ru /
rak+ShaM ku ru /
mahA tak+Sha ka /
nA gA d+hi pa ta ye /
i maM ba liM gr-ih+Na gr-ih+Na gr-ih+Na pa ya gr-ih+Na pa ya pa ra bi d+yA kaR+Sha ya kaR+Sha ya /
tra Ta tra Ta /
ts+tshe da ts+tshe da /
ts+tshe da ya ts+tshe da ya /
oM AHhUM phaT swA hA /
zhes pa lan gsum mam bdun gyis so / /
mchod pas mchod nas /
hUM gi yi ge las byung sngo zhing sbom thung ral pa'i thor tshugs ldan / /
g.yon brgyad mchog gis mi ro mnan cing mi bzad mchog gi gad rgyangs can / /
ral gri ut+pal dang ni gri gug thod 'dzin klu chen rgyan dang ldan / /
'gro ba'i mi shes mun pa 'joms mdzad sgrol ma drag mo khyod la 'dud / /
ces pas bstod do / /
gal te dngos dang rmi lam la sogs par 'byung po dang /
sha za 'jigs su rung ba dang /
bud med shin tu rid pa dang /
sbrul la sogs pas 'tshe ba dang /
yid mi phebs pa dang /
bsgrub snying mi 'dod pa rnams byung na gegs yin pas /
'di'i gtor sngags kyis gtor ma gtong zhing /
rje btsun lha mo'i rnal 'byor la yid brtan pas thams cad stong pa nyid du bsam zhing /
nyam nga ba dang /
bag tsha ba nyid du mi bya'o / /
de dag thams cad rang bzhin par 'gyur ro / /
sgrub pa po yid spro ba dang /
sems dpa' ba dang /
bsgrub pa la blo brtan pa dang /
rmi lam du ma dang /
sring mo dang /
rje mo la sogs pa'i bud med rgyan gyis brgyan pa dang /
lus sbom zhing brjid pa dang /
dri ngad ldan pa la sogs pa'i bud med kyi tshogs kyis phyag mtshan pusti la sogs pa ster ba dang /
rang gis rnyed pa dang /
nyi zla shar ba la sogs pa'i mtshan ma ni grub pa'i rtags so / /
rjes su yi ge brgya pas nongs pa bshags shing /
dge ba'i rtsa ba sems can thams cad dang thun mong du yongs su bsngo bar bya'o / /
lha mo'i nga rgyal la gnas pas spyod lam thams cad yongs su bskyang bar bya'o / /
lha mo u gra tA ra'i sgrub thabs rgya gar shar phyogs kyi paN+Di ta chen po shrI ba na rasna'i zhabs kyis mdzad pa rdzogs so // //
paN+Di ta de nyid dang chos 'khor lo tsA ba 'jam dpal ye shes zhes bya bas dpal 'khor bde chen du bsgyur cing zhus pa'o //
