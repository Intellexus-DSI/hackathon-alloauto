@## / /
rgya gar skad du /
tshin+da muN+Da sA d+ha na nA ma /
bod skad du /
dbu bcad ma'i sgrub thabs zhes bya ba /
dpal rdo rje mkha' 'gro ma la phyag 'tshal lo / /
bde sbyin bcom ldan 'das phag mo / /
g.yas brkyang zhabs kyis yang dag mnan / /
khams gsum rang bzhin gsum spyan gsum / /
de la rtag tu phyag 'tshal lo / /
ji ltar bla ma'i man ngag ltar / /
khams gsum pa yi rang bzhin phyir / /
nyi ma gzhon nu'i 'od 'phro ba / /
de yi sgrub thabs bdag gis brjod / /
mtshan ma gcig pa'am dur khrod dam / /
khang stong du ni dus rtag tu / /
rig ma srid gsum mthar mdzad ma / /
de ni rnal 'byor pas bsgrub bya / /
'bol stan 'jam la gnas pa'am / /
'jam pa'i stan gzhan dag la yang / /
yang dag brten te gnas nas ni / /
dngos grub dam pa bsgrub par bya / /
de rjes yig gsum sngags kyis ni / /
mngon par bsngags pa'i dam tshig chus / /
mchod rdzas dag la'ang bsang gtong bya / /
sngags de nyid kyis khrus byas te / /
de yi rjes la go bgo'o / /
yan lag nying lag thams cad la / /
g.yon gyi lag pa nas brtsams nas / /
oM baM /
haM yoM /
hriM moM hreM hriM /
hUM hUM /
phaT phaT /
ces pa'i sngags kyi yi ge rnams / /
lag pa g.yon pa'i rtse mo yis / /
dang po lte ba nas brtsams nas / /
brjod bya de nas dag gsum mo / /
oM swa b+hA b+ha shud+d+haHsar+b+ba d+har+m+mAHswa b+hA ba shud+d+ho\u0f85haM /
oM badzra shud+d+haHsar+b+ba d+har+m+mA badzra shud+d+ho\u0f85haM /
oM yo ga shud+d+haHsar+b+ba d+har+m+mA yo ga shud+d+ho\u0f85haM /
de rjes blo ldan gyis nga rgyal / /
bskyed bya khams gsum dag pa'i phyir / /
phyogs mtshams mnyam par ldan pa la / /
dur khrod brgyad po de bzhin du / /
myur ba'i rnam pa'i rnal 'byor gyis / /
de rjes gsum po mnyam par gzhag /
gnas gsum la ni bsgom bya'o / /
'od zer rnam par spros pa las / /
srid gsum la gnas sems can rnams / /
gsal bar byas te de nas yang / /
nye bar bsdu ba'i sgom pa las / /
sna tshogs kun du stong par bya'o / /
dag pa yis ni shel lta bur /
gnyis med ye shes rang bzhin no / /
de rjes stong sogs rang bzhin gyis / /
rgyal ba'i sngags kyi byin gyis brlab / /
de nas nam mkha' bsgom bya ba / /
hrIHdmar po las 'dam skyes so / /
yang ni de steng bsgom bya ba / /
zla ba nyi ma me der blta / /
de dkyil yang ni bsgom bya ba / /
baM yig sna tshogs mdog lta bu / /
de nas baM skyes blta bya ba / /
gri gug baM gyis brgyan pa'o / /
gri gug yongs gyur bsgom bya ba / /
spros las bdag nyid rnal 'byor ni / /
rdo rje yi ni rnal 'byor ma / /
gzugs gsum kha dog gsum ldan ma / /
ljang gu dmar ser ser mo ste / /
gri gug thod pa 'dzin pa'o / /
dbu skra grol zhing gcer bu la / /
dmar zhing zlum pa'i spyan gsum pa / /
lang tsho gzhon nu yang dag ldan / /
phyag rgya lnga yis rnam par brgyan / /
zhal gcig phyag gnyis mdzes ma ste / /
mi bzad drag tu bzhad cing dpa' / /
bde ba'i zhabs g.yas brkyang mi bzad / /
mgo bo'i phreng ba rab tu dbyangs / /
rdo rje gri gug gis bdag dbu / /
bcad nas sku steng dbyangs pa'o / /
g.yas pa rdo rje gri gug dang / /
g.yon pas skra phyed kyis g.yogs pa / /
dbu yi steng du thod pa dang / /
dbu skra phyed bzung 'og bltas zhal / /
kha T+wA ga 'dzin ser mo dang / /
gur kum dmar po mnyam par ldan / /
dus mtshan ma ni mnyam par mnan / /
rnal 'byor pa yis rtag bsgom bya / /
lam gsum nas ni khrag 'dzag cing / /
zla ba nyi ma nam mkha' ltar / /
g.yon dang g.yas dang de bzhin dbus / /
rtsa gsum nas ni byung nas ni / /
rtag tu 'byung bar bsgom par bya / /
a ba d+hU tI gyen du 'gro / /
g.yon dang g.yas kyi rtsa gnyis kyang / /
de ltar myur du bsgom par bya / /
sku gsung thugs kyi rang bzhin gyis / /
rtsa gsum gyi ni ngo bor gnas / /
shes rab ngo bo la la nA / /
ra sa nA ni thabs su gnas / /
dbus gnas a ba d+hU tI ni / /
bde chen rnam pa'i rang bzhin no / /
de dag thun mtshams gsum du bsgom / /
sna tshogs gzugs ni rin chen bzhin / /
ji ltar snga phyi rim bzhin du / /
de nas sngags btu bshad par bya / /
sngags pas gtsang ma'i sa phyogs su / /
gnas te de nas sngags brjod nas / /
rig byed mngon gsum dang por gzhag /
'dod pa'i sum cu gcig pa blang / /
nyi shu gsum pa de bzhin du / /
nyi shu bdun pa mgo stengs su'o / /
yang ni nyi shu gsum pa gzung / /
dbyangs yig lnga po 'og tu sbyar / /
tha rgyab yi ge yang dag blang / /
da rgyab 'og tu sbyar bar bya / /
de rjes bcu gsum pa sbyin bya / /
dbyangs yig gnyis pa yang dag sbyar / /
dang po'i yi ge blang byas pa / /
dbyangs yig gsum pa sbyar bar bya / /
de nas nyi shu pa byin la / /
dbyangs yig bzhi pas brgyan par bya / /
de nas nyi shu drug pa bzung / /
bcu gcig pa dang ldan par bya / /
yang ni nyi shu gsum pa sbyin / /
brgyad pa yang ni blang byas nas / /
'og tu nyi shu bdun pa sbyar / /
sum cur gcig gis ma tshang ba / /
bco lnga pa ni brtsegs par bya'o / /
nyi shu bdun pa mgo bor gzhag /
yang na d+ha rgyab sbyin byas la / /
bzhi pa yis ni brgyan par bya / /
ra yig 'og ma gzung byas la / /
bcu gcig pa yis brgyan par bya / /
yang na nyi shu gsum pa gzung / /
tsa nas bgrangs pa'i gsum pa la / /
'og tu nyi shu bdun pa sbyar / /
pha rgyab yi ge blang byas la / /
dbyangs yig bcu gnyis pa yis brgyan / /
pa nas bgrangs pa'i bdun pa la / /
bcu gsum pa yis brgyan par bya / /
drug pa bcu phrag gnyis pa sbyin / /
sgyu ma'i sa bon gyis brgyan bya / /
de rjes rlung gi sa bon sbyin / /
bcu gcig pa dang ldan par bya / /
sum cu pa ni lan gsum bgrang / /
dbyangs yig drug pa mnyam ldan bya / /
nA thig ler yang dag ldan / /
phaT ni lan gsum sbyar bar bya / /
swA hA de nas sbyin par bya / /
yang dag rdzogs pa'i dngos grub sngags / /
mkhas pas gsang ba'i gnas su ni / /
ni rang sum phreng la bsgom pa / /
spro dang bsdu ba'i rnal 'byor gyis / /
sngags mchog yang dag bzlas par bya / /
sngags rnams gsal ba'i rnal 'byor ni / /
las ji bzhin du sbyar bar bya / /
khyod min skyes pas sbrum pa bzhin / /
'bad pa yis ni gsang bar bya / /
sbyin min gang su gang la lar / /
shin tu gsang ste de bzhin du / /
legs par brtags te sbyin par bya / /
gus med g.yo dang ldan zhing gtum / /
slob dpon bla ma gzhan smod la / /
gtong dang mi ldan rtog pa che / /
brtags te sbyin par mi bya'o / /
bla ma la gus rtog pa med / /
rtag tu chos la dga' zhing gtsang / /
dad pas yang dag gang gyur cing / /
bzod ldan blo dang ldan pa la / /
sgrub pa'i rnal 'byor chos gsungs pa / /
sngags btu ba ni sbyin par bya / /
rnal 'byor spyod pa'i rjes 'brangs te / /
de nas mchod pa'i cho ga bshad / /
phreng ba gsum gyis bskor ba yis / /
sum 'gyur gyis ni mtshan pa ste / /
e yi lte ba'i dkyil 'khor du / /
legs par rdzogs shing grub sngags dgod / /
rnal 'byor pa yis rtag bsams pa / /
khyad par du ni mchod pa'i dus / /
dkar nag dus kyi tshes bcu dang / /
brgyad dam yang na bcu bzhi la / /
mchod pa lnga dang ldan pa yis / /
lag g.yon gyis ni mchod par bya / /
bza' dang ston mo de bzhin btung / /
phyi nang gsang ba de bzhin du / /
tsan+dan dmar pos legs par byug /
gur kum ga pur a ga rus / /
bsgos pa yis ni dam tshig chus / /
legs par gser sogs snod dag tu / /
sin+d+hu ra bzang phye ma ni / /
ras kyi nang du btsags te dgram / /
gser las byas pa'i smyu gu yis / /
mkhas pa yis ni chos 'byung gi / /
dkyil du sngags kyi rgyal po ni / /
phreng ba gsum ni legs par bri / /
phyi ru mi bzang 'khor ba yis / /
kha dog sna tshogs cher 'bar ba'o / /
shin tu gsang bas dus gsum du / /
skra bshig gcer bur byas nas ni / /
sngags pas nub phyogs kha bltas te / /
rtsol bas bsam gtan la brten nas / /
grol dang grub pa'i don gyi phyir / /
'bad pa yis ni mchod par bya / /
dri dang spos ni dri zhim sogs / /
de bzhin lha bshos rab dbyes mchod / /
A li phal gu phag dra ne / /
kha che tsan+dan dmar po dang / /
dri zhim pa yi tsan+dan dang / /
de bzhin a sho ka'i me tog /
ku mu ta ka na bi ra / /
de bzhin me tog sna tshogs pa / /
kha dog mdzes shing dri zhim dbul / /
me tog dan du la 'bras bu / /
skud pa me tog rab dbye bas / /
mchod par bya ba'i gnas rim bzhin / /
dri zhim spos dang me tog kyang / /
de'i tshe ji lta'i rim bzhin mchod / /
btud de bstod pa bya ba dang / /
phyag 'tshal nas ni bzod par gsol / /
der ni de bzhin rnal 'byor pas / /
de bzhin gzhon nu ma mnyes byas / /
rnal 'byor grub pa'i don gyi phyir / /
gtor ma'i sngags ni rab brjod bya / /
oM a ra lI hoH / /
dzaHhUM baM hoHbadzra DA ki nI sa ma ya s+t+waM dr-i sh+ya ho / /
zhes pa lan gsum maM / /
bzhi'am lnga'i bar du brjod par bya'o / /
rim dang rim pa min pa yis / /
thod pa ru ni sbyin par bya / /
rdo rje thal mo kha gyen du / /
phye la sngags 'di brjod par bya'o / /
oM kha khA hi khA hi /
sar+b+ba yak+Sha rA k+Sha sa b+hU ta pre ta pi shA tsa ud man da a pa sma ra DA ki n+ya da ya / /
i maM ba liM gr-ih+Na ma ma sa ma ya ra k+ShaM du ya thai baM ya theSh+TaM b+hu ny+dza the pi ba tha dzi g+h+ra tha mA ti kra ma tha ma ma sarba karta ya sat+phu khaM bi br-id+d+hA ye sa ha yi ka b+ha ban+du hUM hUM hUM phaT swA hA / /
tshes brgyad dang ni bcu bzhi la / /
thun mtshams gsum du rab tu dbul / /
blo dman gyur kyang sgrub pa'i thabs / /
sdom pa rgya mtsho las btus nas / /
don sgrub thabs ni 'di kho na / /
barbi yis 'di byas te / /
sgra yig legs par ma rdzogs kyang / /
mkha' 'gro ma rnams bzod par rigs / /
'di ni rnal 'byor ma'i man ngag gsang ba las shin tu ches gsang ba'i shin tu sba bar bya'o / /
dbu bcad ma'i sgrub thabs slob dpon chen po barbi pas mdzad pa rdzogs so // //
bal bo'i paN+Di ta b+ha ren+d+ra ru tsi dang / /
bod kyi lo tsA rma chos 'bar gyis bsgyur zhing zhus te gtan la phab pa'o //
