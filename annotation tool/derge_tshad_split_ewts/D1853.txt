@## / /
rgya gar skad du /
dwakra ma tat+t+wa b+hA wan nA ma mu khA ga ma /
bod skad du /
rim pa gnyis pa'i de kho na nyid bsgom pa zhes bya ba'i zhal gyi lung /
thams cad mkhyen pa la phyag 'tshal lo / /
dpal ldan bde rdzogs zab gsal gnyis med 'od zer ldan / /
de yi rang bzhin zhi ba bcu drug phyed cha 'bar / /
don dam snying po de ston bla ma gsum po rab / /
de la bya byed gsum mnyam pa yis rtag tu 'dud / /
'jig rten gsum gyi sgron ma kun gyis rab bsngags pa / /
chos rnams kun gyi snying po dngos po'i de bzhin nyid / /
srid pa'i dug chu zlog byed gsum khong waM steng 'bar / /
'jam dbyangs bla ma'i lung gis rtogs phyir bshad par bya / /
dbus kyi yul chen kha bir grong khyer rdo 'jog tu / /
bzang po seng ge zhes byar grags pa rab thob pa / /
bla ma de ni mnyes byas lung thob gzhung mang thos / /
de la rnam dpyad rig 'byung shI len na len+d+rar / /
yon tan bshes gnyen zhes bya rigs can de yi ngor / /
blun blos rab tu byed pa phyogs 'ga' rtsom byed pa'i / /
brod pas der gnas rnams la gzhung des phan gdags par / /
bsams nas der gnas rtsom dang ston sogs rab tu byas / /
de nas yon tan kun 'byung u rgyan yul du bgrod / /
'jo sgeg rdo rje zhes byar mtshan gsol rab tu grags / /
de la mang thos rnam par dpyad cing de nyid du / /
gu ne nu grags bla ma de yang mnyes byas te / /
lung thob gnas de'i byang phyogs chab sgo bdag /
dzA thig dza la zhes bya'i bu mo bcu drug pa / /
lak+Sh+mI chen mo mnyes byas zla ba brgyad kyi bar / /
de yi lung ni rab thob mnos nas grub pa thob / /
de nas dzAlen+d+ha rar grong khyer ko no dzer / /
phyin nas bA li pA da zhes byar grags pa rab thob gang / /
mnyes byas gzhung thos lung ni mang du thos gyur nas / /
lho phyogs nam mkha'i shing ldan kong ka na ru bgrod / /
grub pa'i dbang phyug bA li pA dar rab grags pa / /
rdzu 'phrul ldan pa'i slob ma'i tshogs dang rab tu bcas / /
de kun yo byad gos zas nor rgyun gyis sbyor ba / /
bla ma dam pa de drung lo dgu rab tu btud / /
'dus pa'i rgyud chen 'grel bcas bco brgyad rab tu mnyan / /
bdag gis ma rtogs bla ma chen pos de bzhin gsungs / /
'dir ma rtogs par gzhan ni don med par bsams nas / /
glegs bam mgul btags byang phyogs yul du rab bgrod de / /
rdo rje gdan rgyab ku ba rtsa zhes bya ba'i tshal / /
stag dang dred sogs mang zhing shin tu 'jigs pa'i sar / /
zla ba drug gnas pa yis chos rnams de nyid rtogs / /
sprul pa'i dge slong bla ma gnyis dang bcas dang phrad / /
mgo dang lag gnyis yol dang tshes brgyad rgyal la bab / /
ston zla ra ba'i tho rangs skya rengs shar dus su / /
'jam dpal dbyangs kyis dkyil 'khor 'khor lor sprul pa la / /
bdag gis don 'di blang phyir gsol ba rab tu btab / /
khyod ni sems can kun gyi yab ste yum yang yin / /
khyod kyis bdag la sogs te 'jigs pa che las skyobs / /
'gro ba'i dbang po rje btsun khyod kyis sdug bsngal sel / /
khams gsum stong byed chi ba che khyod skye bo skyongs / /
thog ma med khyod nga ro thigs pa'i steng cha med / /
rje btsun yid med bdud rtsi rab dga' bde btang byed / /
'gro la phan phyir bde bas sangs rgyas rnams kun la / /
rab dgyes bde ba'i mgon chen khyod kyis gtang bar mdzod / /
skyon gyis ma gos bla na med pa'i byang chub lam / /
sna tshogs sdug bsngal zhi mdzad skom pa ngoms mdzad cing / /
'khor ba dba' klong thar mdzad bde la 'god mdzad pa / /
dngos kun rgyal bas mi dpogs lam 'di bstan par mdzod / /
zhi ba'i zhi ba rdul dang rab bral 'dzum pa spangs / /
bsgom pa las 'das mkha' 'dra dri mas ma gos pa / /
sgyu ma kun 'das 'dod pa kun la rgyab kyis phyogs / /
de 'dra'i rje btsun khyod la bdag ni skyabs su mchi / /
dregs med 'jigs med byang chub chen po thob kyi bar / /
'khor bar 'tsho bar 'jig rten dmyal rtsub ma lhung bar / /
khyod gsung dam tshig sdom pa thun mong ma yin rnams / /
bdag la sogs pas rtag tu rab tu bskyang bar bgyi / /
gar chen rnam par rol pas gar mdzad cing / /
sna tshogs phyag ni bcu dang bsgyings pa yis / /
pad+mo lo ma 'jam pa brgyad phye nas / /
gnyis med bde rgyu rdo rje gzhag par mdzod / /
gsang ba'i de nyid mi nyams gsal bar 'gyur / /
rdo rje 'dab skyes zla ba'i yang dag 'du / /
thabs shes las byung chos kun de nyid mchog /
rje btsun bdag la phan phyir sbas pa shod / /
de nas 'jam dbyangs byang chub sems dpa' chen po yis / /
bdag la 'dzum pa'i bzhin bltas legs zhes lan gsum gsungs / /
rol pa'i gar dang chos kun de bzhin nyid / /
sgra brnyan lta bur rdo rje glu yis bdag la bstan / /
a bi yaM raM baM laM hUM a la la ho / /
rje btsun thugs rje che rnams kyis / /
'di rtogs pa yis bde gshegs kyi / /
phun sum tshogs pa 'thob 'gyur ba'i / /
'das dang da ltar ma byon pa'i / /
rdo rje 'dzin pas snod 'ga' la / /
gsungs shing gsung dang gsung 'gyur ba / /
yang dag don rab rab rtogs phyir / /
nga yis khyod la bstan par bya / /
yid gcig bsdus la mnyan par gyis / /
chos rnams gzugs la sogs pa rnams / /
kun mkhyen bar gyi rang bzhin ni / /
nam mkha'i dkyil ltar rnam dag pa'i / /
zab gsal gnyis med ye shes te / /
de ni dngos med bsgom dngos med / /
dngos po thams cad dang bral ba'i / /
khams dang skye mched kyis ma zin / /
rang bzhin gyis ni 'od gsal ba / /
gdod nas dag pa nam mkha' bzhin / /
med nas chos rnams mtshan nyid spangs / /
chos dang chos nyid yang med de / /
dngos po med pas mkha' dang mtshungs / /
tshig dang yi ge kun las grol / /
de ni dus dang phyogs rnams dang / /
chos kun gyi ni ngo bor song / /
lus ma yin te ngag dang ni / /
yid kyang ma yin 'dod khams dang / /
gzugs dang gzugs med khams ma yin / /
'byung chen bzhi yang ma yin te / /
de bas de ni gang na yang / /
mi gnas pas na mnyam pa nyid / /
de 'dra rdo rje 'chang chen po / /
chos rnams kun gyi chos nyid mchog /
thabs kyis bsgrub par bya ba'i dngos / /
brtag pa kun las rab dben pa / /
phun sum tshogs rgyu dpag dka' ba / /
phyag rgya chen por rab snang ba'i / /
zer gyis rang gzhan smin byed pa'i / /
de gnyis med pa'i rang bzhin mchog /
rdo rje 'dzin pa chen pos kyang / /
brjod du med pa'i sku chen po / /
de nyid rgyal sras zhing bcas dang / /
srid gsum rgyu dang mi rgyur bcas / /
thams cad kun gyi bdag nyid de / /
dngos kun gtso bo rang sems kyi / /
ngo bo nyid de de rtogs na / /
sangs rgyas byang chub de nyid do / /
'jig rten gsum yang de nyid do / /
'byung chen rnams kyang de nyid do / /
ci yi phyir na chos thams cad / /
sems la gnas te de nyid kyang / /
nam mkha' la gnas nam mkha' ni / /
gang du mi gnas 'od gsal ba / /
gzod nas rnam dag stong pa'o / /
sangs rgyas mya ngan 'das pa'i khams / /
skye med rdo rje mngon byang chub / /
bder gshegs kun gyi snying po mchog /
gnyis med rtog bral don chen te / /
rim pa gnyis par rab tu bshad / /
de 'dra'i don des dngos po kun / /
rnam par khyab ste rnam gnas kyang / /
thog med dus nas de las kyang / /
rnam rtog chen po tshul byung ste / /
de las yang ni 'byung ba che / /
rlung gi dkyil 'khor nyid byung ste / /
de las kyang ni me yi khams / /
chen po byung nas khyab mdzad de / /
de las chu khams chen po yang / /
byung ste khyab mdzad de las kyang / /
sa byung bzhi bsdus ngo bo las / /
ri sogs sems can thams cad kyang / /
sna tshogs phra ba sbom po dang / /
skyes pa bud med ma ning dang / /
gzhon nu dang ni rgan po dang / /
lha dang klu dang gnod sbyin dang / /
gdon dang skar ma gshin rje dang / /
chu bdag brgya byin dmyal ba dang / /
yi dags dud 'gro dang de kun / /
spangs dang shes tsam rab brten pa'i / /
'gro ba kun du rgyas par gnas / /
de bas de yi gong ma yi / /
gnyis med rtog bral rab bsgrims te / /
ma rtogs pas na 'gro ba kun / /
'khor bar rab tu 'khor bar 'gyur / /
de ni 'khor ba'i sdug bsngal che / /
dug chu lta bur 'khrul pa yis / /
rnam bsgrubs thag pa'i sbrul lta bur / /
snang zhing med pa nyid du 'dod / /
de bas gnyis med don chen po / /
rang rig dkyil 'khor chen po mchog /
rgyun dang rnam grangs kyis gnas pas / /
de yi ngo bo rtogs par bya / /
gang zhig de rtogs rab 'dun pa / /
sems kyi smon lam yang dag can / /
sngon du bsod nams mthu bskyed dang / /
skyes bu yang dag bzhi la brten / /
spro dang gus dang bsnyen bkur dang / /
'dun par ldan zhing sgom pa dang / /
brtan po som nyi rnam spangs pa / /
rjes mthun gtong phod des shes 'gyur /
de yis rje btsun yang dag pa / /
mchog gi gdams ngag rgyud la ldan / /
theg chen lam gyi spyod pa dang / /
bsgom pa la ni lhur len dang / /
de nyid bcu la sogs pa yi / /
gsang dang rab gsang shin tu gsang / /
shes shing de yi don gab par / /
ston byed bla ma mnyes par bya / /
yul dang mkhar dang khyim dang rta / /
glang po che sogs mal stan dang / /
chung ma sdug dang yid 'ong bu / /
bu mo sring mo tsha mo sogs / /
gzhan yang gser dang dngul gyi rdzas / /
zangs lcags sogs las byas pa yis / /
mdzes pa'i rdzas dang mu tig gi / /
phreng dang pad+ma rA ga dang / /
pu shar in+d+ra nI la dang / /
margad g.yu sogs mchod pa'i tshogs / /
zhing 'di mkhas pas rab bkang ste / /
de 'dra'i rje btsun dbang po mchod / /
gsal zhing rab dga' mkha' mnyam pa / /
gzhan du rigs par mi 'gyur bas / /
bud med sgyu ma'i phyag rgya ni / /
sgyu ma kun las khyad par 'phags / /
sgyu ma de yang 'jig rten 'dir / /
spyan la sogs par rnam dag par / /
rigs ni rnam pa bzhir 'gyur te / /
ming dang mtshan nyid bshad par bya / /
ka ma lI dang shad+khI ni / /
tsi tri ni dang ha stI ni / /
dang po klu mo'i rigs yin te / /
gnyis pa stag dang seng ge'i rigs / /
gsum pa ri dgas kr-iSh+Na sogs / /
bzhi pa glang po che rigs so / /
de la ka ma lI yi ni / /
dbyibs dang mtshan nyid bstan par bya / /
bu mo pad+ma'i dri bro zhing / /
ngo zlum sna rtse til 'dra ste / /
sen mo dmar zhing rgyab sgur dang / /
rkang mthil kun gyis sa la reg /
ba spu 'khyil ldan sen mo can / /
dkar 'chang til gyi 'bras bu 'dra / /
gsus pa gnyer ma gsum ldan zhing / /
brang mdzes glang chen ltar 'gros dang / /
rak+ta'i ro ni skar ba'o / /
sha mdog dmar te lha mo 'di / /
mA ma kI yis rnam par dag /
shad+khI ni yi mtshan nyid dang / /
dbyibs ni khyod la bstan par bya / /
bu mo ba tsha'i dri bro zhing / /
skra ni ring zhing sna yang ring / /
dkar 'chang na ra ga 'dra ba / /
'o ma zho la rab tu sred / /
rak+ta'i ro ni mngar ba'o / /
mdog ni dkar ser gnas pa yi / /
gos dkar mo yis rnam par dag /
de bzhin tsi tri na ya ni / /
dbyibs dang mtshan nyid bshad par bya / /
bu mo sha rlon dri bro zhing / /
lus chung brla ni shin tu mdzes / /
dkar 'chang shing thog pa la 'dra / /
ngo tsha med cing khro 'dod pa / /
rtag tu 'thab mo dag la dga' / /
rje ngar bya rog rkang 'dra zhing / /
mchu 'phyang gan rkyal du nyal ba / /
phug ron skad 'dra sha mdog ni / /
sngo bsangs rak+ta'i ro tsha ba'o / /
de ni lha mo sgrol mas dag /
ha stI ni yi mtshan nyid dang / /
dbyibs ni nga yis bstan par bya / /
bu mo chang gi dri bro zhing / /
byin sbom sna ni cung zad yo / /
dri nga zhing ni lus sbom dang / /
spyod pa rtsing zhing mdog rdul skya / /
dkar 'chang g.yas g.yon du dgye ba / /
sha mdog smug cing rak+ta'i ro / /
bsngal zhing de 'dra'i bu mo ni / /
sangs rgyas spyan mas dag pa'o / /
da ni de dag thams cad kyi / /
rung dang mi rung spyod pa bstan / /
rol tshe rgyab kyis phyogs pa dang / /
khong du dga' zhing tshig mang dang / /
bsgo ba bzhin du bka' yang gcog /
'o byas kha ni 'phyi byed de / /
bla ma'i yon tan shes 'gyur yang / /
gzhan du de la cung zad bsnyad / /
bla ma ma mthong ltar byed cing / /
'ongs kyang de la phyag mi 'tshal / /
rje btsun de dang mi mthun pa'i / /
mi gzhan dang ni rtse dga' byed / /
de sogs rab tu mi rung ste / /
mkhas pas rab tu spang bar bya / /
rung ba 'di ni mkhas pas btsal / /
mig gi rtsa mdangs mig rtsa rgod / /
sla zhing skad cig bsam pa dang / /
skad cig rgod pa'i 'phro bzhag nas / /
bsam zhing yang na smra'am 'dzum / /
rje btsun bla ma mthong gyur na / /
dga' zhing mdzes lta 'dzum par byed / /
de yi bka' stsal nyan zhing mos / /
steg pa'i tshul gyis zhe sar ldan / /
gzhan du de la snyan par brjod / /
de mthong 'grogs la 'khyud cing bsnyen / /
phag tu 'khri zhing sor tshigs nyed / /
skra ni bkrol nas slar 'ching byed / /
gos 'chos shing ni bar bar 'dzum / /
bla ma ma mthong ltar byed cing / /
gos 'chos pa dang lus nyed dang / /
rkang pas sa la 'drud cing 'dri / /
bus pa'i kha la 'o byed cing / /
nu ma ston cing ske rags 'grol / /
rje btsun de yis ma mthong na / /
glu dbyangs len cing mthong bar byed / /
de ni gang la gnas pa der / /
don med bsnyad kyis 'gro ba dang / /
drag tu gad mos rab steg ste / /
lu zhing glal ba ltar byed cing / /
mi mo 'di yang sten par byed / /
da ni gsang gnas dbyibs kyi ni / /
mtshan nyid rung dang mi rung ba / /
nga yis yang dag bstan par bya / /
yid gcig bsdus la mnyan par gyis / /
gyo mo lta bu kha sbub dang / /
khung ring shin tu mi sdug dang / /
rtag tu skam por gnas pa dang / /
rtag tu zil pa 'dzag pa dang / /
sbal pa'i rgyab ltar rtsub pa yi / /
gnas ni spang bya mi rung ngo / /
rus sbal rgyab ltar 'phang mtho zhing / /
steng mnyam shin tu 'jam po dang / /
ba glang gi ni ltag pa ltar / /
steng mnyam thog gi dbyibs kyang ring / /
pad+ma'i snying po bzhin du zlum / /
cung zhig 'dzag min cung zad 'byung / /
sbu nyung sgyu ma'i phyag rgya ni / /
mkhas pas thabs kyis shin tu btsal / /
mtshan nyid de dang mi ldan yang / /
rigs dang gzugs dang lang tshor ldan / /
rgyan mdzes yid 'ong bu mo ni / /
longs spyod gsum ldan gzung bar bya / /
chos zab la mos sems dang ni / /
las 'brel gyis 'khyud ma byas dang / /
sngon gsungs grogs kyis shes bslus pa'i / /
mi mo yang ni mkhas pas bsgrubs / /
de ltar de sogs bud med kyi / /
sgyu ma'i phyag rgya chen pos ni / /
'jig rten gsum du rnyed dka' ba'i / /
lhag pa'i lha zhes bya ba sgrub / /
de yang thun mong dang bcas pa / /
tshogs kyi mchod pa yang byas te / /
gang gsungs bu mo btsal nas kyang / /
bla ma la ni dbul bar bya / /
de nas bla ma de mnyes nas / /
de dang snyoms par zhugs pa yis / /
bde gshegs zhu gyur bcu drug char / /
gyur pa slob ma'i kha ru ltung / /
ltung bas snying gi pad+mar zhugs / /
de yis zhing ni dag byas te / /
chos kun sgyu ma la sogs pa'i / /
bcu gnyis don du rtogs par 'gyur / /
de nas de la rang 'byung gi / /
chos sku rab dga' mkha' mnyam pa / /
lhag pa'i lha zhes bya ba ni / /
rtogs bya'i ched du bu mo byin / /
lha mo 'di ni khyod dang mthun / /
sems can khyod kyis 'dod pa gyis / /
yid 'ong bu mo 'di nyid ni / /
sangs rgyas kun gyis spyod du gnang / /
dkyil 'khor 'khor lo'i cho ga yis / /
bu mo sgrol byed dga' byin ma / /
byang chub chen po bsgrub pa'i phyir / /
khyod kyis bde chen myong bar gyis / /
gzhan gyis sangs rgyas mi nus pa / /
bu mo 'di ni yang dag mchog /
de bas mtha' med 'khor ba'i bar / /
khyod kyis 'di dang bral mi bya / /
de nas sems can de yis ni / /
yid 'ong bu mo blangs byas te / /
de yis dam tshig sdom pa'i mchog /
tshig 'dis rab tu smra bar bya / /
smros shig bu khyod rdo rje can / /
sha khrag khu ba la sogs pa / /
dri chen dri chu sogs za'am / /
b+ha ga 'o byed mi rtog gam / /
gzungs mang la khyod brod dam / /
de yis bzhad gad dang ldan par / /
kye lha mo ci phyir bdag mi brod / /
dri chen dri chu sogs za'o / /
lha mo khyod la bkur sti dgos / /
b+ha ga 'o byed nga mi rtog /
de nas bu mos ga sha phud / /
pad+ma gsal bstan tshig 'dis bstod / /
e ma ho bdag gi pad+ma 'di / /
bde ba thams cad dang ldan pa / /
cho ga'i rim pa gang gis spyad / /
de yi mdun na rtag tu gnas / /
don byed pad+ma dam pa 'di / /
sangs rgyas kun gyis bkur ba'i gnas / /
rang 'byung bde ba chen po ni / /
'di na rtag par bzhugs pa yin / /
b+hany+dza mok+Sha ho / /
de nas rang gi sa bon las / /
'od zer stug pos nang gsal nas / /
lha yi 'khor lo chags byas nas / /
rdo rje nang nas phying byung ste / /
pad+ma'i nang du zhugs byas nas / /
rig ma'i lha yi 'khor lo rnams / /
chags pa chen po bskyed nas kyang / /
zhal nas zhal zhugs 'khor lo rnams / /
chags chen bskyed nas rdo rjer phyung / /
sngon bzhin zhugs sogs rab byas pas / /
yang nas yang du lha'i dkyil 'khor / /
yid kyis shin tu chags par bya / /
de nas 'dod pa'i sgyu ma'i tshig /
brjod pas bu mo chags par bya / /
gnyis su med pa bde ba chen po mchog /
lha mo khyod ni sgyu ma'i phyag rgya ste / /
zhal bzang khyod ni nga dang lhan cig tu / /
rnam par brtson pas mkha' 'dra myang bar bya / /
des kyang sgyu ma lta bu yi / /
'dod pa'i tshig gis gsol btab nas / /
bdag nyid chags pa chen po yang / /
bskyed nas rtsa yi 'khor lo btsal / /
bde mchog rgya chen bdag la dgongs su gsol / /
bsam mi khyab pa'i bde chen dag dang ldan / /
mi g.yo tshig dang bral ba'i dbyangs snyan pas / /
bdag la khyod kyis rol cig bzhengs su gsol / /
ngo mtshar che ba'i rol pas snang mdzad cing / /
byang chub snying por 'gro ba'i lam mchog 'di / /
rgyud rnams yang dag gang la mi rten pas / /
bde chen yid 'ong nga yis grol bar gyis / /
ho ho ho / /
rol cig rol cig bdag la rol / /
'dod pa gyis shig dga' gsol ba / /
khyod kyis gzhan du mi rtogs pa / /
rtogs pas the tshom ma byed cig /
a la la ho / /
de nas rab tu chags ldan pas / /
de dang lhan cig lus kyi ni / /
spyod pas dben pa'i gnas su spyad / /
rol pas dga' ba brtag par bya / /
dang por 'dus pa byas nas su / /
de nas gru mo mtshan nyid dang / /
yang ni brkyang par bya ba dang / /
de bzhin yar bteg mtshan nyid dang / /
shin tu brkyang pas lnga ru 'gyur / /
dpung pa rab tu brkyang byas nas / /
gru mo mdud pas mgul nas 'khyud / /
bcing bas dam 'khyud g.yas g.yon skra / /
mgo ni mi g.yo bzung nas blta / /
de nas brla gnyis bar bltas te / /
bung ba lta bu zid sgra'i glu / /
blangs nas mchu yis rtse bar bya / /
'gying bag stabs kyis 'khyud nas ni / /
g.yon gyis spyi bo'i skra bzung ste / /
g.yas kyis lkog ma brten nas kyang / /
ma mchu'i sbrang rtsi gzhib par bya / /
gzhib cing zid sgra brjod nas kyang / /
nu ma lag rtsa mgrin pa dang / /
ma mchu 'gram pa rna ba'i rtsa / /
mig dang spyi bo gsang bar yang / /
kha yis 'o byas rtse bar bya / /
rna ba gnyis dang mchan khung dang / /
mgrin pa gnyis dang sum mdo rnams / /
sen mo re mos gdab par bya / /
nu ma gnyis dang mchan khung gnyis / /
gtso gnyis dang ni 'gram pa gnyis / /
lag mthil gnyis dang rkang mthil gnyis / /
mnyes pas mdza' ba chen po 'grub / /
g.yon gyis pad+ma'i dkyil 'khor ni / /
mnye zhing lce yis bskyod par bya / /
steng 'og tu yang blta byas nas / /
sems kyis de la chags par bya / /
de nas dga' ba'i bu mo des / /
pad+ma bstan nas 'di skad smra / /
rang byung bde chen rgyal po ni / /
pad+ma 'di la rab tu gnas / /
rtsa dang rlung gis rtogs 'gyur bas / /
khyod kyi rtsa yi 'khor lo tshol / /
de nas de yi sor mo yis / /
nang nas rtsa yi 'khor lo che / /
pad+ma la gnas snying po lngas / /
rgyan byas ze'u 'bru ge sar dang / /
'dab ma brgyad pa gsal byas nas / /
A li kA li man+t+ra dang / /
kur ma ka dang sha sha ka /
nA li gsum po btsal bar bya / /
rdo rje dbyings kyi dbang phyug rtsa / /
gzung 'dzin bral ba b+ha ga'i dbus / /
bla ma'i man ngag stobs kyis ni / /
sor mos go bar bya dgos so / /
de nas sa bcu dang ldan pa'i / /
lha mo de la 'khyud par bya / /
rdo rje pad+mar reg pa ni / /
bsnyen pa'i de nyid yin par bshad / /
rdo rje pad+mar zhugs pa ni / /
nye bar sgrub pa'i de nyid do / /
de nas bsgul zhing bskyod tsam gyis / /
snying ni 'dar zhing dran pa nyams / /
spyi bo'i skra grol gos kyang 'dor / /
rdul gyis lus khyab mdog dmar te / /
mig dmar phra bas bdag la blta / /
yang du bskul bas bsgrub pa'o / /
de bas sems khral med pa ru / /
sdom brtson gzhu dbyibs g.yo ba yis / /
sum mdo ye shes me sbar nas / /
khams bzhus nas ni bcu drug char / /
gyur pa me tog kun+da 'dra / /
rlung gi sbyor bas phul bar bya / /
rang bzhin gyis ni rab zhi ba / /
chos kun zhi ba de kho na / /
bde ba de nyid nor bur 'dug /
skad cig dran med g.yo bar byed / /
sgrub pa chen po de nyid do / /
nam mkha'i khams dang rdo rje sbyor ba las ni yang dag spyan can bde chen 'byung bar 'gyur / /
gang gang yang dag dga' byed chags bral dga' gnyis bar du bden gnyis mthong byas brtan par gyis / /
pad+ma'i mkha' la rdo rje nor bu pad snying gnyis la 'byor dang rdo rje skyil krung sems / /
nor bu'i bar du mthong byas gang de bde ba 'byung ba nges par de nyid ye shes te / /
'di ni rdzogs pa'i rim pa yin par bla ma mchog rnams kun gyis yang dag bshad / /
'dod chags chags bral bar ma ma dmigs ye shes lha ni skad cig de ru bsam / /
chu tshod brgyad dam nyin gcig dang ni zla ba gcig tu'am / /
lo gcig bskal pa'am bskal pa stong du ye shes de myong bya / /
pad+ma la gnas bdud rtsi khu ba blo gros can gyis kha yis blangs nas btung bya'o / /
de 'dra'i dngos po thams cad kyi / /
mtha' yi de nyid zab gsal ba / /
thog med dus nas so so yi / /
skye bo nga dang ngar 'dzin pas / /
ma brtags par ni bdag tu bzung / /
dus las byung dang 'dod rgyal dang / /
gnam gyis bskos dang gyin dang / /
'dzin pa pos ni sprul pa dang / /
khams kun las ni nges 'byung dang / /
dbang phyug dang ni 'byin pa'o / /
dus dang gtso bo byed pa dang / /
byed pa po ni ma yin dang / /
rnal 'byor dang ni tshad ma dang / /
dag pa dang ni ma dag pa / /
nang nas brjod du med pa'i bdag /
skyes bu dang ni khyab bdag dang / /
srog dang gang zag rnam shes dang / /
kun gzhi dang ni shes pa po / /
mthong ba po dang gzung 'dzin dang / /
shes pa dang ni shes bya dang / /
shed las skyes dang shed bu dang / /
srog dang gso ba la sogs pa / /
mu stegs rnams kyis rnam par rtogs / /
nam mkha' dang ni 'gog pa gnyis / /
shin tu 'dus ma byas pa ste / /
shin tu brtan byas 'dus byas kun / /
skad cig ma ste bdag po med / /
phra rab rdul las grub pa ni / /
blo yi rnam pa med pa ru / /
kha che bye brag smra bas rtogs / /
rang gi rig pa skyed byed pa / /
blta bya spyod yul rnam par ni / /
'dus ma byas pa gsum po dang / /
mo gsham bu bzhin med pa dang / /
'du byed thams cad bems rig dang / /
dus gsum rgyu ba ma yin dang / /
dman min thogs med gzugs su ni / /
mdo sde pa yis rab tu rtogs / /
yan lag can yang don dam min / /
rdul phran dag kyang de bzhin no / /
so sor snang ba mi dmigs pa / /
rmi lam lta bur mi snang ste / /
gzung 'dzin spangs pa'i ye shes te / /
don dam shel ltar dag pa ru / /
rnal 'byor spyod pas rab tu rtogs / /
so sor snang ba'i gzhung thams cad / /
don dam min te gcig pa dang / /
du ma'i rang bzhin bral ba'i phyir / /
nam mkha'i chu skyes bzhin du ni / /
gnyis med gnyis su med min zhi / /
shin tu dri med nam mkha' ltar / /
blo ldan dbu ma pa yis rtogs / /
de la rtogs te mtha' yas pa / /
don de kho na la gnas nas / /
tha dad so sor rtogs pa'o / /
de bas de dag thams cad kyang /
yang dag min pas bla dang bcas / /
'og ma 'og ma'i rnal 'byor blo / /
gong ma gong ma'i khyad par 'phags / /
'og ma'i blo ni gong ma yi / /
shes rab kyis ni sun 'byin no / /
de bas gong ma'i rim pa yis / /
lhan cig pa yi slob dpon gyis / /
byin gyis brlabs pa yang dag bya / /
gsal zhing rab dga' nam mkha' 'dra / /
rang byung lhag pa'i lha chen po / /
lhan cig skyes pa'i ye shes kyis / /
bla ma'i kha las rtogs par bya / /
de ltar dam tshig sdom ldan pa'i / /
snod du rtse gcig chu 'dra las / /
ye shes gzugs brnyan lta bu ru / /
rnal 'byor pa yis rab tu brtag /
de thob phyin chad rnal 'byor pas / /
'khor ba nyid na gnas pa'i tshe / /
de yi nyes pas mi gos so / /
ji ltar sngags dang sman ldan pas / /
sbrul dag gsod par byed pa bzhin / /
de 'dra'i rnal 'byor dbang phyug che / /
ye shes sman gyis rgyas btab pas / /
nyon mongs kyis ni ci byar yod / /
gang zhig lag na gdugs thogs la / /
de la char pas ci byar yod / /
de bzhin gnyis med ye shes kyi / /
gdugs thogs la ni rtog pa yi / /
char pa rab tu 'bab gyur yang / /
de la de yis ji ltar gnod / /
de 'dra'i rab mchog ye shes ni / /
so so skye bos ga la shes / /
nyan thos rnams kyis mi shes so / /
rang sangs rgyas kyis kyang mi shes / /
rnal 'byor spyod dang dbu ma pa / /
byang chub sems dpas mi shes so / /
bla bcas sangs rgyas kun gyis kyang / /
'di ni cung zad mi shes so / /
'di yi don shes ma 'ongs pa'i / /
rdo rje 'dzin pa mnyes byas nas / /
rang gi bsod nams chen stobs kyis / /
yi ge med par rnam par 'pho / /
de la dkyil 'khor sbyin sreg dang / /
gtor ma bzlas pa bgrang phreng dang / /
skyil mo krung dang stang stabs sogs / /
spros bral rnam par slu ba ste / /
bya ba ma yin dgag pa min / /
lhag pa'i lha yis sprul phyir ro / /
bya ba rnams la rnal 'byor pa / /
lam chen dag tu yongs 'dzin pa / /
ri dwags smig rgyu snyeg pa ltar / /
rtag tu snang yang ma zin no / /
bya ba'i nad chen gyis zin la / /
ye shes g.yo med sman chen gyis / /
gso byed skyes bu dam pa'o / /
de bas lus ngag yid gsum gyi /
sdom pa mchog la gnas byas nas / /
nga'o snyam pa'i gzi bskyed la / /
rim pa gnyis pa de nyid bsgrub / /
dgon pa'am yang na grong gi mthar / /
gang rung ci rung de lta bur / /
bya bar 'os pa'i las kun yang / /
byas nas bde ba'i stan la 'dug /
de nas sems can thams cad kun / /
tshangs spyod chen po bzhis dmigs te / /
de la sogs pa rang rgyud kyi / /
las kyi sgrib pa dag byas nas / /
sems tsam la ni blta byas te / /
phyi rol rang bzhin stong par bya / /
sems tsam de yang stong byas nas / /
rang rig tsam du gnas par bya / /
rang rig de yang zla ba sogs / /
gdan du brtags nas yi ge'o / /
smyu gus bsnun byas mtshan mar gyur / /
de las rang nyid lhar bskyed la / /
lha yi nga rgyal dang ldan par / /
phyag rgya bzhis ni rgyas btab ste / /
dkyil 'khor 'khor lo sprul par bya / /
de mnyes de la goms bslabs pas / /
phyi rol lus ni ldog byed de / /
sangs rgyas rnams kyi spyod yul mchog /
mtha' yi de nyid bsgom par bya / /
rang snying dam tshig phyag rgya yis / /
thugs kar mtshan ma la gnas pa / /
de bzhin gshegs kun ye shes mchog /
rim pa dang po pa rnams la / /
yi ge gzugs su rab snang ba / /
gzhom du med pa rang lha yi / /
sa bon 'od zer lnga 'bar ba / /
de yi kha dog rnam lnga yis / /
'od zer steng gi sgo yi ni / /
g.yas nas rnam par spro bar bya / /
de yi rtsa la dkyil 'khor gyi / /
'khor lo ldan pa'i bde gshegs rnams / /
phyogs bcu'i 'jig rten bkang byas nas / /
dbugs kyi kun rtog las byung ba'i / /
sems can thams cad sangs rgyas sku / /
bskyed nas zla bar zhu byas te / /
thim nas rnam par dag byas nas / /
de rnams ye shes ngo bo ru / /
g.yon pa'i ha sar zhugs par bya / /
de yi mtshan ma dbus gnas pa / /
sa bon la ni gzhug byas par / /
de nyid sangs rgyas thams cad kyi / /
yon tan kun bskyed rin po che / /
dngos po kun la khyab pa'i bdag /
mi shigs pa yi thig le che / /
'od zer lnga dang rab ldan pa / /
tsa na ka yi 'bru tsam du / /
rang gi sems su chos thams cad / /
bsdus nas rnam par bsam par bya / /
de yi 'od zer rim pa yis / /
rang gi gnas ni khyab par bya / /
de las phyir byung dam tshig rgya / /
nang gsal de yis phyi yi lus / /
gsal byas dkyil 'khor gsal byas nas / /
de yi gnas kyang gsal bar bya / /
de las phyir byung bdag nyid nang / /
byang chub sems gzugs bcu drug po / /
mthe bo'i rtsa bar yi ge a / /
rje ngar gnyis la de bzhin A / /
brla gnyis la ni i yi gzugs / /
gsang ba la ni I yi gzugs / /
lte ba'i rtsa ru u gzugs gnas / /
de bzhin gsus par U yi gzugs / /
nu ma gnyis su r-i gzugs gnas / /
de bzhin lag par rA gzugs te / /
mgrin pa la ni l-i yi gzugs / /
de bzhin ma mchur yi ge l-I / /
'gam pa gnyis su e gzugs so / /
de yi mig gnyis yang ni ai / /
rna ba'i rtsa bar o yi gzugs / /
spyi bor au gzugs yang dag gnas / /
aM aH'i gzugs su tshigs kun la / /
bcu drug dus su rdzogs 'gyur ba / /
gong ma'i 'od kyis rnam bkug ste / /
thig le ru ni bzhug par bya / /
de ru sems ni cung zad tsam / /
gzung bas lha yi 'khor lo che / /
rten dang bcas pa mos pas bsgom / /
de dbus bdag po thugs ka ru / /
gong ma'i rim pas mi shigs pa'i / /
thig le chen po bsgom byas nas / /
yungs kar tshad tsam de las spro / /
rang gi gnas dang phyag rgya yi / /
nang gsal dkyil 'khor gsal byas nas / /
de yi gnas dang bdag po yi / /
nang gsal phyi lus gsal byas nas / /
dkyil 'khor rten bcas gsal bar bya / /
de nas bcu drug gnas pa yi / /
'od zer gzhag pa phyung byas te / /
phyi yi lus ni gsal bar bya / /
de yis dkyil 'khor 'khor lo dang / /
rten dang bcas pa gsal byas nas / /
phyogs bcu'i 'jig rten bzhugs pa yi / /
bde gshegs kun gyi spyan sngar gshegs / /
bdud rtsi zhu nas zhal zhugs te / /
thig ler bdud rtsi blangs byas nas / /
rdo rje'i lam du byung nas su / /
'o ma'i rgyun ltar 'ong byas nas / /
thabs kyi ye shes g.yas zhugs te / /
de bzhin gzhan ni g.yon du zhugs / /
de nas ye shes thig le la / /
snang ba'i thigs pas thim par 'gyur / /
de ni 'dzag pa'i ngang tshul can / /
'od zer lnga 'bar dkar 'tsher ba / /
cung zad dmar ba'i nang du sems / /
mi g.yo zhing ni gzung bar bya / /
de la gong ma'i rim pa ltar / /
spro ba dang ni bsdu ba dang / /
gzung ba yang dag byas gyur pas / /
'gog pa'i rdo rje sems nyid du / /
nam zhig de la reg gyur pas / /
sangs rgyas kun gyis mchog 'dzin pa / /
yid bzhin dpal dang 'dra ba yi / /
rtags rnams yang dag skye bar 'gyur / /
phung po khams dang skye mched kyi / /
lha rnams ye shes me yis su / /
thog mar snying gar sdud byed pa'i / /
cho ga 'di ni dang por bshad / /
de la bsgrub pas byin brlabs pas / /
sna yi rtse mor 'gro bas na / /
mi shigs thig le'i rjes thogs la / /
gsang ba'i thig le bsgom par bshad / /
gong ma'i ye shes thig le las / /
'od zer lcags kyu 'dra ba rnams / /
phyogs bcur spros pas bde gshegs rnams / /
dkyil 'khor 'khor lo dang bcas kun / /
bkug nas ye shes ngo bo ru / /
rang gi snying gar rab tu btsud / /
de rnams zhu nas thig le la / /
zhugs pas rdul dang mun pa dang / /
snying stobs tshul du thig le yang / /
snying gi pad+ma la babs nas / /
rang gi rdo rje nor bu yi / /
dkyil du rnam par gnas pa las / /
'byung ba lnga yi gzugs can mchog /
ye shes lnga yi ngo bo nyid / /
'od zer lnga 'bar rang lha yi / /
mtshan ma phra mo rnam bsams nas / /
de yi bum par rten gyi tshad / /
yungs kar tsam dbus 'khor lo che / /
thig ler bcas pa mos par bsgom / /
gal te de la rang gi sems / /
bying bar song ngam skyo ba na / /
rdo rje las ni phyir byung ste / /
sna rtser rnam par gnas byas nas / /
dga' bral dga' bas brtag par bya / /
'di yi thig le rnal 'byor las / /
gong gi rim pas 'od zer lnga / /
steng gi sgo las byung ba dang / /
slar yang bdud rtsi 'gugs pa dang / /
de bzhin gzhi la gzhug pa dang / /
dbugs dgag stong pa'i yan lag go / /
de nas gsang ba'i thig le che / /
rab tu phra ba gong ma bzhin / /
rang sems dal bu dal bus gzung / /
dngos po med pa'i gnas su 'gyur / /
de yang bzung ba goms pa yis / /
phyin ci log ni rnam par ldog /
smig rgyu lta bu snang ba ni / /
rtags ni dang por shes par bya / /
de bzhin du ni chu log pas / /
du ba lta bur 'byung ba ni / /
gnyis pa yin par shes par bya / /
me ni rnam par log gyur pas / /
mkha' snang 'dra ba gsum pa'o / /
rlung ni de bzhin log pas na / /
mar me lta bu rab snang bas / /
rtags ni bzhi par shes par bya / /
de bzhin phyin log rnam par shes / /
log pas zab gsal gnyis med kyi / /
don dran sprin med nam mkha' ltar / /
gsal ba rtags ni lnga pa'o / /
mtshan ma lnga po de yis ni / /
mi gnas mya ngan 'das thob pas / /
rnal 'byor pas ni 'di la 'bad / /
gzung ba yi ni yan lag go / /
de ltar de la mtshan ma lnga / /
mthong byas don des khyab bya'i phyir / /
rdo rje yi ni lam nas su / /
nam mkha'i khams su spro bar bya / /
spros pa de las mngon mthong ba'i / /
so sor snang ba bskyed par bya / /
sangs rgyas rjes su dran pa dang / /
chos ni yang dag rjes dran dang / /
rdo rje rjes su dran pa dang / /
rigs ni yang dag rjes dran dang / /
khro bo rjes su dran pa ni / /
snang mdzad dang ni tshe dpag med / /
mi bskyod rin chen 'byung ldan sogs / /
gshin rje gshed sogs khro bo yi / /
dkyil 'khor sku sogs ji snyed po / /
spro bsdu las ni gsal bar bya / /
de bzhin dam tshig rjes dran ni / /
rjes su chags dang cho ga bzhi / /
dang po spro bsdu las gsal bya / /
dkyil 'khor rjes su dran pa ni / /
cho ga gnyis pa la sogs pa'i / /
dkyil 'khor spro bsdu las gsal bya / /
sku ni rjes su dran pa dang / /
gsung dang thugs ni rjes dran dang / /
sems can rjes su dran pa ni / /
sku dang gsung thugs bsgoms pa yi / /
rdo rje gsum ni spro bsdu las / /
rnam par smin cing dran pa'o / /
de bzhin sngags ni thams cad kyi / /
spyi gzugs rjes su dran pa ni //
ye shes lnga yis rdo rje sems / /
bskyed pa dang ni rang gi lha / /
longs spyod bzhi ldan spro bsdu las / /
rjes su gsal ba rnyed pa'o / /
dam tshig rjes su dran pa ni / /
bdud rtsi myang ba la sogs pa / /
spro bsdu las ni gsal byed pa'o / /
shes rab pha rol phyin pa dang / /
ma skyes rjes su dran pa ni / /
spros pa'i dkyil 'khor de dag kyang / /
ci yang yod pa ma yin te / /
de ni gnyis med ngo bo ru / /
spro bsdu las ni dran pa'o / /
zhe sdang rigs la sogs pa yi / /
mchod pa rjes dran sbyor ba ni / /
rang gi rigs kyi bu mo mchog /
bar ma'i longs spyod bzhi dag pa / /
rjes su chags pas mnyes bya ba / /
spro bsdu las ni gsal byed pa'o / /
rjes su dran pa'i yan lag go / /
de ltar yan lag gsum gyis ni / /
gsang ba'i theg le bsgom byas nas / /
nor du las ni byung nas kyang / /
khams gsum khyab par byed pas ni / /
sprul pa'i thig le bsgom par bshad / /
rang gi spyi bo'i dbus su ni / /
sku yi rdo rje'i thugs ka ru / /
mtshan ma la gnas rlung dkyil 'khor / /
dud ka 'dra bar zla ba la / /
oM dkar 'ong ba'i mtshan nyid bsam / /
de bzhin mgrin pa'i dbus su yang / /
gsung gi rdo rje thugs ka yi / /
mtshan pa'i dbus su chu dkyil 'khor / /
dkar po dbus su zla ba la /
AH dmar gnas pa'i rang bzhin bsgom / /
thugs kar thugs kyi rdo rje yi / /
thugs kar mtshan ma la gnas pa'i / /
me yi dkyil 'khor dmar po la / /
zla gnas dbus su hUM nag po / /
'gro ba'i rang bzhin bsams nas kyang / /
nu ma gnyis kyi bar du yang / /
dam tshig phyag rgya'i thugs ka ru / /
mtshan ma la gnas dbang chen ni / /
dkyil 'khor ser po zla ba la / /
rang gi lha yi sa bon che / /
'byung dang 'jug dang gnas pa la / /
rnam par grol ba'i sa bon bsam / /
de ltar phyag rgya bzhi chen dang / /
bdag nyid 'brel bar byas nas su / /
rim pa 'di yis mi shigs pa'i / /
rdo rje bzlas pa'i ngo bo bya / /
g.yas pa nas ni 'byung ba'i khams / /
rlung gi dkyil 'khor chen po ste / /
kha dog dud ka rgyu ba las / /
'byung ba hUM gi ngo bo yis / /
snang srid chos kun khyab byas nas / /
chos kun dag byas bdud rtsir gyur / /
oM gyi ngo bos 'ong byas nas / /
rang gi rgyud kyi bag chags ni / /
bkrus nas dag byas de la zhugs / /
AH yi ngo bos dag byas nas / /
de la lha yi de bzhin nyid / /
gzung ba dal bus dbu lus byas / /
dngos po med pa'i gnas su 'gyur / /
g.yon pa nas ni 'byung ba'i khams / /
chu yi dkyil 'khor chen po ste / /
kha dog dkar po rab gnas pa / /
de las byung ba'i hUM dang ni / /
oM gyi rang bzhin 'du ba dang / /
AHyi rang bzhin gnas pa dang / /
de nyid bzung bas snga ma bzhin / /
gnyi ga las ni drag tu 'byung / /
me yi dkyil 'khor nyid yin te / /
kha dog dmar po'i ngo bo las / /
hUM gis spros dang oM gyis bsdus / /
AH yis gnas pa de nyid gzung / /
snga ma bzhin du shes par bya / /
de bzhin gnyis las dal bu 'byung / /
dbang chen gyi ni dkyil 'khor rgyu / /
kha dog gser ltar rab snang ba / /
de la hUM gis 'byung ba dang / /
oM gyis sdud dang AHyis gnas / /
de la de nyid rab bzung pas / /
'jug dang gnas dang ldang ba las / /
grol ba'i ye shes rnyed 'gyur ba / /
som nyi yid gnyis ma byed cig /
phyag rgya bzhi 'brel bzlas pa ni / /
nyis brgya nyi shu rtsa lnga ste / /
de ni dgu brgya rnam pa bsgres / /
zhag gcig tu ni nyi shu bzhis / /
khri phrag gnyis dang gcig stong dang / /
brgya phrag drug tu dus thams cad / /
rnal 'byor dbang phyug chen po yis / /
nyin mtshan bzlas brjod grangs byed do / /
'di yi rnam pas chos thams cad / /
sgyu ma dang ni smig rgyu dang / /
brag ca mgal me'i 'khor lo dang / /
'khrul pa dri za'i grong khyer dang / /
chu bur dang ni mig 'phrul dang / /
gzugs brnyan chu zla la sogs par / /
thams cad shes shing sa bcu pa'i / /
dbang phyug rnams dang skal mnyam ste / /
rang bzhin bzlas pa 'di la ni / /
rnal 'byor pas ni rab tu 'bad / /
'di ni thog ma med dus nas / /
rang bzhin yang dag rtag zlo yang / /
bla ma yang dag ma bsten par / /
don 'di rtogs par mi 'gyur ro / /
de ni yang dag shes nas ni / /
bsgom pa'i bar chad phyi rol gyi / /
bzlas pa yongs su spang bar bya / /
bzlas pa'i ngo bo chen po mchog /
rdo rje 'chang ba brjod med sku / /
bsam brjod yul las rab 'das pas / /
ngag gis ji ltar bzlas pa byed / /
de bas glang chen rnyed gyur pa / /
rjes kyis de la ci zhig bya / /
don de la gnas rnal 'byor che / /
phyi rol yang ni rten mi 'gal / /
glang po che yi stobs kyis ni / /
bud shing 'byung ba lta bu'o / /
de bas rdo rje bzlas pa mchog /
'bad pas bde gshegs thams cad kyi / /
byin brlabs nyid ni 'ong bas na / /
phyag rgya chen po 'grub pa yi / /
mtshan ma yang dang yang 'byung 'gyur / /
de 'byung cho ga la gnas pas / /
skad cig gis ni kun mkhyen che / /
rgyud las rab tu 'pho bar ni / /
the tshom med par nges pas na / /
cho ga 'di la rab tu 'bad / /
de ltar dga' gsum bye brag gi / /
thig le rnam gsum bsgom pa yi / /
cho ga yang dag bstan pa'o / /
da ni gnyis med ye shes nyid / /
kun rdzob gzugs la brten nas kyang / /
mi g.yo la sogs g.yo dang bcas / /
tshangs sogs lha dang lha min sogs / /
thams cad rab tu mi snang yang / /
thig le 'gog par mi 'gyur te / /
rgyu dang mi rgyur bcas pa kun / /
slar yang de las 'byung bar byed / /
de las skye bo rnams kyis ni / /
yang dag ma rtogs pa yi phyir / /
tshangs pa'i sgo nga las skyes par / /
'khrul pas chos rnams kyis mi bsgul / /
gang gis kyang ni mi shigs pa / /
ji srid 'di ni lus gnas pas / /
las dang las min rab byed pa / /
brtan po 'jigs pa rab spangs pa'i / /
mi shigs thig le bsgom par bshad / /
tshangs pa'i spyod pa bzhi po dang / /
phyi rol stong bcas la sogs pa / /
rang gi lha ru bskyed nas kyang / /
phyag rgya bzhis ni rgyas btab pa / /
snga ma bzhin du shes byas nas / /
rim pa 'di yi thig le la / /
rang gi sems ni yang dag bzung / /
rang gi ye shes sems dpa' yi / /
mtshan ma'i dbus gnas sa bon las / /
'od zer lnga 'phros de yi rtse / /
dkyil 'khor 'khor lo dpag med sprul / /
de yis khams kun khyab byas nas / /
dbugs kyi rta zhon kun rtog rnams / /
rnam par bsal te de dag kyang / /
dkyil 'khor 'khor lor rab byas te / /
gnyis pa'i dkyil 'khor bsdu byas nas / /
ye shes ngo bo sna bug g.yon / /
zhugs byas mtshan ma'i dbus gnas bya / /
sa bon la ni thim pas kyang / /
de ni phyogs dus gnas pa yi / /
sangs rgyas yon tan ci gsungs pa / /
yang dag skyed byed mi shigs pa'i / /
thig le 'od zer lnga 'bar ba / /
rnam par gsal byas de las kyang / /
'od zer 'byung bas rang gnas kyang / /
ye shes sems dpa'i nang gsal te / /
de yi phyi yi dkyil 'khor dang / /
nang ni gsal bya de las byung / /
mthe bo'i rtsa dang rje ngar dang / /
brla gnyis dang ni gsang ba'i gnas / /
lte ba dang ni gsus pa dang / /
nu ma gnyis dang lag rtse dang / /
mgrin pa dang ni mchu gnyis dang / /
'gram pa gnyis dang mig gnyis dang / /
rna ba'i rtsa dang spyi bo dang / /
tshigs kun thig le AHsogs kyi / /
gzugs su gnas pa bsgrub byas nas / /
mi shigs thig ler thim par bya / /
der ni rang gi sems cung zad / /
gzung bas rten dang rten can gyi / /
'khor lor mos byas de dbus su / /
mi shigs thig le ye shes la / /
snang ba'i ngo bo bsgom par bya / /
de yi 'od kyis rang gnas sogs / /
gsal byas ye shes thig le yi / /
nang gsal gzhag pa'i 'od zer gyis / /
phyogs bcu 'jig rten khams bzhugs pa'i / /
spyan sngar bdud rtsi zhu byas nas / /
zhal du zhugs nas snying ga yi / /
mi shigs thig ler rab song ste / /
k+ShuM gzugs bdud rtsir rab blangs nas / /
rdo rje'i lam nas phyung nas su / /
'o ma'i rgyun ltar phyogs bcu nas / /
'ongs pa yis ni sems can dang / /
sangs rgyas rnams dang mi rgyur bcas / /
yang dag bsdus nas gur sogs zhugs / /
de bzhin chos dbyings phyag rgya dang / /
rten gyi 'khor lor zhugs byas nas / /
de dag yang ni rab bsdus te / /
dkyil 'khor du ni rab bsdus nas / /
de yang bdag la bsdu byas te / /
bdag nyid kyang ni mi snang bar / /
ye shes sems dpa'i gnas la dmigs / /
de yang 'khor lo 'khor lo yang / /
ye shes sems dpar zhugs par bya / /
ye shes sems dpa' mi snang nas / /
mtshan ma 'ba' zhig la dmigs bya / /
mtshan ma de yang bsdu byas nas / /
mi shigs thig ler sems bzung ste / /
de las yang ni nang gi tshogs / /
kun bsdus rang snang thig le che / /
'ba' zhig la sems yang dag bzung / /
ci ltar nus bzhin bsgom pas der / /
sems ni yang dang yang du zhugs / /
yang ni de las phyir byung ste / /
de yi gnas dang rang gi lus / /
dmigs nas dkyil 'khor 'khor lo dang / /
rten dang khams gsum snang bar bya / /
de nas yang ni gong ma ltar / /
rim par bcug nas thim byas la / /
sems ni thig ler gzhag par bya / /
rang gi dbang po der bzung nas / /
sa yi dkyil 'khor chu la zhugs / /
chu de me la de bzhin zhugs / /
me yang rlung la rab tu zhugs / /
rlung yang sems la zhugs par gyur / /
sems ni gnyis med ye shes su / /
cung zad zhugs pas rtags gnas pa / /
smig rgyu 'dra dang du ba dang / /
mar me mkha' snang rab 'dra ba / /
sprin med nam mkha' ltar snang ba'i / /
mtshan ma lnga po 'byung bar 'gyur / /
rdo rje sems dpa' zhugs phyir ro / /
thig le la ni sems bzung ste / /
glal zhing dgod dang 'dar la sogs / /
rnal 'byor de la gang tshe 'byung / /
thig le yang dag spro byas nas / /
gong ma'i rim pas kun khyab bya / /
'di ni yang dag goms byas pas / /
mi gnas mya ngan 'das pa che / /
thabs kun gyis ni bsgrub bya mchog /
rdo rje 'chang ba chen po thob / /
'di ni lhan cig skyes pa yi / /
ye shes 'ba' zhig dbang byas nas / /
rim pa gnyis pa bsgom pa'i thabs / /
mi shigs thig le bsgom pa'o / /
de ltar chos kun de bzhin nyid / /
dpag med dam pa'i phun sum tshogs / /
de dmigs yang dag skyes 'gyur ba / /
bsgom pa'i cho ga rnam bshad nas / /
rnam grangs dag kyang yongs su bstan / /
de bzhin nyid dang yang dag mtha' / /
bsam gyis mi khyab pa yi dbyings / /
chos nyid dang ni chos skyon med / /
stong pa nyid dang mtshan ma med / /
smon pa med pa nyid dang yang / /
nyon mongs khur chen 'dor byed pa / /
skye ba med dang 'od gsal ba / /
mngon par byang ni chub pa dang / /
gzhan gyi sems shes byed pa dang / /
lha yi rna ba ster ba dang / /
de bzhin lha yi mig ster dang / /
rdzu 'phrul dpag med sprul chen dang / /
dngos po mthar ni phyin pa dang / /
don dam pa yi bden pa dang / /
rdzogs pa yi ni rim pa dang / /
yongs su dag pa'i sku gtsang dang / /
kun gyis bstan bya nyid dag dang / /
mkha' ltar rnam par dag pa dang / /
glo bur dri mas mi gos dang / /
gdod nas 'od gsal ba nyid dang / /
gang gis kyang ni mi shigs dang / /
dngos po med pa nyid dang ni / /
rgyu sogs bcu gnyis 'byung byed dang / /
dpal chen ye shes yongs dag dang / /
thig le chen po yongs dag dang / /
sangs rgyas kun gyi gsang chen dang / /
nam mkha' nam mkha'i spyod yul dang / /
bsgom pa med pa nyid dang ni / /
rje btsun man ngag chen po dang / /
sna nas rna bar 'pho byed dang / /
nyan thos kyis ni shes min dang / /
rang sangs rgyas sogs mi shes dang / /
yi ge med pa nyid dang ni / /
tshig dang bral dang brjod med sogs / /
de la mdo dang rgyud rnams las / /
de 'dra rnam pa mtha' yas pa / /
gsungs shing yang dag gsung 'gyur ba / /
der ni de bzhin nyid 'di las / /
gzhan ni ci yang ma gsungs so / /
de bas dad pa sngon 'gro ba'i / /
sems kyis chos kun de bzhin nyid / /
zab gsal gnyis med don chen po / /
rim pa gnyis pa de kho na / /
bla ma'i gsung ni yang dag gzung / /
de bzung gong ma'i rim pa yis / /
rtag tu goms byed skyes bu gang / /
de la brten pa'i rtags skyes nas / /
sa nas sar ni 'phar ba ltar / /
de yi rnam pa gong du 'phel / /
rig 'dzin la sogs sprul pa yis / /
gzhan ni don de la sbyor byed / /
de yis brtan 'gyur rnal 'byor pa / /
sgrub pa'i bdag nyid can du 'gyur / /
bdag nyid can des bsgrub pa'i mchog /
ji skad gsungs pa brtsam par bya / /
lha mo klu mo gnod sbyin mo / /
mi mo mi'am ci mo'am / /
mkha' 'gro ma la sogs pa rnams / /
rang gi nus pas brtsam par bya / /
smyon pa'i brtul zhugs la sogs pas / /
zla drug sogs par rab tu 'bad / /
de yis rje btsun yid med pa / /
dpal ldan sangs rgyas kun ngo bo / /
rdo rje 'dzin pa thams cad gnas / /
chos kun de bzhin nyid zab pa / /
sangs rgyas rnams kyi bsgrub bya mchog /
gong ma'i rim pa rnal 'byor pas / /
'bad pa che thang rab byas pas / /
de ltar de ru mtshan nyid kyi / /
tshul du cung zad rab gnas pa'i / /
dga' dang dga' ba bar ma dang / /
dga' dang bral ba'i dus su yang / /
ji bzhin gnas pa'i dga' ba gsum / /
ji skad gsungs pa thob par 'gyur / /
de nas mtha' med 'khor ba'i bar / /
rtag pa dang ni mi gdung dang / /
bsil ba dang ni gcig pa dang / /
bde ba dang ni dri med dang / /
dga' ba dang ni yid dga' ba / /
'di ni bde chen ro myang brgyad / /
bdag po rdo rje 'chang ba mchog /
rdzogs pa'i rim pa'i rnal 'byor pas / /
bya ba byas pa byed pa byas / /
dbang phyug chen po khur chen bor / /
tsher ma dkrugs pa thams cad mkhyen / /
skyes bu dpa' bo cang shes pa / /
glang po chen po dul ba po / /
'khor ba'i mtha' ni pha rol son / /
don dam dang ni kun rdzob kyi / /
bden pa gnyis med rnal 'byor che / /
thab spangs pa'am lam kun rdzogs / /
yon tan 'byung gnas kun du bzang / /
thams cad 'dus pa'i de kho na / /
sku sogs khams kun 'gengs pa'o / /
gong na med pa yang dag gnas / /
de ltar de sogs rab grags pa / /
ming ni rnam pa mtha' yas pa / /
gnyis med ye shes mtshon pa ste / /
mdo dang rgyud rnams thams cad du / /
blo ldan rnams kyis rtogs par bya / /
sa bcu dang ni rab ldan pa'i / /
gong ma'i lha mo rdo rje 'dzin / /
dge ba bcu gsum la gnas pa / /
skad cig gis ni yang dag tu / /
sgrib bral de yis rtogs par byed / /
phreng ba ha ra nu pur sogs / /
mdog dang ku tsa la sogs pa / /
pad+ma brtags pa'i dga' shes pa / /
dang por rab tu shes par bya / /
Shadz+dz+rI ni ShA na sogs / /
glu dbyangs bstod dang sid sgra yi / /
snyan pa'i dbyangs kyis dga' 'gyur bas / /
gnyis pa ru ni shes par bya / /
tsan+dan la sogs sna tshogs dris / /
lus byugs lhan cig rtsen byed tshe / /
dga' ba yang dag thob byed pa / /
gsum pa ru ni shes par bya / /
ma mchu sbrang rtsis gzhib byas pas / /
mgor gnas byang chub sems 'ju bas / /
ro 'thung dga' bas bdag mnyes pas / /
bzhi par rab tu shes par bya / /
lus la byug cing sna tshogs kyi / /
spyod pas rtsen tshe reg bya yis / /
yang dag dga' bar byed pas na / /
lnga pa ru ni shes par bya / /
de yis ye shes rnam pa gsum / /
rig par byed cing rang gi yid / /
yang dag dga' bar rab byed pa / /
drug par shes bya rnal 'byor pas / /
de yi lus ni bdag gi ni / /
rten du gnas pa sra ba yis / /
yang dag dga' bar byed pas na / /
bdun pa ru ni shes par bya / /
de yi pad+ma'i zil sogs dang / /
byang sems rlan gyis rang gi sems / /
rab tu dga' bar byed pas na / /
brgyad par rab tu shes par bya / /
gsang gnas drod sogs tsha ba yis / /
bdag gi yid ni yang dag par / /
dga' bar byed pa'i mchog yin pas / /
dgu pa ru ni shes par bya / /
de nas bskyod pas ye shes mes / /
phung po khams sogs sreg byed pas / /
yid ni yang dag dga' 'gyur bas / /
bcu par rab tu shes par bya / /
bcu po de yis dang po dang / /
phyis kyi 'bras bu mchog 'gyur ba / /
gang du gsungs pa rab thob ste / /
de bas de 'dra'i don chen la / /
yang dag 'jug par mi nus pa'i / /
gdul bya rnams la bde gshegs kyis / /
rab tu dga' sogs mtshan nyid du / /
bstan nas de yi don zhugs pas / /
de yis rtogs kyang bla dang bcas / /
de nyid dang po'i rnal 'byor la / /
rten dang rten can dkyil 'khor gyi / /
'khor lo rab tu brtan byas nas / /
de zhugs de la brtan byas pas / /
rtogs kyang don 'di ma shes na / /
yang dag sangs rgyas ma yin no / /
'di ni rang byung bcom ldan 'das / /
gcig pu rab tu che ba'i lha / /
lhag pa'i lha zhes bya ba ni / /
bcu gsum pa zhes bya bar bshad / /
de ltar rim pa gnyis pa yi / /
de bzhin nyid ni thabs bcas pa'i / /
bdud rtsi mchog 'di rnal 'byor gang / /
'thung bar byed pa sangs rgyas kyi / /
de yi sras su nges pa ste / /
byang chub sems dpa' rnams kyi grogs / /
rig pa 'dzin pa'i dpon po ste / /
mkha' 'gro ma yi khyo ru 'gyur / /
nyan thos rang 'dren rnams kyi ni / /
'dren par byed pa'i gtso bo ste / /
sems can phal pa'i rje btsun no / /
de la phyogs bcu khams bzhugs pa'i / /
sangs rgyas byang chub sems dpa' dang / /
rig pa'i lha dang khro bo sogs / /
me tog la sogs mchod par bcas / /
zhag gcig skya rengs dang po dang / /
phyed ni dros pa'i dus nyid dang / /
chal chil mtshams su nam mkha' las / /
mchod pa byas nas sngags brjod cing / /
rang gi zhing du 'gro bar 'gyur / /
de bas dag pa'i lha rnams kyang / /
de bzhin du ni mchod byed na / /
ma dag pa yi lha rnams ni / /
de la ci yi phyir mi mchod / /
sems can phal pa gzhan gyis ni / /
me tog snyim pa bkang nas ni / /
mgrin pa dma' bas zhabs 'dud cing / /
rtag tu bkur bar shin tu 'os / /
de ni skyes bu rkang gnyis gtso / /
kun mkhyen rnams kyis bzhag pa ste / /
phyin log khur chen por byed pas / /
ma 'ongs rdo rje 'chang ba ste / /
de la brnyas byed sems can gang / /
sgrub pa po de glang dang 'dra / /
de yis nga la brnyas byed pas / /
ngas ni de kun dus kun spong / /
cig shos lus la ngag nas phyir / /
mchod cing brjod pas lus rnams kyi / /
sgrib pa de yis dag byed do / /
rim pa gnyis 'dir sgrub pa po / /
rtse gcig pa yis rnam par gzung / /
de gzung tshe 'di nyid la yang / /
brtul zhugs cho ga nyid kyis ni / /
lha mos rkyen ni rab byas te / /
phyag rgya chen po rang rgyud la / /
'pho bar the tshom mi bya'o / /
da ni rang nyid byin brlabs pa'i / /
rim pa 'di ni rnal 'byor pa / /
bya bas bskal pa 'ga' zhig la / /
yang dag tu ni bshad par bya / /
gang zhig bla ma mnyes byas nas / /
des gnang dam sdom bcas pa ru / /
bum pa la sogs rab thob ste / /
bla ma'i zhal las rnyed pa yi / /
de bzhin nyid ni rab thob cing / /
gsang dang mchog tu gsang rigs pas / /
ji skad bshad pa'i bya ba yis / /
yang dag bsgom ni mi nus pas / /
ji bzhin pa yi de kho na / /
rim pa 'di yis bsgom par bya / /
gang zhig dus ni phyi zhig la / /
'chi ba'i mtshan ma bdag gis mthong / /
'chi bar gyur pa'i dus byung na / /
nad kyis yang dag ma rnyogs par / /
'pho ba'i sbyor ba yang dag bya / /
dpral ba dang ni lte ba dang / /
spyi gtsug dang ni mig dang ni / /
rna ba dang ni sna dag dang / /
chu yi gnas dang chu min gnas / /
kha yi gnas dang ye shes kyi / /
'gro 'ong gis ni rtags shes bya / /
dpral ba gzugs kyi khams kyi ni / /
rtags skyes pa ru shes par bya / /
lte bar 'dod khams lha rnams kyi / /
rtags byung de ru skye bar nges / /
spyi gtsug gzugs med khams rnams kyi / /
rtags byung de ru skye bar 'gyur / /
rna gnyis ye shes 'pho ba na / /
gnod sbyin gnas su skye bar 'gyur / /
sna gnyis rig pa 'dzin pa yi / /
gnas su nges par 'gro ba'o / /
mig gnyis mi rnams rgyal por 'gyur / /
rtags ni yang dag skye bar 'gyur / /
kha ru ye shes 'pho ba na / /
yi dags rtags su shes par bya / /
chu gnas dud 'gro rnams kyi ni / /
rtags su yang dag rab shes bya / /
chu min bu gar ye shes 'gro / /
dmyal ba'i rtags su shes par bya / /
de ltar ye shes 'pho ba yi / /
rnam pa'i cha ni shes byas nas / /
sgrogs pa lnga yi yi ge yis / /
steng gi sgo bdun dgag par bya / /
chu yi sgo ru suM gis dgag /
chu min k+ShuM gis dgag par bya / /
de ltar sgo dgu bkag nas kyang / /
rim pa 'di yis rang sems kyi / /
gnas ni rab tu btsal byas pas / /
dbyings nyid du ni nges par 'gro / /
phung po skye mched khams rnams su / /
rnal 'byor rgyud kyis dpyad pa ltar / /
rnam par bsgom byas ye shes so / /
gong na med pa rtogs par 'gyur / /
bdag nyid ji skad gsungs pa bzhin / /
lha yi lus su gyur byas pa / /
chos kyi dbyings dang rnam shes dang / /
bdag nyid sangs rgyas skur byas pa'i / /
gnas ni rin chen sna tshogs pa'i / /
kha dog sna lngas rab brgyan pa'i / /
rdo rje rtse mo dgu pa mchog /
bdag gi spyi bo'i steng du ni / /
bsams nas de ru rang gi sems / /
rdo rje dkar po bcu tshal tsam / /
rtse lnga bsams nas brtag par bya / /
yar gyi rtse lnga thabs lnga ste / /
de bzhin mar bltas shes rab lnga / /
dbus kyi bum pa ri bong can / /
bsams nas de ru ye shes che / /
ser po byang chub sems 'dra ba / /
'dzag pa'i ngang tshul dang 'dra ba / /
thig le tsa na ka yi 'bru / /
lnga 'byor tshad du bsgom par bya / /
de nas chos kun thams cad kun / /
med par bsams nas bdag dmigs te / /
bdag kyang bdag la thim byas nas / /
sems tsam de yang mda' bzhin du / /
spyi bor rdo rje 'og cha yi / /
sbu gur zhugs nas thig ler thim / /
de ni de bzhin gshegs pa rnams / /
lha mo rnams kyi rang bzhin gyi / /
gnas su shes par rab tu bya / /
de ni gdod nas grub pa'i gzugs / /
de ru shes pa rab zhugs pa / /
sems de yang dang yang du gzung / /
de las sems de yar ba ltar / /
rdo rje rtse dgu steng cha yi / /
sbu gur byung nas sna tshogs kyi / /
pad+mar zla ba gnas pa la / /
rdo rje sems dpa'i skur gyur te / /
mtshan dang dpe byad kun brgyan pa / /
rgyan kun brgyan pa'i na bza' dang / /
bral nas shin tu gsal dmigs te / /
de gnyis med pa'i sbyor ba yis / /
byin rlabs las byung 'khor lo che / /
rnam par 'phro zhing 'du bar bsam / /
de ltar rnam par bsgom pa mchog /
yang dang yang du ci nus bsgom / /
bsam pa de yi rkyen gyis ni / /
bdag sems dbyings su zhugs pa'i tshe / /
gsal zhing rab dag mkha' 'dra rtogs / /
de nas rdzu 'phrul shugs ldan pa / /
lo lnga lon pa'i byis pa'i gzugs / /
'grub tshe dpe med bde rdzogs rtogs / /
de las skye gnas gzhan du ni / /
'phel bar byed tshe sprul pa'i gzugs / /
yang dag tu ni rtogs par 'gyur / /
de lta bas na sems can gyi / /
bsam pa gang dang gang dag gis / /
mi rnams yid ni yang dag sbyor / /
de dang de ni mdo bzhin du / /
sna tshogs nor bu lta bur 'gyur / /
chos sku rab dga' mkha' mnyam pa / /
shi dang brgyal dang gnyid log dang / /
glal dang 'khrig dus skad cig tsam / /
myong bar 'gyur bas rab bsgoms na / /
lus can rnams ni yid ni sbyong / /
cho ga 'di yis sems can gang / /
mtshams med byed cing rmongs pa yi / /
skye bo bram ze gsod pa yang / /
de yis mi 'grub cung zad med / /
de bas bka' lung rab thob nas / /
dam sdom rnam par bsrung byas te / /
sku gsum 'grub par the tshom med / /
gal te sku gsum ma grub na / /
rig pa 'dzin pa'i gtsor 'gyur te / /
rim gyis phyag rgya chen por 'gyur / /
de ltar rnam pa gsum gyis ni / /
dngos grub de ni bsgom pa bshad / /
gang zhig 'di ni ma rtogs par / /
gsang ba smra bar byed pa ni / /
de ni nga dang de bzhin gshegs / /
nam zhig de la sbyar byas pas / /
byin gyis rlob par mi byed do / /
'di ni don ldan 'ga' zhig la / /
nga ni de yi lus gnas te / /
bsgrub pa gzhan la mchod pa len / /
de yis de mnyes rang gi rgyud / /
las kyi sgrib pa dag byed do / /
'di don rna bar 'pho byed pa / /
gang gi dus su gnas pa der / /
sangs rgyas bstan pa rin chen yang / /
gnas pa rab tu bshad pa yin / /
brgyud pa'i rim pa 'di chad nas / /
sangs rgyas bstan pa nub pa ru / /
kun gyis rab tu shes par bya / /
de bas khyod kyi yid gcig tu / /
yang dag bsdus la ma 'ongs pa'i / /
gang zag sngon du tshogs bskyed pa'i / /
skal ldan 'ga' la rnam par brgyud / /
sim byed 'di la sbyor du chug /
'di sbyor 'di ni yang dag pa'i / /
rnal 'byor pa ru shes par bya / /
khyod kyang zas kyi spyod pa dang / /
nga la cung zad 'khrul rtogs pas / /
khyod kyis tshe 'di nyid la ni / /
gzugs bcas phung po rang lus ni / /
gnas ni yang dag mi 'gyur te / /
rnam par shes pa mi shigs pa / /
phyag rgya chen por rab tu 'grub / /
de bas khyod kyis yang dag blos / /
sangs rgyas kun gyi 'dus pa'i rgyud / /
gsang chen gsang las ches gsang ba / /
gong na med pa'i lung chen po / /
'di yi rim pa dang po yi / /
sgrub pa'i thabs dang sbyin sreg dang / /
gtor ma sna tshogs 'khor lo dang / /
bsdus pa dang ni rnam bshad dang / /
dkyil 'khor cho ga la sogs pa / /
mi shes mun bsgribs sems can gyi / /
thur ma lta bur brtsam par gyis / /
de bas ma 'ongs rnal 'byor ches / /
'di shes bla ma rab mnyes te / /
yang dag 'dod pas blangs byas nas / /
sems ni de nas sbyang bar bya / /
sems ni kun rtogs rnam spangs nas / /
de sbyor de la rig pa skye / /
rig pa skyes nas rdo rje 'dzin / /
nga grub pas na sangs rgyas dang / /
pha rol phyin dang gzungs rnams dang / /
sa rnams thams cad bde chen po / /
rjes las yang dag 'grub par 'gyur / /
thams cad bde chen las byung phyir / /
de bsgoms ci phyir de mi 'byung / /
de bas rab tu 'bad pa yis / /
mchog gi de nyid rab gsang gsang / /
smon lam gyis kyang tha na 'grub / /
bsgrub pa la ni shin tu 'bad / /
a la la ho / /
de ltar rol pa'i gar bcas sgra brnyan lta bu rdo rje'i glu / /
'khor lor bcas pas de nyid glu blangs bdag la bstod cing der / /
nam mkha'i khams su sprin rnams med pa lta bur thim par gyur / /
dge slong bla ma gnyis bcas de yang de bzhin mi snang gyur / /
rdo rje gdan gyi rgyab nas rgyang grags lnga bcu song ba'i sar / /
parba ta yi phug la brten te sems can don bya'i phyir / /
'di bsdus rab tu byed pa thams cad rtsom dang ston sogs byas / /
dam pas gsol brgya chen btab pas bdag ni shin tu brod / /
der gnas 'khor bcas rnams kyis yo byad gos zas nor gyi mdzod / /
mchod pa'i yo byad rgya chen sna tshogs 'khor lo bya ba rnams / /
sa bcu'i byang chub sems dpar gyur pa mdzod srung gnod gnas che / /
nyin re kAR+ShA pa Na bdun brgyas rtag tu rab tu sbyor / /
de nas bla ma chen po bA li pA nga'i drung du bgrod / /
bdag gis bla ma de yang mnyes bya'i phyir na sgrub pa'i thabs / /
cung zad bsdus pas de ru bla ma la sogs kun / /
mnyes par byas te sngon gnas bgrod gnas skal ldan don 'ga' byas / /
de bas de ltar kun gyis gtam rgyud rgyas bar shes byas te / /
mkhas pa'i gzu bod ma pa thabs kun gyis ni mnyes bya ste / /
de yi lung la rab tu byed sogs mnyan dang bsam par bya / /
de la rab brten dgon sogs rab tu brten byas rang gi sems / /
de nyid bsgoms pas ji bzhin rab tu rtogs par byas pa yis / /
tshe 'di nyid la zla ba drug gis byang chub thob pa 'di ni su yis bzlog /
bdud rtsi mchog 'thung 'di ni sems can kun gyis bkur ba'i gnas / /
sems can de la rdo rje 'chang dang bde gshegs kun gyis bsngags / /
de'i phyir log sgrib pa thams cad sa bon nyams byas te / /
'khor bar gnas kyang skyon gyis mi gos pad bzhin rtag tu gnas / /
de ru ma thob lan grangs gzhan la yang dag myong ba yis / /
'bras bu smin byed sngags pa'i yid la yang dag 'byung ba yi / /
dngos grub rgya chen thob nas gang gA'i bye snyed dpag med kyi / /
'khor gyis bskor nas 'jig rten khams kun thams cad rab tu bgrod / /
de bas chu 'khor drag po khar lhung ltar / /
lus dang ngag dang sems kyis brtson 'grus bskyed / /
rim par sngon bzhin rab tu bsgrub par bya / /
dal 'byor lus 'di shin tu g.yo sla bas / /
ji ltar rlung gis mar me gsod pa ltar / /
skad cig tsam du mi sdod dus 'da' byed / /
de bas 'dir ni chud gsan mi bya ste / /
dngos kun de nyid mchog chen rab bsgom bya / /
de nyid spyod pa 'di la blo nges pas / /
ji skad bshad bzhin rab tu 'gyur bas na / /
sems ni yang dag brten par gyis shig ces / /
bdag ni sems can rnams la gsol ba 'debs / /
gang gi phyir na 'di ni gsang bas na / /
bdag gis gsal bar ma byas ci yod pa / /
des na de shes bla ma yang dag par / /
mnyes byas de nyid 'dod pas yang dag long / /
'di ni rnal 'byor spyod pas yang dag spyod pa la / /
snying po'i snying po 'bras gsol yang dag [(]spyong [,]sbyong [)] / /
mtha' yi phar son bla chen yon tan ma lus gter / /
de las 'di ni yang dag zhal rnyed byas / /
de bas rnal 'byor chen po rgyud kyi don rnams ni / /
mi 'tsham par ni snang yang nyi ma'i dpes / /
rang dang gzhan gyi don byed nus pas na / /
rnal 'byor 'gas ni shin tu 'bad dgos so / /
the tshom som nyi med par dad pa yis / /
'di don grub pas yang dag blang byas nas / /
shes rab kyis ni yang dang yang du rung / /
dpyad pas bdag la gnyis med ye shes che / /
chu gtsang nang du zla ba'i dkyil 'khor ltar / /
'byung 'gyur 'di la the tshom ma byed cig /
'di ni rang bzhin grub pa'i man ngag las / /
brgyud pa'i bla ma yang dag rab bsten dang / /
rang gi bsod nams tshogs ni sngon bskyed pas / /
rtogs par rab tu 'gyur ba ma rtogs par / /
bsod nams chung ba'i mi yis bskal pa dpag med par / /
'di ni rtogs par mi 'gyur 'di don ma rtogs na / /
rnal 'byor chen po zhes bya de la mi bya'o / /
de ltar rab tu shes par byas nas su / /
rdzogs pa chen po ye shes spyi yi gzugs / /
yongs su dag sku rdo rje 'chang chen po / /
dpal ldan kun gyi ngo bo rim gnyis 'dis / /
sdug bsngal lam bcas bskal pa gsum du yang / /
rang gi rjes mthun byang chub bla dang bcas / /
thob nas de bde cung tsam rab tshogs pa / /
rnal 'byor de yis ci phyir de mi sgom / /
dad dang brtson 'grus ting 'dzin shes rab dang / /
dran pa'i blo yis gong gi rim pa ltar / /
yid dga'i gnas brten kun du bzang po mchog /
lam 'di bsgom par bya [(]'o [,]'a [)]kho na 'o / /
de ltar zhal gyi lung bsdus las byung dge ba dri med pa / /
kha ba zla ba'i 'od ltar rab tu dkar ba de yis ni / /
'di don ma 'ongs 'gro ba skal ldan dga' dang phrad gyur nas / /
rab tu dang ba'i dad pas len cing 'di mchog rab bsgom shog /
blugs dang gtor dang dag par byas pas slob dpon cher 'gyur te / /
thams cad kun gyi rgyud 'dzin gzhan rnams rgyud kun la sbyor ba'i / /
dang po'i rim pa rab rtogs dri ma rnams ni dag byas te / /
ye shes sgyu ma'i snod du rung bar rnal 'byor de 'gyur shog /
snying rje ldan pa'i bla ma'i zhabs la gus par rab ldan pas / /
ri bong 'dzin pa'i gzugs kyis rang rgyud rab tu smin byas te / /
zhing dag byas pas chos kun sgyu sogs don du rab rtogs nas / /
byams pa la sogs bzhin du sems can kun gyis 'gro bar shog /
lhan cig byed pas byin brlabs rje btsun thugs rje chen po yis / /
dga' ba rnyed pas chos kun dag pa'i ngo bo chen po mchog /
ji bzhin gnas pa'i don la mi slu bcu drug thig le cha / /
ngal so las thob man ngag chen po rab tu rnyed par shog /
de rnyed de la sems ni yang dag rab tu mgu gyur nas / /
mgrin pa dma' bas brtags nas rang rig chos kyi sku ni yang dag thob / /
sku dang gsung dang thugs dang dpag med sprul pa'i gzugs kyis ni / /
khams gsum bkang nas sems can thams cad srid las sgrol bar shog /
rim pa gnyis pa'i de kho na nyid bsgom pa zhes bya ba byang chub sems dpa' 'jam pa'i dbyangs kyi zhal gyi lung / /
dkyil 'khor gyi slob dpon chen po lha sangs rgyas dpal gyi ye shes zhabs kyis bsdus pa /
zhal nas zhal du brgyud pa rdzogs so // //
rgya gar gyi mkhan po chen po ka ma la gu h+ya dang /
bod kyi lo tsA ba chen po mnga' bdag lha ye shes rgyal mtshan gyis bsgyur cing zhus te gtan la phab pa'o // //
