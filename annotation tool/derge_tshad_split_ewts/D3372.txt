@## / /
rgya gar skad du /
shrI dzaM b+ha la sA d+ha naM /
bod skad du /
dpal gnod gnas kyi sgrub pa'i thabs /
phun sum tshogs pa ma lus pa ster ba'i dpal gnod gnas la phyag 'tshal lo / /
dang por re zhig phyi rol gyi don thams cad dang rang gi lus kyang stong pa nyid du rnam par bsams la /
de'i rjes su cung zhig dmar ba'i zla ba'i dkyil 'khor thabs dang shes rab kyi bdag nyid do / /
de nyid gnod sbyin gyi sa ka TaM pad+ma 'dab ma brgyad pa'i rnam pa'o / /
de'i dbus su baM gyis lha mo nor rgyun ma mdog ser ba /
'bras kyi snye ma dang /
mchog sbyin pa phyag na rgyan thams cad kyis brgyan pa /
gnod sbyin mo brgyad kyis bskor ba ni 'di lta ste /
bzang mo dang /
rab tu bzang mo dang /
sbas ma dang /
rab tu sbas ma dang /
lha mo dang /
dbyangs can ma dang /
'phags ma dang /
zla shel can no / /
'di rnams kyis yongs su bskor ba'i lha mo chen mo de'i b+ha ga'i dbus su dzaM gis bdag nyid sangs rgyas rnam pa lnga'i dbu rgyan can g.yas pa'i phyag na sa bon gyis gang ba'i shing thog /
g.yon pa na sre mong bsnams pa /
de bzhin gshegs pa lngas kyang rin po che la sogs pa'i char rab tu 'bebs bzhin pa /
zhabs gnyis na dung gi mgo dang /
pad+ma'i mgo'i gter chen po rin po che la sogs pa'i char rab tu 'bebs bzhin pa rang gi khyim gyi phyogs gcig tu rnam par bsam par bya'o / /
mdog ser po ut+pal sngon po'i phreng ba 'chang ba /
dpal gnod gnas mgon po nor rgyun ma la 'khyud pa /
byang chub kyi sems phyir spros pa las skyes pa'i rin po che'i tshogs kyis nam mkha' ma lus par khyab pa'i rnam pa bsgom par bya'o / /
dbab pa'i dus su shar phyogs su mdog sngon po'i gang ba bzang po'o / /
lho'i phyogs su mdog ser po'i rnam thos so / /
nub phyogs su mdog dmar po'i gnod sbyin no / /
byang gi phyogs su mdog ser po'i nor bu bzang po'o / /
me'i phyogs su mdog dmar po'i tsi pi kuN+Da li'o / /
srin po ru sngon po ke li mA li naM ngo / /
rlung du ser po tsa ren+d+ra'o / /
dbang ldan du ser po mu khen+d+ra'o / /
de thams cad kyang gnod sbyin mo'i b+ha ga'i dbus su gnas pa'i rin po che'i char 'bebs bzhin pa gnod gnas dang 'dra ba bsgom par bya'o / /
shar gyi sgo ru nor sbyin dang /
nor sbyin chen mo gnyis gcer bu dbang po 'phyang ba rin po che'i char rab tu 'bebs pa'o / /
lho'i sgo ru pad+ma dang pad+ma chen pa'o / /
nub kyi sgo ru ki li dang ki li chen po'o / /
byang gi sgo ru gang ba dang gang ba bzang po'o / /
'di rnams kyang gcer bu dbang po 'phyang ba'o / /
mgon po gnod gnas la go rims bzhin du sngags kyi yi ge dgod par bya'o / /
oM ni spyi bor ro / /
dzaM ni kha la'o / /
b+ha la ni lag pa gnyis la'o / /
dza ni snying gar ro / /
len ni lte bar ro / /
dra ye ni brla gnyis la'o / /
swA hA ni ngar gdong gnyis la'o zhes bya'o / /
spyi bor ni nor bu bzang po ste /
mig gnyis la ni rnam thos so / /
de bzhin du mu khen dra ni kha la gnas / /
gang ba bzang po nu ma'i bar /
lte bar gnod sbyin nor sbyin no / /
brla gnyis ki li mi li'o / /
rkang gnyis tsi pi kuN+Da li / /
yan lag thams cad dza len+d+ra / /
gnod gnas mgon po'i bdag nyid du de ltar bsams la /
da ni yi ge dgod par bya'o / /
oM ni spyi bor ro / /
dz+luM ni dpral bar ro / /
bluM ni rna ba gnyis la'o / /
saHni mgo bo'i rgyab tu dgod par bya'o / /
da ni lag pa la dgod pa brjod par bya ste /
dngos su lha ni yi ge ste /
oM ni mkhrig mgul du'o / /
dz+luM ni lag pa'i dbus su'o / /
bluM ni sen mo thams cad kyi rtse mo la'o / /
saHni sor mo thams cad kyi rtsa bar ro / /
oM dzaM b+ha la dza len+d+ra ye swA hA /
zhes bya bas rab tu gnas par bya'o / /
sdigs mdzub la ni nor bu bzang po ste /
gang ba bzang po gung mo'o / /
srin lag la ni nor sbyin dgod / /
de bzhin mthe'u chung rnam thos so / /
mu khen+d+ra ni lag pa'i logs / /
mkhrig mgul ke ni mA lI ni / /
mtheb chen tsi pi kuN+Da li / /
sdigs mdzub mthe bo gnyis kyis ni / /
bar du dza len+d+ra ka'o / /
lag pa'i dbus su dzaM b+ha la dza len+d+ra'o / /
rdo rje chu la sogs pa bdud rtsi lnga sbyin no / /
de med na rdo rje'i chu tsam yang chu dang bsres nas /
khyor bas 'thungs te /
khyor ba brgya rtsa brgyad thun gsum du sbyin par bya'o / /
ring por mi thogs pa nyid du gnod gnas dang 'dra bar 'gyur ro / /
gser dang nor la sogs pa yang dag par 'bebs bzhin pa sa gzhi rdzas kyis gang bar byed do / /
oM dz+luM bluM swA hA /
saHzhes bya ba brjod cing khyor bas sbyin par bya'o / /
ma grub par gyur na dpal rdo rje hUM mdzad du bdag nyid bsgoms la gnod gnas kyi sku gzugs la dug dang ske tshe dang /
nim pa'i lo ma dang /
d+ha du ra dang /
dur khrod kyi sol bas rab tu byugs la /
bsro shing skem par bya'o / /
phyis ni dur khrod kyi me la khros pas gdung bar byas na nges par 'grub par 'gyur ro / /
dpal gnod gnas kyi sgrub thabs rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur ba'o //
[ ]
