@## / /
rgya gar skad du /
o Di yA na mA rI ts+yai sA d+ha naM /
bod skad du /
o Di yA na'i 'od zer can gyi sgrub thabs /
'phags ma 'od zer can la phyag 'tshal lo / /
sngon du gsungs pa'i cho gas sdig pa bshags pa la sogs pa byas nas stong pa nyid bsgoms te /
sna tshogs pad+ma dang nyi ma la maM yig dmar po'i sa bon yongs su gyur ba las /
o Di yA na'i 'od zer can sku mdog dmar mo zhal drug pa /
phyag bcu gnyis pa /
zhal so so la spyan gsum gsum pa dmar po dang /
nag po dang /
dkar po dang /
ljang gu dang /
ser po rnams g.yas skor gyis zhal lnga'o / /
steng du phag pa'i zhal nag po'o / /
g.yas kyi phyag drug rnams na rim pa bzhin du ral gri dang /
'khor lo dang /
gtun shing dang /
mda' dang /
dgra sta dang /
rdo rje rtse gcig pa rnams so / /
phyag g.yon pa rnams na sdigs mdzub dang bcas pa'i zhags pa dang /
kha T+wAM ga dang thod pa dang /
mya ngan med pa'i yal ga dang /
tshangs pa'i mgo bo dang /
gzhu dang /
rtse gsum rnams so / /
mchod rten gyi nang na gnas pa /
klu'i dbang po brgyad kyis sku la brgyan pa /
dbu skra kham pa gyen du brdzes shing zhal mche ba gtsigs pa /
mgo bo skam po brgyad kyis dbu brgyan pa /
mgo bo rlon pa'i phreng ba phrag pa la 'phyang ba rin po che sna tshogs pas spras pa'i shing rta'i 'og tu sna tshogs pa'i phag bdun gyi shing rta la bzhugs pa'o / /
phyi rol du dur khrod brgyad kyis yongs su bskor ba /
shing rta'i dbus su rdo rje skyil krung gis bzhugs pa /
rdo rje dang /
khab dang /
mya ngan med pa'i shing dang /
sdigs mdzub mdzad pa /
'od zer can sku mdog dmar mo sha 'gag ser po can /
rin po che sna tshogs pa'i rgyan gyis brgyan pa /
stag gi pags pa'i na bza' can /
de bzhin gshegs pa lnga'i 'od zer dmar po 'phro ba bsgom par bya'o / /
de'i thugs kar nyi ma la maM yig gi sa bon las rnam par byung ba'i 'od zer brgya yis sangs rgyas dang byang chub sems dpa' rnams yang dag par gdan drangs te dbang bskur ba blang ba nas rnam par snang mdzad kyis dbu brgyan pa'i bdag nyid rnam par bsam par bya'o / /
de nas rang gi sa bon las rab tu bsgrubs pa'i ji ltar rnyed pa'i dam tshig gi rdzas dang bsnyen pa sngon du 'gro ba'i sngags pas de'i sa bon las rnam par byung nas yi ge rnams phreng skud kyi rnam pas snying ga nas 'thon te lte ba /
lte ba nas slar yang snying ga la sogs par 'khor lo 'khor ba ltar sbyor bas sngags bzlas par bya'o / /
oM mA rI ts+yai mAM hUM hUM phaT phaT swA hA /
bzlas pa byas nas phyis kyi dus su ting nge 'dzin la nye bar bsdus la de nyid kyi rnal 'byor gyis ji ltar bde bar gnas par bya'o / /
sku mdog dmar mo phyag bcu gnyis pa o Di yA na'i 'od zer can gyi sgrub thabs rdzogs so // //
slob dpon lhan cig skyes pa'i rol pas mdzad do //
[ ]
