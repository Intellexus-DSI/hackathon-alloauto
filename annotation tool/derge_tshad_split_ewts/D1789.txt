@## / /
ye shes rdo rje kun las btus pa'i rgyud las 'byung ba'i rgyan bdun rnam par dgrol ba bzhugs / @## // //
bcom ldan 'das dpal kun du bzang po la phyag 'tshal lo / /
dngos kun rang bzhin stong bdag nyid / /
dngos po kun gyi ngo bo nyid / /
thams cad bdag nyid rdo rje 'dzin / /
gnyis med de la rab tu 'dud / /
ye shes kun btus rgyud las ni / /
rnal 'byor bla ma'i rgyud dgrol lugs / /
rgyan ni bdun po gang yin pa / /
mkhas pa dga' ba skyed phyir bshad / /
rnal 'byor rgyud tshul gang la yang / /
rgyud tshul rnam pa gsum du snang / /
rgyu yi rgyud dang thabs kyi rgyud / /
'bras bu'i rgyud ces mkhas pas bshad / /
rgyud la gang zag mtha' yas kyang / /
cung zad dbye na rnam pa lnga / /
rin chen tsan+dan pad+ma dang / /
pad dkar ut+pa la zhes gsungs / /
de la bsdus pa rnam gnyis te / /
tshogs dang slob ma'i gang zag go / /
de dag re re dag la yang / /
blo ni rab 'bring tha ma gsum / /
chos smra ba dang sgrub byed pa'o / /
rgyan ni lnga pa drug par bshad / /
thabs kyi rgyud las rnam pa gnyis / /
brda dang don du mkhas pas bshad / /
de 'dzin byed pa smra byed dang / /
sgrub par byed pa kho na yin / /
gleng bslang lnga dang mtha' drug rgyan / /
brda yi rgyud la 'jug pa yin / /
rigs pa rnam bzhi bshad pa bzhi / /
bden gnyis nges pa'i rgyan dag ni / /
don la 'jug pa'i rgyan zhes bya'o / /
gleng bslang dbye na rnam pa lnga / /
cung zad rim par dbye bar bya / /
brda yi rgyud du gsungs pa yi / /
ming dang ched dang byed pa po / /
tshad dag dang ni dgos pa'o / /
ming ni khri sum stong phrag bzhi / /
rnal 'byor chen po'i rgyud du grags / /
ka nas ya yi bar du ni / /
nyi shu rtsa drug ming gi mtha'o / /
de tsam cung zad dbye ba ste / /
rgyas par dbye na grangs med do / /
bsdus pa'i rtsa ba yi ge gsum / /
gsungs pa sku gsung thugs zhes gsungs / /
ched ni gdul bya rgya mtsho snyed / /
brjod mi lang ba'i don du gsungs / /
bsdus na skye bo 'dod chags can / /
'dod khams dbang du gsungs pa yin / /
byed pa po ni rdo rje sems / /
sangs rgyas drug pa de kho na / /
tshad ni dpal ldan gsang 'dus kyi / /
le'u dang cho ga dum bu dang / /
rim pa bshad pa rnam pa bzhi / /
le'u ni rnam pa bcu bdun te / /
cho ga nyi shur mkhas pas bshad / /
dum bu phyi ma'i rgyud dang ni / /
bshad pa'i rgyud rnams grags pa yin / /
bskyed dang rdzogs pa'i sgrub thabs dang / /
srid pa skye 'chi'i rim pa yi / /
dbye ba brjod pa rim pa yin / /
thun mong mchog dang rnam bzhi las / /
bdag gzhan don byas dgos pa'o / /
rgyud gzhan la yang de bzhin no / /
mtha' rnam drug ces bya ba yang / /
dgongs dang dgongs min drang dang nges / /
ji bzhin sgra dang sgra min no / /
'dod chags ma yin chags bral min / /
dbu mar mi dmigs la sogs pa'i / /
rdo rje'i tshig ni dgongs bshad pa'o / /
stong pa bdag med 'od gsal ba / /
zhes sogs tshig ni dgongs pa min / /
ga pur tsan+dan rdo rje pad / /
ces sogs tshig ni drang ba'i don / /
khu ba khrag dang btsun mo sogs / /
rdo rje'i tshig ni nges pa'i don / /
dkyil 'khor mchod sbyin la sogs pa / /
don gsal gsungs pa ji bzhin sgra / /
ko Ta k+Sha sogs ji bzhin min / /
de tsam zhig ni brda rgyud rgyan / /
brda yis mtshon nas don la ni / /
'jug byed de yang thabs kyi rgyud / /
don ni rigs pa bzhir bshad pa / /
rgyud dang gleng gzhi nges tshig rgyu / /
chags bral chags bcas dbang du'o / /
mi yi skye 'khrungs 'thad pa sgrub / /
khyim nas byung ba bya ba med / /
'dul dang sdom pa la ltos pa'o / /
chos spyod chos nyid 'bras bu 'byung / /
chags bral rigs pa bzhir 'dod do / /
phung po lnga dang 'byung ba lnga / /
dbang po lnga dang nyon mongs lnga / /
rigs lnga'i sangs rgyas lnga ru 'dod / /
rdo rje 'dzin 'gyur bya ba byed / /
ltos pa rang gi mtshan ma la'o / /
spros bcas la sogs spyod pa yi / /
chos nyid kyis ni 'bras 'byung ba / /
chags bcas rigs pa bzhir 'dod do / /
bshad gzhi yig don spyi yi don / /
sbas pa'i don dang mthar thug pa'o / /
sgra yi bkod pa bstan bcos bzhin / /
don gyis bkod pa'i yi ge'i don / /
tshig gcig 'bras bu bsnyen mthong ba / /
yul ring 'jug pa'i blo bzlog ste / /
'bras don gzhan don bskyed rim la / /
sbyor ba dang po la sogs pa / /
rgyas bshad don ni spyi yi don / /
chags bcas spyod pa don yod dang / /
kun rdzob lam gyur don yod dang / /
snang gsum rtogs pas don yod pa'i / /
mi bstan sbas don rnam pa gsum / /
yang dag don nyid ston pa dang / /
don dam la bden gnyis med thob / /
'od gsal ba dang zung 'jug ste / /
mthar thug pa ni yin par gsungs / /
sgyu ma'i dper byas bcu gnyis kyis / /
kun rdzob nges par shes par bya / /
thams cad stong pa 'od gsal ba / /
don dam du ni gang bstan pa / /
rdzogs pa sgrub par byed pa ste / /
don gyi rgyud du bstan pa yin / /
'bras bu'i rgyud ni rnam pa gsum / /
thun mong mchog dang gnyi ga yi / /
'bras bur rgyal ba dam pas gsungs / /
thun mong grub pa brgyad la sogs / /
bskyed pa'i rim pa'i nus pa yin / /
mchog ni sangs rgyas go 'phang ste / /
rdzogs pa'i rim pa'i 'bras bu yin / /
zung 'jug rim pa mthar phyin na / /
gnyi ga'i dngos grub rdzogs pa yin / /
thun mong thob la mchog ma yin / /
mchog la thun mong yod ma yin / /
rdo rje 'chang ba'i go 'phang ni / /
de dag gnyis su yod ma yin / /
rnal 'byor bla ma'i rgyud 'dzin pas / /
'bras bu rgyu la rag las te / /
sa bon lta bu yin pas na / /
rgyu yi gang zag rnam pa lnga / /
spang blang bye brag shes par bya / /
de nas rim par dbang blangs te / /
thabs kyi rgyud la 'jug par bya / /
dang po nyan pa'i shes rab kyis / /
tshig gi rgyud la thos pa bskyed / /
de nas bsams pa'i shes rab kyis / /
tshig dang don du 'brel pa bslab / /
de nas bsgom pa'i blo rtsal gyis / /
dang por bskyed pa'i rim pa bslab / /
de rjes rdzogs pa mthar dbyung ste / /
kha spubs rdol dang dug can gyi / /
skyon rnams spangs te rgyun gnas na / /
chu lud rkyen gyis 'bras bskyed bzhin / /
'bras bu mngon gyur the tshom med / /
rgyud gsum rgyan bdun sbyor ba'i lde mig gis / /
gsang 'dus la sogs rgyud kyi sgo phye nas / /
kun la dgos pa'i 'bras bu rin po che / /
rnal 'byor rnams kyi rgyud la thob par shog /
rgyan bdun rnam par dgrol ba zhes bya ba /
a tsAr+ya shrad+d+hA ka ra warmas mdzad pa rdzogs so // //
paN+Di ta de nyid dang /
zhu chen gyi lo tsA ba dge slong rin chen bzang pos bsgyur ba'o // //
