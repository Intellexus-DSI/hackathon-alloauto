@## / /
rgya gar skad du /
a pa ri mi ta A yu ho ma bi d+hi nA ma /
bod skad du /
tshe dpag tu med pa'i sbyin sreg gi cho ga zhes bya ba / /
mgon po tshe dpag tu med pa la phyag 'tshal lo / /
sbyin sreg ma byas 'bras mi 'byin / /
sbyin sreg gis ni las rnams 'grub / /
las kyi mchog rab sbyin sreg go / /
zhi ba dang ni rgyas pa dang / /
dbang dang drag po mngon spyod do / /
zhi ba thab khud zlum po nyid / /
rgyas pa gru bzhi zla gam dbang / /
mngon spyod zur gsum nyid du bya / /
khru gang khru do khru gang ba / /
sor mo nyi shu kha dog nag /
dkar ser dmar ba nyid du bya / /
mchod rdzas yam shing dUr ba sogs / /
sreg rdzas g.yas g.yon rim pa bzhin / /
shar du zhi ba byang du rgyas / /
dbang la nub dang drag po lho / /
raM las me lha kha dog dmar /
dbyu gu ril ba spyi blugs dang / /
bgrang phreng g.yon dang g.yas su bsam / /
ral pa cod pan gsus khyim che / /
tshangs skud 'chang la ye shes bstim / /
rigs bdag rnams kyis dbu brgyan nas / /
mchod yon zhabs bsil la sogs dbul / /
dgong blugs dbul la mtshan ma brtags / /
kha dog sgra dang dbyibs dang dri / /
zla ba rgyas pa du ba med / /
nad med sdig pa ma lus zad / /
dung dang rdza rnga pi wang dang / /
bde ba ma lus 'phel bar byed / /
tsan+dan ga pur a ga ru / /
dge zhing tshe ring dpal gyi gnas / /
bkra shis rdzas brgyad rgyal mtshan gdugs / /
sgrub pa po rnams dge ba'i rtags / /
ngan pa de las bzlog pa'o / /
rta mgrin rgyal pos bsrung ba bya /
de nas sreg rdzas rim gyis dbul / /
mar dang yam shing til dang zho / /
'bras so nas dang sran ma dang / /
gro dang dUr ba ku sha rnams / /
oM ag+na ye swA hA /
oM bo d+hi br-ik+ShA ya swA hA /
oM sarba pA paM da ha na badzrA ya swA hA /
oM sarba saM pa de swA hA /
oM badzra puSh+Ta ye swA hA /
oM badzra bi dza ye swA hA /
oM ma hA be+e ga ye swA hA /
oM ma hA ba la ye swA hA /
oM badzra g+hasma ri ye swA hA /
oM badzra A yu She ye swA hA /
oM a pra ti ha ta badzra ye swA hA /
me lha bstod cing gsol ba gdab / /
de nas me lha'i thugs ka ru / /
dkyil 'khor bskyed cing ye shes bstim / /
mchod yon zhabs bsil la sogs dbul / /
khu ba la sogs zhal du mchod / /
yam shing ku sha 'od la dbul / /
zho zan 'thor 'thung phyag tu dbul / /
khyad par dUr ba brgya rtsa ni / /
tshe 'phel ched du dbul bar bya / /
A yu puSh+TiM ku ru oM /
'o ma sgrad rtsi ka ra dang /
bdud rtsi lnga dang sbyar ba'i rdzas / /
slob dpon g.yon gyi mthe'u chung gis / /
slob ma'i g.yas kyi mthe'u chung gzung / /
lan gsum bskor bas lha la dbul / /
dngos grub rdzas kyi lhag me de / /
slob ma rnams la sbyin par bya / /
oM badzra A yu She a mr-i ta sid+d+hi hUM / /
zhi ba swA hA dang sbyar ba / /
rgyas pa oM la dbang la ho / /
drag po ma rA ya phaT sbyar / /
dkyil 'khor lha la mchod cing bstod / /
ye shes gshegs su gsol ba dang / /
dam tshig bdag la bsdu bar bya / /
dkyil 'khor lha ni mchod ster ro / /
me yis 'dod pa'i don grub byed / /
yam shing gzi brjid ster bar byed / /
mar gyis 'byor pa 'phel ba yin / /
til gyis sdig pa 'dag pa dang / /
zho zan gyis ni rig pa 'phel / /
nas kyis brtson 'grus 'phel bar 'gyur / /
'bras kyis nus pa 'phel byed pa / /
so bas 'bru 'phel las yin no / /
gro dang sran mas nad kun sel / /
dUr bas tshe ring nad med do / /
ku shas bar chad srung bar byed / /
'o ma sbrang rtsis dngos grub ster / /
dpal 'phel ba ni bud shing ngo / /
sbyin bdag bkra shis thabs yin no / /
tshogs gnyis rdzogs pa mchod pa'i rdzas / /
thabs dang shes rab gzar bu ste / /
bdud rtsi mar gyis tshim byed pa / /
mchod pa gzhan gyis ci zhig bya / /
thog mar dben pa'i gnas nyid du / /
thabs dang mchod rdzas bshams pa ni / /
zhi ba tsan+dan dkar po'o / /
rgyas pa 'bras bu can gyi shing / /
dbang la tsan+dan dmar po dang / /
drag po tsher ma can la bya / /
rgya phyed dpangs dang ldan pa dang / /
sna tshogs pad+ma 'dab brgyad la / /
slob dpon bdag nyid 'dug pa dang / /
g.yas g.yon pad+ma 'dab brgyad la /
g.yas su sreg rdzas rim gyis gzhag /
g.yon du bum pa mchod rdzas bsham / /
lha yi rnal 'byor bskyed pa dang / /
sngags kyi bzlas pas rab tu tshim / /
bum par rta mchog bskyed par bya / /
sngags bzlas bar chad bsrung bar bya / /
de bas bram ze rgyun bzhag me / /
bslangs la sbar bar bya ba dang / /
dang po 'jig rten me lha mchod / /
gnyis pa dkyil 'khor dgyes par tshim / /
gsum pa me lha gtang rag dbul / /
de nas ye shes gshegs dang dam tshig bsdu / /
me mnal thal ba chu bor dor / /
sbyin sreg las kyi 'bras 'byin 'di / /
mkha' 'gro grub pa'i rgyal mos brtsams / /
dge ba 'di yis 'gro ba kun / /
tshe dpag med pa red 'gyur shog / //
rgya gar gyi mkhan po wa la tsan+d+ra bla ma dang / /
lo tsA ba glan dar ma tshul khrims kyis bsgyur ba'o //
[ ]
