@## / /
rgya gar skad du /
Ar+ya tA re de bI sto tra nA ma /
bod skad du /
'phags ma lha mo sgrol ma la bstod pa zhes bya ba /
rje btsun ma 'phags ma sgrol ma la phyag 'tshal lo / /
bzlog dka' srid pa'i mun pa ni / /
'joms byed nyi ma'i 'od dang mtshungs / /
thugs rjes brlan pa'i thugs mnga' ba / /
sgrol ma la ni rtag tu 'dud / /
shin tu rno ba'i sems rnams kyis / /
glang po che rnams gsol byed pa / /
lha mo seng ge khros pa yang / /
khyod bstod pa las 'jigs shing 'bros / /
mche ba'i mdung rtse rnon po yis / /
brag 'joms shing gi rtsa ba 'don / /
khyod kyi sngags ni bzlas pa las / /
'jigs shing glang chen 'bros par 'gyur / /
phyogs dang nam mkha' ma lus pa / /
du bas khyab cing bzod par dka' / /
'bar ba yis ni khro tshig pa / /
khyod bstod char pas me zhir 'gyur / /
ma rungs gdengs ka las byung ba'i / /
phuT sgra sgrogs shing dug mang can / /
sbrul ni lha mo khyod bstod pas / /
nam mkha' lding ni bzhin du 'jigs / /
ral gris gcod cing 'dral ba rnams / /
khrag gis yan lag bskus pa ste / /
khyod kyi ming tsam dran pa yis / /
chom rkun nus pa med par 'gyur / /
rgyal po khros pas bran rnams kyi / /
skra nas bzung zhing zhags pas bcings / /
btson ra spangs te lha mo kye / /
khyod la bstod byed 'jigs med 'gyur / /
dba' rlabs tshogs kyis phyogs bcu dang / /
nam mkha' yang dag khyab byed pa / /
gru log na yang rgya mtsho las / /
khyod kyi 'phangs ni pha rol phyin / /
khrag dang klad pa'i 'dam gyis byugs / /
de dag bza' ba la chags pa / /
khyod la bstod pa tsam gyis ni / /
sha za de ltar 'jigs par 'gyur / /
yan lag chad cing dri nga ba / /
khrag dang rnag ni sna nas 'dzag /
khyod la bstod pa tsam gyis ni / /
mdze can 'dod pa'i lha 'drar 'gyur / /
bkres skom kyis gdungs gcer bu dang / /
slong ba yi dwags dang 'dra ba / /
khyod la bstod pa tsam kyis ni / /
'khor los sgyur ba'i rgyal por 'gyur / /
'jigs pa chen po 'jigs byed pa / /
de ltar sems nas khyod bstod pas / /
dge ba gang bsags de yis ni / /
'jig rten bde ba can thob shog /
'phags ma sgrol ma'i bstod pa slob dpon chen po tsan+d+ra go mis mdzad pa rdzogs so // //
seng ge glang chen me sbrul chom rkun dang / /
lcags sgrog chu dang sha za'i 'jigs pa ni / /
'joms mdzad zla 'od phung po ltar 'dzin ma / /
sgrol ma bcom ldan 'das la phyag 'tshal 'dud //
[ ]
