# / /
rgya gar skad du /
A laM ba na pa rAk+She /
bod skad du /
dmigs pa brtag pa /
sangs rgyas dang byang chub sems dpa' thams cad la phyag 'tshal lo / /
dbang po rnam par rig pa'i rgyu / /
phra rab rdul dag yin mod kyi / /
der mi snang phyir de'i yul ni / /
rdul phran ma yin dbang po bzhin / /
gang ltar snang de de las min / /
rdzas su med phyir zla gnyis bzhin / /
de ltar phyi rol gnyis ka yang / /
blo yi yul du mi rung ngo / /
kha cig 'dus pa'i rnam pa dag /
sgrub pa yin par 'dod par byed / /
rdul phran rnam pa rnam rig gi /
don min sra nyid la sogs bzhin / /
de dag ltar na bum pa dang / /
kham phor sogs blo mtshungs par 'gyur / /
gal te rnam pa'i dbye bas dbye / /
de ni rdul phran rdzas yod la / /
med de tshad dbye med phyir ro / /
de phyir de rdzas med la yod / /
rdul phran yongs su bsal na ni / /
der snang shes pa nyams 'gyur zhing / /
nang gi shes bya'i ngo bo ni / /
phyi rol ltar snang gang yin der / /
don yin rnam shes ngo bo'i phyir / /
de'i rkyen nyid kyang yin phyir ro / /
gcig cha'ang mi 'khrul phyir na rkyen / /
nus pa 'jug phyir rim gyis yin / /
lhan cig byed dbang nus pa yi / /
ngo bo gang yin dbang po'ang yin / /
de'ang rnam rig la mi 'gal / /
de ltar yul gyi ngo bo dang / /
nus pa phan tshun rgyu can dang / /
thogs med dus nas 'jug pa yin / /
dmigs pa brtags pa slob dpon phyogs kyi glang pos mdzad pa rdzogs so //
[
