@## / /
rgya gar skad du /
nai ra A t+ma sA d+ha naM nA ma /
bod skad du / /
bdag med ma zhes bya ba'i sgrub pa'i thabs /
bcom ldan 'das bdag med ma la phyag 'tshal lo / /
'khor ba bud med gdul gzigs nas / /
bdag med rnal 'byor mar bsgyur gang / /
thub pas pha rol phyin phyag 'tshal / /
sgyu ma'i phyag rgya phyag 'tshal 'dud / /
rnal 'byor dang po slob dus na / /
nges pa'i gnas bzang brtag byas te / /
gar gnas sngags pas sgrub pa yi / /
sems ni gcig bu mnyam gzhag pa'i / /
ri dang tshang tshing bya skyibs ni / /
me tog 'bras bu sogs brgyan pa'i / /
rdo rje skyil krung bcas byas la / /
snying gar paM las pad+ma ste / /
de steng raM las nyi dkyil 'khor / /
der ni gsal bar a bsams te / /
de las 'od zer rab 'phros pas / /
rdo rje las byung thugs rje che / /
nam mkhar rje btsun dmigs byas la / /
rgyan rnams thams cad 'dzin pa yi / /
lha mo brgyad kyis mchod par bya / /
gau rI ri bong can 'dzin cing / /
chom rkun ma ni nyi ma'i snod / /
ro langs ma ni lag na chu / /
za phod ma ni sman 'dzin cing / /
puk+ka sI lag rdo rje ste / /
de bzhin ri khrod ma ro 'dzin / /
gtum mo cang te'u brdung byas te / /
'di rnams kyis ni gtso bo mchod / /
'dod chags chen po'i rjes chags pas / /
g.yung mos phrag nas 'khyud pa nyid / /
bla mas sangs rgyas rab tu mchod / /
bla ma rdo rje mchod nas ni / /
bdun po yongs su dag pa bya / /
sdig pa byas pa bshags pa dang / /
byed pa yang ni sdom pa dang / /
bsod nams dag la rjes yi rang / /
de nas yongs su bsngo bar gyis / /
dkon mchog gsum la skyabs su 'gro / /
byang chub mchog sems bskyed pa dang / /
lam la gnas shing bdag kyang ni / /
gzhan gyi don du 'bul ba dang / /
gnang nod yang ni tshangs pa yi / /
gnas bzhis sems ni dbugs phyung ste / /
dang po byams pa bsgom par bya / /
gnyis pa snying rje'i bye brag bsgom / /
gsum pa dga' ba bsgom par bya / /
thams cad tha ma btang snyoms so / /
phyis ni byang chub sems brtan bya / /
de nas bsrung pa'i dam tshig go / /
[(]dad [,]dang [)]po bden brdzun rnam dpyad nas / /
rtog pa bya na bsgom mi nus / /
bskyed pa med par rab sbyor bas / /
bskyed pa 'di ni rab bshad do / /
oM shU nya tA dz+nya' na badzra swa b+hA ba A tam ko\u0f85haM / /
stong par rab bskyed hUM sngon las / /
sna tshogs rdo rje'i bsam gtan bya / /
'gro ba'i bdud rnams sel byed pa / /
hUM las gsal bar spro bar bya / /
oM rak+Sha rak+Sha hUM hUM zhes brjod do / /
'di las rdo rjes bskor ba'i gur / /
bla re yang ni bsgom par bya / /
nam mkha'i khams su b+ha ga bsam / /
de yi dbus su bsgom pa ni / /
yaM byung rlung gi dkyil 'khor te / /
sngon po gzhu bdungs ba dan mtshan / /
raM byung me yi dkyil 'khor ni / /
rdo rje'i phreng bskor gru gsum dmar / /
baM las byung ba'i dkyil 'khor zlum / /
dkar po bum pas bskor ba mtshan / /
laM byung dkyil 'khor gru bzhi ste / /
ser po rdo rje'i phreng bas bskor / /
b+h+rUM las 'khor lo'i steng du bdag /
srid pa bar ma bsam byas nas / /
e waM nyid du rab tu 'dres / /
'dres gyur de las byung ba ni / /
sangs rgyas pho brang thun mong yin / /
ngos bzhi pa dang sgo bzhi dang / /
rta babs bzhi yis brgyan byas te / /
dra ba dra phyed yang dag ldan / /
ka ba brgyad kyis nye bar mdzes / /
chos 'byung las skyes 'khor lo ni / /
kha sbyor gnyis dang skyon med par / /
ze 'bru la ni gcig nyid de / /
gru gsum las ni gzhan du brjod / /
de yi dbus su ro bsams la / /
bco lnga'i gdan ni bdag nyid do / /
de yi steng du zla ba yin / /
zla ba'i steng du sa bon te / /
phyis ni nyi mas mnan pas so / /
gnyis su 'dus pa'i bde chen po / /
A li zla ba'i gzugs su gnas / /
kA li nyi ma'i gzugs gnas te / /
zla ba nyi ma gnyis 'dus las / /
gau rI la sogs sa bon ni / /
a A i I u U r-i r-I l-i l-I e ai o au aM /
A li dang po bdag med ma / /
A li gnyis pa rdo rje ste / /
A li gsum pa gau rI ste / /
bzhi pa chu yi rnal 'byor ma / /
lnga pa rdo rje mkha' 'gro ma / /
drug pa puk+ka sI zhes brjod / /
ri khrod ma ni bdun pa ste / /
gtum mo brgyad par shes par bya / /
dgu pa dang ni g.yung mo nyid / /
yang ni gau rI lnga gnyis pa / /
chom rkun ma ni bcu gcig ste / /
bcu gnyis ro langs ma zhes bya / /
bcu gsum pa ni za phod ma / /
bcu bzhi sa spyod ma zhes bya / /
bco lnga pa ni mkha' spyod ma / /
rnal 'byor ma rnams sa bon no / /
zla ba me long ye shes ldan / /
mnyam nyid ldan pa rta bdun pa / /
rang lha'i sa bon phyag mtshan ni / /
so sor rtog pa yin zhes brjod / /
thams cad gcig gyur nan tan te / /
rdzogs pa chos dbyings dag pa ste / /
'di dag thams cad rdzogs pa ni / /
shes rab thabs kyi rang bzhin te / /
zla ba nyi ma rab phye bas / /
A li shes rab kA li thabs / /
gau rI la sogs 'di las byung / /
dang po nang gi kha sbyar ba / /
nges par rnal 'byor ma lnga gnas / /
dbang po rdo rje gshin gau rI / /
chu bdag chu yi rnal 'byor ma / /
lus ngan rdo rje mkha' 'gro ma / /
dbus su bdag med rnal 'byor ma'o / /
phyi rol gyi ni kha sbyor la / /
dbang ldan du ni puk+ka sI / /
byin za'i grwar ni ri khrod ma / /
bden bral du ni gtum mo ste / /
rlung gi mtshams su g.yung mo nyid / /
'di dag mtshams kyi rnal 'byor ma / /
shar gyi phyogs su gau rI ste / /
lho dang nub dang byang du ni / /
chom rkun ro langs za phod ma'o / /
'di dag phyogs kyi rnal 'byor ma'o / /
steng zhal ma dang 'og zhal ma / /
lha mo sa spyod mkha' spyod ma'o / /
kha dog nag mo drag chen mo / /
'khor lo bdag po bdag med ma / /
zhal gcig ma la spyan gsum dmar / /
phyag gnyis skra ser gyen du 'greng / /
g.yon pa thod pa kha T+wAM ga /
g.yas pa'i phyag gis gri gug 'dzin / /
'khor lo rna cha mgur chu dang / /
lag gdub dang ni ska rags 'dzin / /
skyil krung phyed pas ro mnan nas / /
stag gi pags pas smad dkris shing / /
bdag med rnal 'byor ji bzhin du / /
'di dag thams cad mtshungs par bshad / /
rang snying pad snying sa bon bsam / /
ye shes snying gar ye shes bsgom / /
dgug par byas te yang dag mchod / /
ye shes 'khor lo bsgom par bya / /
mig la sogs par gti mug sogs / /
rdo rje gsum ni gnas gsum dgod / /
gti mug rdo rje mig gnyis la / /
rna bar zhe sdang rdo rje ma / /
sna la ser sna ma zhes brjod / /
kha la 'dod chags rdo rje ma / /
reg la phrag dog rdo rje ma / /
yid la rnal 'byor bdag med ma / /
sku gsung de bzhin thugs kyi ni / /
oM dang AH hUM sngags 'di las / /
mkha' spyod ma dang sa spyod ma / /
sa 'og gnas pa'i bsam gtan bya / /
sna tshogs gzugs su yang dag brjod / /
'di ltar rnam par snang mdzad sogs / /
snying ga'i sa bon 'od zer ni / /
lcags kyu'i rnam pas bde gshegs bkug /
lha mo brgyad kyis mchod byas na / /
dbang bskur ba ni blang ba'o / /
bcom ldan de bzhin gshegs pa kun / /
bdag la dbang bskur la sogs gsol / /
de nas he ru ka yi gzugs / /
de nas bdag la dbang bskur bsam / /
sems dang rtag pa rin chen bdag /
snang ba mtha' yas don grub rnams / /
bdag med shar gyi rdo rje sogs / /
rnal 'byor ma lngas rgya yis gdab / /
sems dang rtag pa rin chen bdag /
snang mtha' mtshams kyi rnal 'byor ma / /
zhe sdang gti mug nga rgyal che / /
'dod chags rdo rje phyogs gnas ma / /
rgyas gdab sku dang gsung nyid kyis / /
mkha' spyod ma dang sa spyod ma / /
dang po nag po bsgom par bya / /
gnyis pa dmar po bsgom pa ste / /
gsum pa ser po bsgom pa'o / /
de bzhin bzhi pa ljang gu'o / /
lnga pa kha dog sngon po'o / /
drug pa dkar por rnam par bsgom / /
rnal 'byor yan lag drug bsgom bya / /
lte bar gtum mo 'bar ba yis / /
de bzhin gshegs pa lnga bsregs te / /
spyan la sogs pa yang bsregs pas / /
bsreg pas haM las ri bong 'dzag /
bsam gtan gyis du ba rnal 'byor gang / /
de ni dag pa rjes dran bya / /
gzugs phung rdo rje ma yin te / /
tshor ba gsang ba gau rI ste / /
de bzhin chu lha 'du shes ma / /
'du byed rdo rje mkha' 'gro ma / /
rnam shes phung po gzugs su ni / /
bdag med rdo rje ma gnas so / /
sa khams puk+ka sI ru brjod / /
chu khams ri khrod ma ru brjod / /
drod ni gtum mo rab tu brjod / /
rlung ni g.yung mor rab tu grags / /
gzugs la gau rI rab tu grags / /
sgra la chom rkun rab tu grags / /
dri yi cha la ro langs ma / /
ro la de bzhin za phod ma / /
reg bya la ni sa spyod de / /
chos kyi khams la mkha' spyod ma / /
zhe sdang rdo rje mar bshad do / /
'dod chags chu yi rnal 'byor ma / /
phrag dog rdo rje mkha' 'gro ste / /
ser sna gsang ba'i gau rI ma / /
de bzhin gti mug rdo rje ste / /
yid la rdo rje mkha' 'gro ma / /
zhe sdang la sogs dag pa'o / /
skyes pa'i bdud ni mgo bo 'dzin / /
gri gug lha ni gcod pa'o / /
thod pa nyon mongs mgo bo yi / /
phung po'i bdud ni ror brjod do / /
mi bskyod pa ni 'khor lo'i gzugs / /
snang ba mtha' yas rna cha'i bdag /
mgur chu la ni rin chen bdag /
lag gdub la ni rtag par brjod / /
ska rags la ni don yod gnas / /
phyag rgya lnga ni rnam par dag /
bsam gtan gyis dub gsang sngags bzlas / /
A li mtha' yi a spangs pa / /
oM yig hUM phaT dang ldan pa'i / /
swA hA mthar gzhag gsang sngags so / /
oM a A i I u U r-i r-I l-i l-I e ai o au aM hUM phaT swA hA /
'dod pa'i don kun sgrub pa dang / /
bgegs ni zad cing zhi ba'i phyir / /
'og nas bshad pa'i cho ga yis / /
mi g.yo bas ni gtor ma sbyin / /
rlung me thod pa la gnas pa / /
'bar bas bsro ba la sogs pas / /
sha chen bdud rtsi lnga bsgrub po / /
yi ge gsum gyis byin brlabs pa'i / /
oM in+da /
dza ma /
dza la /
dzak+kha /
b+hU ta /
bah+ni /
ba u /
rak+kha /
tsand /
sU dz+dza /
mA da /
pap+pa /
ta la pa tA lA /
aSh+T+wa /
sap+pa swA hA /
i daM ba liM /
b+huny+dza /
dziM g+ha /
phul+la /
d+hU p+pa /
puSh+ba /
mAM sa /
ping g+ha /
am+ba /
sar+b+ba /
kadz+da /
sA d+ha /
khan+ti /
khu Ni /
phe Da /
ga da /
oM a kA ro mu khaM sarba d+harmA NAM /
A d+ya nu t+pan+na twA ta /
oM AH hUM phaT swA hA /
mkhas pa chen po dpal mi thub zla bas mdzad pa'i bdag med ma'i sgrub thabs rdzogs so // //
rgya gar gyi mkhan po ga ya d+ha ra dang /
lo tsA ba dge slong shAkya ye shes kyis bsgyur ba'o //
