@## / /
rgya gar skad du /
e kot+ta ri ga sta ba /
bod skad du /
gcig las 'phros pa'i bstod pa / /
'phags pa 'jam dpal la phyag 'tshal lo / /
chos gcig la ni mngon dgyes shing / /
nags su gcig pur bzhugs pa dang / /
'jig rten rnams kyi mig gcig gyur / /
'jig rten mig gcig phyag 'tshal lo / /
rkang gnyis rnams kyi mchog gyur pa / /
bden pa gnyis ni rnam par bsgoms / /
grogs gnyis pa ni mi mnga' ba / /
gnyis med gsung la phyag 'tshal lo / /
ting 'dzin gsum dang ldan pa dang / /
dkon mchog gsum po cha mnyam zhing / /
sdug bsngal gsum gyi chu las rgal / /
'jig rten gsum 'tsho phyag 'tshal lo / /
bstan pa rnam pa bzhi po dang / /
bsam gtan bzhi yi rnam pa can / /
sbyor ba bzhi dang rnam bral ba / /
bden bzhi mkhyen la phyag 'tshal lo / /
phung po lnga yi chags bral zhing / /
dbang po lnga ni rnam par bsgoms / /
yan lag lnga dang rnam bral ba / /
'gro lnga gcod la phyag 'tshal lo / /
dbang drug chu bo la gnas shing / /
rgyun drug la ni rnam par gnas / /
pha rol phyin drug yongs su rdzogs / /
mngon shes drug la phyag 'tshal lo / /
byang chub yan lag rin chen bdun / /
'phags pa'i nor bdun stsol ba po / /
yan lag bdun dang rnam bral ba / /
srid bdun gtso la phyag 'tshal lo / /
yan lag brgyad las byung ba yi / /
gang zag brgyad ni ston mdzad cing / /
'jig rten chos brgyad spangs pa po / /
mi khom brgyad 'joms phyag 'tshal lo / /
gnas dgu'i chags las rnam grol zhing / /
khong khro dgu ni rnam par spangs / /
shin tu sbyangs pa dgu brnyes pa / /
sa dgu mkhyen la phyag 'tshal lo / /
'phags pa'i dge 'dun bcu chos can / /
sgrib pa bcu ni gcod par mdzad / /
'phags pa'i gnas bcu la dgyes pa / /
stobs bcu ldan la phyag 'tshal lo / /
de ltar 'phags pa stobs bcu ldan la tshig gis mchod pa'i phyir / /
bstod pas der ni bdag gis dge ba'i rtsa ba gang thob pa / /
des 'dir dmyal dang yi dags dud 'gro'i sdug bsngal gyis khyab pa'i / /
'gro ba srid pa'i rgya mtsho las ni rgal ba'i rgyur gyur cig /
gcig las 'phros pa'i bstod pa slob dpon ma ti tsi Tas mdzad pa rdzogs so //
