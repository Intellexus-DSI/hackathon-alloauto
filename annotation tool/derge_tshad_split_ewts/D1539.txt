@## / /
rgya gar skad du /
sa ha dzA maN+Dal tri A lo ka sa ha dza nA ma / /
bod skad du /
lhan cig skyes pa'i dkyil 'khor gsum gsal bar byed pa zhes bya ba /
dpal he ru ka la phyag 'tshal lo / /
byed rgyu la sogs rnam par spangs / /
skye 'jig tshogs bral mi gnas pa / /
gnyis med he ru ka dpal la / /
btud de lhan cig skyes pa bri / /
lus kyi dkyil 'khor zhes bya dang / /
b+ha ga'i dkyil 'khor zhes bya dang / /
byang chub sems kyi dkyil 'khor te / /
dkyil 'khor rnam pa gsum du bshad / /
ra ni me ru bstan pa ste / /
khrag dang mkhris pa yang dag 'byung / /
bad kan gyis ni khyab nas su / /
rdul dang rgyus pa'ang 'byung ba yin / /
de dag gtso bo rlung yin te / /
ha ni kun du 'gro bar brjod / /
rus pa yi ni mtshams rnams su / /
sa bon lngas ni khyab pa yin / /
ra ni rkan la gnas pa ste / /
sa bon bzhi ni bla na med / /
re'u mig dang po'i gnas su ni / /
sa bon lnga las brgyan pa ste / /
ha ni dbyangs yig drug pa dang / /
lnga pa rnam par shes par grags / /
ha zhes bya ba kun nas ni / /
sangs rgyas thams cad 'dus pa ste / /
rdo rje pad+ma mnyam sbyor bas / /
dngos dang dngos med 'dres gyur te / /
bshang gci bad kan khrag dang ni / /
de bzhin lnga pa khu ba ste / /
bdud rtsi lnga yi rang bzhin lus / /
rus pa rkang dang khu ba ste / /
pha las skyes par bstan pa yin / /
sha dang khrag dang pags pa yin / /
ma las skyes par rab tu bshad / /
rnam pa gnyis la ril po gcig /
gnyis byung las ni du ma'o / /
gcig dang du ma'i tshul las ni / /
rdo rje can du brjod pa yin / /
he ru ka sogs lha yi ni / /
lus kyi dkyil 'khor nyams dga' ba / /
ji skad gsungs pa'i sgo bzhir ldan / /
rang gi yan lag las byung ba'i / /
ka ba brgyad kyis brtan pa yin / /
dngos grub kun du mnyam pas na / /
gru bzhi par ni rab tu grags / /
sku gsung thugs kyi tshul gyis ni / /
gcig nyid 'khor lo gsum du brjod / /
bla ma brgyud pa'i rim pas ni / /
rdzogs pa'i dkyil 'khor nyid du gsal / /
b+hai ram la sogs tshul bzhin gnas / /
mgo bo'i pad+ma ri rab yin / /
rkang mthil gzhu yi dbyibs kyis ni / /
rlung gi dkyil 'khor nyid du gsal / /
gru gsum rked pa'i phyogs nyid na / /
me yi dkyil 'khor nyid du gnas / /
lto ba zlum po chu zhes brjod / /
snying ga gru bzhi sa zhes brjod / /
sgal tshigs ri rab lhun po'o / /
der ni mgo bo'i char gnas pa / /
sum cu rtsa gnyis 'dam skyes la / /
dbyangs dang gsal byed yang dag rdzogs / /
byang chub sems ni sum cu gnyis / /
mgo bo'i dbus nas glad pa zhes / /
bya bar grags pa de nyid ni / /
pad+ma'i dbus gyur gang yin pa / /
zla ba'i dkyil 'khor zhes byar brjod / /
de yi dbus na yi ge haM / /
mi shigs thig le'i gzugs can te / /
mi gsal gsal ba'i bdag nyid can / /
sa bon gzugs kyis yang dag gnas / /
de nyid brtan dang g.yor bcas pa'i / /
'gro ba kun gyi rtsa ba ste / /
lus can kun gyi gzugs rnams kyi / /
dang por de las skyes pa yin / /
nyin mtshan bdud rtsi 'dzag pas na / /
me ni mnyes par byed pa ste / /
de nyid kyis ni sgra yang phyed / /
des ni dkyil 'khor yongs rdzogs par / /
'gyur ba nyid du the tshom med / /
de nyid dkyil 'khor zhes bshad de / /
dngos po rnams kyi snying po mchog /
de ni len cing 'dzin pas na / /
lus kyi dkyil 'khor nyid du 'dod / /
rtsa rnams su ni yang dag 'jug /
de yi sgo ni rnam pa gnyis / /
de dag 'dus pa'i dus su ni / /
lha yi lus su dmigs par 'gyur / /
steng 'og sgo ni rnam gnyis te / /
'og sgor rnam par shes pa nyid / /
steng gi sgo ru khams rnams te / /
rnal 'byor pas ni rtsa rnams kun / /
'dus nas 'jug pa bsam par bya / /
lus la rtag tu steng sgor ni / /
rdo rje can ni rgyud du gnas / /
steng 'og 'khrul 'khor gsum la ni / /
sgo dgu yis ni yang dag sgor / /
sku gsung thugs kyi bye brag gis / /
rnam pa gsum du 'khrul pas na / /
mchog dang bar dang tha ma yi / /
'khrul 'khor gsum du yang dag gnas / /
ka ba gcig dang sgo dgu ste / /
rags pa lnga ni lhag pa'i lha / /
bu ga dgu yi lam dag ni / /
sgo dgu zhes ni bya bar grags / /
tha ma lus kyi sgo yin te / /
sbom po'i lha ni rnam par sprul / /
gang gis 'di shes sems ldan zhing / /
skyes bu rnal 'byor pa zhes bya / /
dus rnams kun du rtag par ni / /
'gro dang 'ong ba'i khyad par gyis / /
rkang med rkang gnyis bzhi sogs la / /
rlung la sogs pa'i bye brag gis / /
dbugs ni rnam pa bzhir gnas la / /
sems gnas pa yi cho gas gnyis / /
thim dang 'jug pa'i cho ga'o / /
thim pa rtag tu gnas pa ste / /
'jug pa 'gro dang 'ong ba yin / /
de ltar gang gis mi shes pa / /
sems med skyes bu rnal 'byor min / /
me dang de bzhin rlung dang ni / /
dbang chen dang ni de bzhin chu / /
'khor lo sems kyi 'pho ba ste / /
steng dang logs dang thad kar sogs / /
gsum pa yid kyi sgo yin te / /
zla ba nyi ma'i bye brag gis / /
'jug dang 'byung ba'i sgo yi mchog /
gtso bo steng dang 'og ces grags / /
'og sgor rnam par shes pa ste / /
steng gi sgo ru khams rnams su / /
rnam snang la sogs sangs rgyas rnams / /
steng gi sgo nas bskyod nas su / /
de rnams 'og tu yang dag gnas / /
'og tu spyan drangs steng gshegs gsol / /
spyan drang gshegs gsol tshul gyis ni / /
mkha' 'gro ma yi sbyor ba yis / /
dus gsum sangs rgyas rtag tu bzhugs / /
'jug pa dang ni 'byung ba yis / /
yon tan skyon ni 'phel 'gyur te / /
bde dang sdug bsngal rang bzhin nyid / /
lhan cig skyes pas grub ste gnas / /
'di ni bcom ldan rdo rje can / /
tshogs 'di dag gis sems can rnams / /
sangs rgyas nyid du the tshom med / /
zla ba bcus ni sa rnams pas / /
sems can sa bcu'i dbang phyug yin / /
snying gi dbus gyur pad+ma ni / /
'dab ma brgyad pa lte bar bcas / /
de yi dbus gyur dpa' bo ni / /
hUM gi sa bon mi shigs la / /
kha ba lta bu 'dzag pa ste / /
bA san+ta zhes bshad pa yin / /
lus can rnams kyi snying dga' byed / /
rgod ma'i kha ni me yi gzugs / /
bdag med ti la ka zhes brjod / /
lus kyi rlung gis bskyod nas su / /
lte ba'i dkyil 'khor nas 'bar te / /
bA san+ta dang 'dus pas na / /
bya ba dang ni byed pa'i dngos / /
'di ni ji ltar bde bar rol / /
btsun mo'i b+ha ga bde can du / /
khu ba'i gzugs kyis yang dag bzhugs / /
de ma rtogs par bde ba med / /
bde ba spangs na'ang de mi dmigs / /
nus med ltos dang bcas pa'i phyir / /
lha yi sbyor bas bde ba'o / /
de phyir sangs rgyas dngos min zhing / /
dngos po med pa nyid kyang min / /
phyag dang zhabs sogs rnam spangs te / /
don dam bde ba gzugs yod min / /
des na 'gro kun lhan skyes dga' / /
lhan skyes zhes bya rnam par brjod / /
sems kyi rang bzhin rnam dag pas / /
rang bzhin gyis ni mya ngan 'das / /
dbyibs dang kha dog la sogs pas / /
'on kyang tha mal zhen par 'gyur / /
lha yi gzugs kyi sbyor ba yis / /
bskyed pa tsam du gnas pa yin / /
'di dag rnal 'byor ma rnams kyi / /
bstan pa bla na med pa yin / /
rtsa chen sum cu rtsa gnyis kyang / /
byang chub sems ni rin po che'i / /
snying po len pas dkyil 'khor yin / /
de ni phyi nang sna tshogs kyi / /
khyab bya'i gzugs kyis yang dag gnas / /
phyi ni gzugs dang sgra sogs pa / /
dbang po thams cad 'jug pa'o / /
nang gi khu ba la sogs pa / /
sgrub pa'i rdzas su gnas pa ste / /
phyi dang nang gi de dag nyid / /
byang chub sems ni rdo rje can / /
sbom pa dang ni phra gzugs kyis / /
'gro ba sangs rgyas rang bzhin nyid / /
de ni sangs rgyas byang sems kyi / /
dam tshig don du gsungs pa ste / /
tshe 'di nyid du sangs rgyas ni / /
thob pa'ang dkyil 'khor las byung ste / /
nyan thos rang rgyal de bzhin du / /
tshangs sogs la yang dkyil 'khor skyes / /
'byung gnas sgra tshul nges 'byung rnams / /
dam tshig gcig pa'i spyod yul yin / /
'jig rten gsum na rnyed dka' ba / /
thog ma dbus mthar yang dag gnas / /
gtsub shing btsubs pa'i sbyor de bzhin / /
sngags bzlas bsam gtan la sogs ldan / /
kA li bung ba zhes bshad de / /
bung ba rdo rje 'jigs byed yin / /
kA li nam mkha'i mtha' klas pa'i / /
chos kyi dbyings kyi rang bzhin no / /
rgyu dang rgyu yi gsang 'dzin pa'i / /
lus ni ma lus de las byung / /
phung po skye mched khams rnams dang / /
dbang po kun gyi bdud rtsi dag /
de dag kun las drangs nas su / /
rtsa ba dbus su thim par bya / /
'jigs byed rdo rje sgra yis ni / /
sbyor ba'i rdzas ni dbyung bar bya / /
haM ni char ba'i rgyun du brjod / /
dbyangs yig dang po'i sa bon ni / /
de yi dbus su gzung bar bya / /
kA li me tog tshul du shes / /
rdo rje can gyi lus me tog /
'khor ba bskyed pa ma yin zhing / /
thams cad kyi ni sa gzhi yin / /
ye shes chu yi rgya mtsho 'dir / /
shes rab chu srin nya la sogs / /
gnyis med 'dam gyi dbus nas ni / /
thabs kyi myu gu skyes pa yin / /
ban+du ka ni rgyas 'dra ba / /
sbrang rtsi bdud rtsi'i gnas yin no / /
kA li nyid kyang bdud rtsi ste / /
me tog chu ni 'dzin pa po / /
gnyis las skyes pa lus yin te / /
bdud rtsi chu yi cho ga mchog /
dang po rdo rje bdud rtsi'i chu / /
rnam pa ltar ni 'byung ba yin / /
reg na dro ba me yin te / /
du bar snang ba rlung yin no / /
zhu bar gyur na chu yin te / /
gzugs su snang ba sa yin no / /
ye shes rdo rjes byin brlabs pa / /
rnam pa lngar ni rab tu skyes / /
sems can sangs rgyas nyid mod kyi / /
'on kyang glo bur dri mas bsgribs / /
de spangs pa ni sangs rgyas nyid / /
'jig rten de nyid mi shes gang / /
dug zos pas ni brgyal bar 'gyur / /
de nyid shes pas spong 'gyur ltar / /
gti mug spang na mya ngan 'da' / /
dug gi dum bu gang nyid kyis / /
skye bo thams cad 'chi 'gyur ba / /
dug gi de nyid shes pa yis / /
dug gis dug ni sel bar 'gyur / /
ji ltar rlung nad ldan pa la / /
sran ma'i bza' ba sbyin par bya / /
bzlog pas sman du brtag par bya / /
srid pa srid pa nyid kyis sbyong / /
rnam rtog yang dag rtog spangs te / /
ji ltar rna bar chu zhugs pa / /
slar blugs pa yis 'byung bar 'gyur / /
de bzhin dngos por rtog pa yang / /
de yi tshul gyis dag par 'gyur / /
dper na me yis tshig pa dag /
slar la me la bsro bar bya / /
de bzhin 'dod chags mes tshig pa / /
'dod chags me nyid bsten par bya / /
skye bo mi bzad pa yi las / /
gang dang gang gis bcings gyur pa / /
thabs dang bcas na de nyid kyis / /
srid pa'i 'ching las grol bar 'gyur / /
skye bo 'dod chags kyis bcings te / /
'dod chags nyid kyis grol bar 'gyur / /
slar bzlog pa yi sgom pa yi / /
nang gi mu stegs can gyis min / /
mi shes rmongs pa'i sems can rnams / /
ji srid ye shes rnams spangs te / /
phyi rol dngos po la gnas shing / /
rtog pa'i dra bas dkris pa'i tshe / /
bsod nams dang ni sdig pa yi / /
phung po gnyis su brtags pa yin / /
chos ni rang bzhin rnam dag ste / /
skye ba med cing gnas med las / /
mi shes bsgribs pa'i skye bo la / /
sdig dang bsod nams sangs rgyas gsungs / /
drang ba'i thabs su mdzad pas na / /
sdig dang bsod nams gnyis ka yang / /
dper na chu yis gang ba'i klung / /
rgal 'dod skye bos shing drung ni / /
rtswa sogs bsdus te 'jus nas su / /
rgal te pha rol rgal ba dang / /
dor nas bde bar 'gro bar 'gyur / /
de bzhin chos dang chos min la / /
brten nas 'khor ba'i pha rol 'gro / /
bde ba'i byang chub thob 'gyur nas / /
chos dang chos min rab tu spong / /
de bas rtog pa'i tshig btang ste / /
zab mo'i chos la 'jug par bya / /
de bzhin gshegs pas gsungs pa'i lam / /
lam rig pa ni rtog mi 'gyur / /
rnam rtog rmongs pa chen po ste / /
'khor ba'i rgya mtshor ltung byed yin / /
mi rtog ting 'dzin la gnas nas / /
mkha' bzhin dri ma med par 'gyur / /
dbang po gnyis ni snyoms zhugs las / /
sku gsung thugs 'dus ye shes kyis / /
ye shes can ni tshe 'di la / /
nga rgyal gyis ni rnam pa kun / /
spangs nas rgyal ba'i gzugs rdzogs 'gyur / /
mi shes pa yi sprul pa yi / /
sna tshogs las las yang dag skyes / /
skyes pa bud med gzugs mi smad / /
sku yi rdo rje dam tshig yin / /
sems kyi rdo rje smad mi bya / /
ngan rtog dra bas bcings pa yi / /
sems can sna tshogs bskyab pa ni / /
thugs kyi rdo rje'i dam tshig yin / /
brlang dang rtsub dang mi mnyan pa'i / /
tshig dag smra bar mi byed cing / /
mnyan na bde bar smra byed pa / /
gsung gi rdo rje'i dam tshig yin / /
ji ltar bud med byis gtam rjes yi rang / /
chags pa'i gtam ni rnam pa du ma smra / /
de bzhin rnal 'byor lam ngan ston pa dag /
lam yang ma bshad 'ching ba'i rgyur 'gyur ro / /
de nas gang gi tshe rig pa grub pa'i sgrub pa por gyur pa'i tshe rtags 'di dag 'byung ste / /
sa chen po g.yo zhing yid du 'ong ba'i sgra grags pa dang / /
phyogs thams cad du 'od chen po bskal ba'i me lta bu 'byung ba dang / /
bdud kyi gnas rnams su cha lang lta bu'i sgra grags pas skar mda' gtong zhing rgya mtsho chen po 'khrug pa dang / /
rdo char 'bab pa dang /
phyag rgya'i snying po can gyi ye shes kyi me 'bar bas bsgyings shing khams gsum po snang bar mdzad de / /
tshangs pa la sogs pa phyogs skyong chen po rnams dang rig pa 'dzin pa dang / /
mtsho sman la sogs pa dang /
sum cu rtsa gsum gyi lha rnams lhags te me tog dang rol mo sna tshogs pa'i sgra rnams kyis nam mkha' la gnas te mchod cing / /
mtsho sman dang rig pa 'dzin pa'i bu mo rnams glu len cing gar byed la /
mi'am ci la sogs pa rnams dga' zhing rtse la rgyal bar gyur cig pa'i sgra 'byin to / /
lha rnams kyi legs pa'i sbyin pa dang /
dga' ldan nas 'og min gyi bar gyi lha rnams gus par phyag dang me tog gi char 'bebs so / /
mdor na sgrub pa po de la khams gsum na yod pa'i mchod pa rnams kyis mchod par byed do / /
rig pa'i skyes bu grub pa dang / /
gar yang mi 'gro gar mi gnas / /
thog ma dbus mtha' rnam par spangs / /
gnyis med srid gsum snang ba po / /
'gro kun thams cad shes pa po / /
kun don kun gyi sems kun nas / /
sdig pa kun las rnam par grol / /
yon tan kun gyis rgyan du byas / /
kun phan zhi ba mtshungs med pa / /
rtag 'char mgon skyob rnam rtog spangs / /
dbyibs dang kha dog las 'das pa / /
rgyal po rgyal ba'i spyod yul yin / /
bshig dka' bas na rdo rje ste / /
nyon mongs gdung sel zla ba yin / /
'jigs pa med pas seng ge ste / /
'jug par dka' bas rgya mtsho yin / /
de la sogs pa sna tshogs 'dus / /
rnal 'byor pa ni de nyid 'gyur / /
rtog pa kun las rnam grol yang / /
de nyid gcig tu 'gro don mdzad / /
mdzad pa rnam pa bcu gnyis ston / /
de ltar khyab par sna tshogs pas / /
rmi lam lta bur gar mdzad de / /
sgrub pas sgyu ma'i skyes bu bzhin / /
'gro ba'i don ni rab tu mdzad / /
grub dang lung bstan ma thob kyang / /
rgyud dang bla ma'i man ngag la / /
brten nas gzhan la phan blos byas / /
'di las bsod nams gang bsags pas / /
sa gsum skye bo ma lus pa / /
lam la rmongs pa dag gyur nas / /
rnal ma'i lam dang phrad gyur te / /
log lta skye bar ma gyur cig /
bskal ba'i snyigs ma rtsod dus su / /
tshul chen rgya mtsho lta bur byung gyur yang / /
mig bral long ba rnams ni kha phyir bltas / /
de bas de la phan phyir brtsams pa yin / /
rnyed dang phrad par dga' bas skye bo rnams / /
dam pa brten la lam la 'bad pa gyis / /
dka' bas 'jug cing gzhan nas rtsol mi dgos / /
lhan cig skyes pas mtshon bya mtshon byed rnams / /
rang la gdod nas grub pa gnas pa yin / /
de nas mthun pa'i grogs dang lhan cig tu / /
ma yengs brtson pas goms par bya bar 'os / /
lhan cig skyes pa'i dkyil 'khor gsum gsal bar byed pa zhes bya ba mkhas pa chen po dz+nyA na shrIs mdzad pa rdzogs so / /
bod kyi rgyal po pho brang zhi ba 'od kyis gsol ba btab nas bsgyur pa'o
