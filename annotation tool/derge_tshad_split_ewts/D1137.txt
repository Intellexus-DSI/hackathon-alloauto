@## / /
rgya gar skad du /
na rag ud+d+ha ri nA ma /
bod skad du /
dmyal ba nas 'don pa zhes bya ba /
'jig rten mgon po la phyag 'tshal lo / /
'khor ba'i rgya mtsho chen por ni / /
dbul ba'i 'dam du bying ba la / /
yongs su mkhyen pa bskyed nas ni / /
de bzhin gshegs kye bdag la skyobs / /
bdag ni rab rib khang par zhugs / /
mgon med sdug bsngal nyams su myong / /
bdag ni gnyen gyi tshogs kyis spangs / /
de bzhin gshegs kye bdag la skyobs / /
pha dang ma dang sring mo dang / /
bu dang chung ma mdza' bshes mo / /
mig 'phrul lta bur bdag gis 'khums / /
de bzhin gshegs kye bdag la skyobs / /
bdag 'dir 'khor 'dab rnams kyi phyir / /
las gang legs dang nyes byas pa / /
de yis bdag ni gcig pur gyur / /
de bzhin gshegs kye bdag la skyobs / /
khron rnying mi bzad chen po dang / /
gting med rgya mtsho dag rnams su / /
mgon po bdag cag long gyur na / /
de bzhin gshegs kye bdag la skyobs / /
rgya mtsho chen po rgal ba yi / /
gru ni gog por zhugs pa ltar / /
bdag gis kyang ni rgal dkar 'khums / /
de bzhin gshegs kye bdag la skyobs / /
chos dang chos min ma 'tshal zhing / /
bgrod dka' bgrod min mi rig pas / /
'di ni sems med shing dang 'dra / /
de bzhin gshegs kye bdag la skyobs / /
pha bsad pa dang ma bsad pa / /
kho bos mtshams med lnga bgyis pa / /
mi bzad rab rib mun par 'khums / /
de bzhin gshegs kye bdag la skyobs / /
bdag gis mchod rten 'jig par bgyis / /
dge 'dun dkor ni rnam par 'joms / /
bdag gis sems can 'tshe bar bgyis / /
de bzhin gshegs kye bdag la skyobs / /
'jig rten 'di na bde ma mchis / /
'jig rten pha rol 'tshal ma gyur / /
las kyi srad bus dkris pas na / /
de bzhin gshegs kye bdag la skyobs / /
de yi gson pa 'di 'dra ba / /
mkha' la ka shi'i me tog ni / /
rlung gis btab nas 'phyan pa bzhin / /
de bzhin gshegs kye bdag la skyobs / /
'brog dgon dang ni tsher ma yi / /
ljon shing mang po rten med pa / /
de na bdag gis lam ma mthong / /
de bzhin gshegs kye bdag la skyobs / /
nyes pa med par phyugs rnams dang / /
ri dgas mang po mdas bsad pas / /
de tshe bdag ni rgyal por rlom / /
de bzhin gshegs kye bdag la skyobs / /
sems can dmyal bar 'tshed pa na / /
skyob pa 'ga' yang yod ma mchis / /
gang la skyabs su mchi bar bgyi / /
bdag la skyob par su zhig 'gyur / /
sman pa rnams kyi sman pa'i rgyal / /
nad rnams thams cad gso mdzad pa / /
khams gsum rgyu dang mi rgyu ba / /
skyob byed 'jig rten mgon po lags / /
dmyal ba nas 'don pa zhes bya ba slob dpon chen po klu sgrub kyis mdzad pa rdzogs so //
