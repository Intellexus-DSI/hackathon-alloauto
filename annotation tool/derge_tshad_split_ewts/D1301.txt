@## / /
rgya gar skad du /
he badzra sA d+ha no pi ka /
bod skad du /
kye'i rdo rje'i sgrub pa'i thabs /
dpal he ru ka la phyag 'tshal lo / /
ye shes gnyis med rgyu dang bral / /
de bzhin tshogs bral gang gi gnas / /
dpal ldan khrag 'thung phyag 'tshal te / /
de bsten cho ga bstan par bya / /
gsang ba'i don ldan sgrub pa pos / /
yang dag don ldan dam tshig dang / /
phyi nang gsang ba'i sdom pa shes /
slob dpon gsang dang shes rab dang / /
de bzhin bzhi pa'i dbang ldan pas / /
bsgom pa'i mchog ni bsgrub par 'gyur / /
shing gcig drung ngam dur khrod du / /
bsgom pa dag ni dge bar gsungs / /
yang na dben zhing dgon pa dang / /
ma mo'i gnas la sogs de bzhin / /
yang na bde zhing nyams dga' bar / /
rang gi 'dod pa bsgrub par bya / /
der ni bde zhing rgya che ba'i / /
stan la rnam par 'dug nas ni / /
me tog la sogs bye brag dang / /
bdud rtsi yis ni bsang gtor bya / /
rdo rjes mkha' snying dbus gnas par / /
nyi ma'i dkyil 'khor bsam par bya / /
de la hUM yig 'bar ba yis / /
mtshon cha mchog ni spro bar bya / /
mkha' dbyings til gang bzhin rgyas pa'i / /
rang gi dkyil 'khor mchog bkug ste / /
rang snying sa bon mchog skyes pa'i / /
lha mo rnams kyis mchod par bya / /
gau rI zla ba'i mtshan ma dang / /
tsau rI nyi ma'i snod 'dzin te / /
be tA lI yi lag na chu'o / /
g+hasma rI ni sman 'dzin te / /
puk+ka sI ni rdo rje'o / /
sa ba rI ni de bzhin bcud / /
tsaN+DalI ni rnge chung 'khrol / /
Dom+bi chags chen rjes chags pas / /
snying gar yongs su 'khyud pa ste / /
'di rnams kyis ni gtso bo mchod / /
de rjes bsod nams yan lag go / /
gsum gyi skyabs 'gro sogs bya ste / /
'di ltar phyag 'tshal skyabs 'gro dang / /
sdig bshags bsod nams rjes yi rang / /
byang chub mchog tu sems bskyed dang / /
dam bca' bdag lus dbul bar bya / /
de nas dang por byams pa ste / /
de rjes snying rje rnam par bsgom / /
gsum par dga' ba bsgom par bya / /
kun gyi tha mar btang snyoms so / /
de nas ye shes blta ba'i phyir / /
phyi dang nang gi dngos 'di kun / /
rnam dag stong par rnam dpyad de / /
sprin med nam mkha' ltar bsams nas / /
gsang sngags 'di ni brjod par bya / /
oM shU n+ya tA dz+nyA na badzra swa b+hA At+ma ko\u0f85haM / /
sems brtan byed pa'i gsang sngags 'dis / /
stong pa nyid las sems kyi dngos / /
a haM o dang ldan pa ni / /
oM dbus haM gis 'brel pa las / /
raM la nyi ma bdun bsams te / /
de la hUM las byung ba yi / /
sna tshogs rdo rje bsgom par bya / /
rdo rje des kyang ra ba dang / /
dra ba 'ching ba'ang bsgom par bya / /
de dbus mkha' dbyings bdag nyid kyis / /
shes rab e gzugs bsgom par bya / /
de steng sa dang chu dang ni / /
me dang rlung gi dkyil 'khor rnams / /
ljang gu dkar po dmar po dang / /
du ba'i mdog tu bsam par bya / /
gru bzhi zlum po gru gsum dang / /
zla kham dbyibs su rnam par bsam / /
de steng oM ldan a haM ni / /
bdag nyid ngo bo gnas bsams te / /
e gzugs nas ni a haM bar / /
thams cad 'dres gyur 'khor lor 'gyur / /
gru bzhi pa la sgo bzhi pa / /
ka ba brgyad kyis nye bar brgyan / /
dra ba dra phyed yang dag ldan / /
rdo rje thig gis yongs brgyan pa'o / /
de stengs chos dbyings bdag nyid kyi / /
ro ni mkhas pas rab bsgoms te / /
de la A li kA li las / /
'byung ba nyi ma zla ba bsam / /
de dag rab tu sa bon ni / /
a dang hUM las gyur pa yi / /
rdo rje gri gug bsgom par bya / /
de la rang sems bdag nyid kyi / /
a haM yongs su zhugs pa ni / /
dam pa'i dga' ba'i rang bzhin gyis / /
sems dpar 'di de brjod pa'o / /
de rnams gcig tu 'dres pa las / /
ye shes lnga yi bdag nyid kyi / /
he ru kar ni rnam par bsgom / /
zla ba me long ye shes te / /
de bzhin nyi ma mnyam pa nyid / /
sa bon las byung mtshan ma ni / /
so sor rtog par gsungs pa'o / /
dbyer med 'dres pa nan tan te / /
skur gyur chos dbyings ye shes yin / /
sku mdog sngo rengs shar ba'i 'od / /
bin+du dmar po 'dra ba'i spyan / /
dbu skra kham pa gyen du 'khyil / /
phyag rgya lnga yis rnam par brgyan / /
'khor lo snyan cha phyag gdub dang / /
mgur chu dang ni ske rags rnams / /
sangs rgyas lngar ni dag pa yis / /
'di rnams phyag rgyar rab tu bsgrags / /
lo grangs bcu drug lta bu la / /
rab tu khros pa'i lta stangs can / /
g.yon na rdo rje thod pa dang / /
gnyis pa yum gyi bdag nyid kyis / /
kha T+wAM ga yang 'khyud pa'o / /
g.yas na rdo rje nag po ste / /
hUM gi sgra 'byin bdag nyid can / /
zhe sdang bdag nyid bsgom par bya / /
gal te phyag rgya byed 'dod na / /
g.yon gyi dang po ka pA la / /
lha dang lha min khrag gis bkang / /
g.yas kyi dang po rdo rje ste / /
lhag pa'i phyag gnyis ji lta ba / /
rang dang 'dra ba'i phag mos 'khyud / /
gzhan yang sngon nyid ji lta ba'o / /
gzhan yang zhal gsum phyag drug ste / /
g.yas pa'i zhal ni skya rengs 'dra / /
g.yon pa dmar po gcer bu ste / /
g.yon gyi dang po tri shU la / /
g.yas kyi dang po rdo rje'o / /
g.yon pa gnyis pa dril bu dang / /
g.yas pa gnyis pa karta ri / /
lhag mas rdo rje lu gu rgyud / /
gri dang thod pa bsnams pas 'khyud / /
gzhan ni sngo bzhin yum de bzhin / /
gzhan yang bsgom par bya ba ni / /
zhal brgyad pa la zhabs bzhi pa / /
bcu drug phyag gis rnam par brgyan / /
bdud bzhi zhabs kyis rnam par mnan / /
'jigs pa dag kyang 'jigs par byed / /
mgo bo'i phreng bas rnam brgyan cing / /
nyi ma la bzhugs gar gyis stabs / /
sna tshogs rdo rje spyi bor 'chang / /
kha dog nag po 'jigs par byed / /
rang zhal nas ni hUM 'phro zhing / /
sku la thal bas rnam par byugs / /
bdag med ma dang mnyam ldan pa'i / /
dga' ba'i sbyor bas snyoms par 'jug /
rnam par mi rtog bde ba yi / /
mi rtog rang bzhin bde bar gnas / /
dang po'i zhal ni nag po che / /
g.yas pa me tog kun+da 'dra / /
dpa' bo g.yon pa dmar ba che / /
steng gi zhal ni rnam par gtsigs / /
nyi shu rtsa bzhi'i spyan dang ldan / /
lhag ma'i zhal ni bung ba 'dra / /
g.yas kyi 'bar ba'i phyag brgyad na / /
pad+ma b+han+d+ha brgyad nang du / /
glang po rta dang bong bu dang / /
ba lang rnga mo mi dag dang / /
byi la dang ni seng ge rnams / /
rim pa bzhin du shes par bya / /
sa dang chu dang rlung dang me / /
zla ba nyi ma de bzhin yang / /
gshin rje dang ni gnod sbyin rnams / /
g.yon gyi b+han+d+ha brgyad du'o / /
sgeg dang dpa' dang mi sdug dang / /
rgod dang khro dang 'jigs par byed / /
snying rje ngo mtshar zhi la sogs / /
'bar ba'i gar dgu nyams dang ldan / /
zhabs kyis sa la brdabs mdzad cing / /
lha min lha la bsdigs mdzad pa'i / /
rang gi snying gar ra yig las / /
byung ba'i nyi ma'i dkyil 'khor bsgom / /
de nas thabs dang shes rab kyi / /
ngo bo nyid kyi hUM yig go / /
rdo rje yi ge hUM las byung / /
kha dog nag po drag po che / /
rdo rje lte ba'i dbus gnas par / /
de nyid hUM du bsgom par bya / /
gzhan yang hUM yig yongs gyur pa'i / /
zhe sdang bdag nyid rnam par bsgom / /
rdo rje las byung nag po che / /
'dam skyes sngon po rab 'dra ba'i / /
yang na sngo rengs shar ba 'dra / /
dad pas nges par bsgom par bya / /
de nas gzhal yas yid 'ong pa'i / /
ma mo'i 'khor lo bsgom bya ste / /
yab yum gnyis su med pa yi / /
yid 'ong sbyor ba'i dgyes pa las / /
byung ba'i gau rI dbang po'i phyogs / /
shar gyi sgor ni rnam par gnas / /
gnyis su med pa'i sbyor ba las / /
byung ba'i tsau rI yang spros te / /
lho phyogs sgo skyong tsau rI gnas / /
'jam po 'jug pa sbyor ba las / /
be tA lI yang dbyung bar bya / /
spros nas bdud 'joms nub sgor ro / /
snyoms 'jug sbyor ba chen po las / /
g+hasma rI yang dbyung bar bya / /
spros nas byang gi sgo ru ni / /
khro mo'i gzugs su rnam par gnas / /
gnyis sprad pa yi sbyor ba yis / /
puk+ka sI yang dbyung bar bya / /
spros nas dbang ldan grwa ru ni / /
'khrug pa'i gzugs su rnam par gnas / /
gzhan yang gnyis med sbyor ba las / /
sha ba rI ni me yi grwa /
tsaN+DalI ni srin po'i phyogs / /
Dom+bi rlung gi grwa ru'o / /
gau rI g.yas na gri gug ste / /
g.yon pa na ni de bzhin nya / /
tsau rI g.yas na rnge'u chung ste / /
g.yon pa'i phyag na phag pa'o / /
pe tA lI g.yas rus sbal te / /
g.yon na pad+ma b+han+d+ha'o / /
g+hasma rI ni g.yas na sbrul / /
g.yon pa na ni rnal 'byor snod / /
puk+ka sI g.yas seng ge ste / /
g.yon na de bzhin dgra sta'o / /
sa ba rI g.yas dge slong ste / /
g.yon na de bzhin bsreg shang ngo / /
tsaN+DalI g.yas 'khor lo ste / /
g.yon pa na ni de bzhin gshol / /
Dom+bi g.yas na rdo rje ste / /
g.yon na de bzhin sdigs 'dzub po / /
gau rI la sogs phyag gnyis gsungs / /
skyil krung phyed ma gar gyi stab sa / /
spyan gsum skra ni gyen du brdzes / /
phyag rgya lnga yis rnam par brgyan / /
gau rI sku mdog nag por 'gyur / /
tsau rI btsod dang 'dra ba ste / /
be tA lI ni gser btso ma / /
g+hasma markata lta bu ste / /
puk+ka in+d+ra nI la 'dra / /
zla 'od lta bu'i sa pa rI / /
tsaN+DalI ni nam mkha'i mdog /
Dom+bi sna tshogs dag tu bshad / /
tshangs dang dbang bo nye dbang po / /
drag po gshin rje gnod sbyin dang / /
bden bral na ni thags bzangs ris / /
gau rI la sogs lha mo yi / /
rim bzhin gdan du shes par bya / /
de rnams sa bon 'di yin no / /
gaM tsaM baM g+haM paM saM laM DaM / /
bdag pos sa bon 'di dag las / /
de rnams gdon pa nyid du bya / /
de nas rang gi rig ma dang / /
rdo rje 'dzin ma 'dod chags ches / /
'od du zhu bar gyur pa las / /
mtshams kyi lha mo bshes gnyen mos / /
sna tshogs glu yis mchod de bskul / /
kye yi rdo rje thugs rjes gzigs te puk+ka bdag la skyobs / /
bde ba chen po sbyar ba bdag 'dod stong pa'i rang bzhin bsal te bzhengs su gsol / /
stong pa'i rang bzhin bsal nas sa yi dngos grub dgos don du / /
gal te gson par mchis bzhed kye yi rdo rje bzhengs su gsol / /
tsaN+Da bdag gis khyod med phyogs ma mthong nas gsol 'debs na / /
lha la sogs pa'i 'jig rten bsgral bar dam bcas ci slad bzhugs / /
bdag ni Do m+bi'i mtshan ma med pa khyod kyi sems ni shes pa ste / /
thugs rje med pa de mi rung bas rdzu 'phrul lta bur bzhengs su gsol / /
de dag gsan nas sngon bzhin du / /
AH hUM dag las rdo rje 'dzin / /
chen po 'od du zhu las bzhengs / /
de nas zhe sdang bdag nyid kyi / /
rang snying sa bon las byung ba'i / /
'bar ba nag po lcags kyu yis / /
khams gsum gnas pa'i sangs rgyas rnams / /
spyan drangs ma mo brgyad rnams kyis / /
sngon bzhin mchod de gsol ba gdab / /
bdag nyid chen po bcom ldan 'das / /
bcom ldan rnams kyis dbang bskur ba / /
de bzhin gshegs pa thams cad kyis / /
bdag la dbang bskur rab tu stsol / /
oM a b+hi Shiny+tsa tu mAM sa rba badzra ta thA ga ta a d+hiSh+ThA na /
de skad gsol ba btab pa yis / /
bde gshegs de dag thams cad kun / /
he ru ka yi skur gyur te / /
bde gshegs lnga yi bdag nyid kyi / /
bdud rtsi bum pas dbang bskur te / /
de tshe me tog gur gum char / /
'bab dang rnga yi sgra grag cing / /
gzugs kyi rdo rje ma sogs dang / /
spyan sogs rdo rje dbyangs rnams kyis / /
dbang bskur rab tu byas pa yis / /
thugs kyi dbang phyug sogs sangs rgyas / /
dbu rgyan du ni gyur par bya / /
mi bskyod rtag dang rin chen dbang / /
mtha' yas de bzhin gshegs rnams kyis / /
puk+ka sI sogs mtshams gnas pa / /
rim pa bzhin du rgya yis gdab / /
zhe sdang gti mug ser sna dang / /
'dod chags rdo rje ma yis ni / /
sgo gnas kai ri la sogs pa / /
rim bzhin du ni gdab par bya / /
rgya yi gdab cing mtshan pas na / /
des 'dir rgyas zhes bya ba yin / /
rang snying sa bon 'od zer gyis / /
sangs rgyas rnams ni gzhug byas te / /
bdud rtsi myang ba'i sbyor ba yis / /
de dag tshim pa nyid du bya / /
rlung dang me yi dkyil 'khor ni / /
zla gam gru gsum kha dog gnyis / /
yi ge yaM dang raM gyis mtshan / /
ba dan dang ni rdo rjes mdzes / /
de steng b+han+d+ha a las byung / /
der ni ye shes bdud rtsis bkang / /
yi ge hUM las rab bskyed pa'i / /
rdo rje las byung oM gyis mtshan / /
de nyid gsum gyis byin brlabs pa'i / /
bdud rtsi lha yi sbyor bas bsang / /
mchod dang bstod pa nyid du bya / /
dag pa'i rang bzhin shes par bya / /
gzugs dang tshor ba 'du shes dang / /
'du byed rnam shes phung por ni / /
rdo rje ma dang gau rI dang / /
chu yi lha mo mkha' 'gro ma / /
bdag med rnal 'byor mar dag go / /
sa chu me rlung 'byung ba bzhi / /
puk+ka sI la sogs pa'i dngos / /
gzugs sgra dri ro reg bya chos / /
gau rI tsau rI be tA lI / /
g+hasma sa spyod mkha' spyod do / /
mig dang rna ba sna dang lce / /
lus dang yid kyi dbang po ni / /
gti mug zhe sdang ser sna dang / /
'dod chags phrag dog rdo rje dang / /
bdag med rnal 'byor mar shes bya / /
'khor lo snyan cha mgur chu dang / /
phyag gdub ska rags phyag rgya lnga / /
mi bskyod mtha' yas rin chen dbang / /
snang mdzad don grub bdag nyid do / /
phyag gnyis thabs dang shes rab ste / /
phyag bzhi bdud bzhi rnam par dag /
phyag drug pha rol phyin drug go / /
bcu drug phyag tu gsungs pa ni / /
stong pa bcu drug bdag nyid do / /
zhal gcig stong pa nyid kyi sgo / /
zhal gsum rnam par thar pa gsum / /
zhal brgyad rnam par thar pa brgyad / /
zhabs bzhi bdud bzhi dag pa nyid / /
spyan ni dag pa'i rdo rje gsum / /
dbang po drug dang phung po lnga / /
skye mched drug dang 'byung ba rnams / /
ngo bo nyid kyis rnam dag pas / /
sna tshogs dag cing rnam par grol / /
gzugs yul la sogs gang gi yang / /
rnal 'byor pa yis mig yor tshul / /
thams cad rang bzhin gyis dag phyir / /
sangs rgyas rdzu 'phrul sna tshogs so / /
rnam par dag pa byas nas ni / /
rnal 'byor sdom pa'i bdag nyid dang / /
phyi nang bzlas pa brtsam par bya / /
de la 'di ni sdom pa ste / /
e waM ma yA'i bdag nyid kyis / /
'khor lo bzhi ni lus la gnas / /
'di ltar sprul pa'i chos dang ni / /
longs spyod bde chen 'khor lo rnams / /
lte ba snying ga mgul pa dang / /
spyi bor rim bzhin shes par bya / /
'khor lo rnams kyi pad+ma ni / /
drug cu rtsa bzhi de bzhin brgyad / /
bcu drug sum cu gnyis su shes / /
sa bon oM dang hUM dang ni / /
oM dang haM ste rim bzhin no / /
A li kA li sprul pa la / /
yongs su bskor bar shes par bya / /
bde gshegs yab yum sa bon gyis / /
chos kyi 'khor lo de bzhin bskor / /
yi ge i e 'dren bcas pas / /
longs spyod 'khor lo bskor pa yin / /
sprul pa'i sku dang chos kyi sku / /
de bzhin longs spyod rdzogs pa dang / /
sku gsum yongs su shes pa rnams / /
'khor lo bzhi ru 'dod pa yin / /
'khor lo 'di rnams rang bzhin ni / /
lha mo bzhi dang phyag rgya bzhi / /
yi ge 'bru bzhir 'dod pa ste / /
sangs rgyas spyan dang mA ma kI / /
dkar mo sgrol ma de bzhin du / /
las dang chos dang dam tshig dang / /
phyag rgya chen por brjod pa'o / /
yi ge e dang waM dag dang / /
ma dang yA yang 'di yi dngos / /
de bzhin sku gsung thugs rnams dang / /
A li kA li'ang 'di nyid yin / /
ye shes skad cig bzhir grags pa / /
sna tshogs dang ni rnam smin dang / /
rnam par 'joms dang mtshan nyid bral / /
'khyud dang myong dang spyod pa dang / /
ci yang ma yin pa yi sems / /
'khor lo bzhi la gnas pa yin / /
sdug bsngal kun 'byung 'gog pa lam / /
phung po nyon mongs bzhi 'byin pa / /
bden pa bzhi yang 'di nyid do / /
bdag dang sngags dang lha dang ni / /
ye shes rnams kyi de nyid rnams / /
rang rang yang dag gang yin pa'am / /
'khor lo bzhi yi ngo bo'o / /
dga' dang dam pa'i dga' ba dang / /
bral dang rang bzhin dga' ba rnams / /
bde ba'i ye shes cha bzhi ste / /
drod thob pa dang 'phel ba dang / /
chags bral bde dang mi gnyis bde / /
de yang 'khor lo bzhi la gnas / /
gnas brtan thams cad yod par smra / /
de bzhin mang pos bkur ba dang / /
dge 'dun phal chen sde zhes pa / /
sde pa bzhi yang de nyid yin / /
rnal 'byor gsang sngags sdom pa dang / /
ye shes sdom pa'ang bstan par bya / /
sme sha lte bar 'bar ba yis / /
de bzhin gshegs lnga bsregs pa dang / /
spyan la sogs pa bsregs pa dang / /
haM bsregs zla ba 'bab pa'o / /
de ni 'di ltar shes bya ste / /
rnal 'byor gsang sngags sdom pa yis / /
bsreg pa'i mtshan nyid shes par bya / /
bsreg pa me dang rlung yin te / /
ye shes me yi snang ba gang / /
las kyi rlung gis bskul ba yin / /
las kyang bcom ldan shes rab ma'i / /
rlung gi de nyid 'di yin te / /
lte ba'i dbus las 'phro zhing phra / /
chos dang longs spyod bde chen bzhi / /
brtan dang g.yo ba kun gyi bdag /
yi ge aM gi bdag nyid ni / /
las kyi rlung gi gzhi yin te / /
'di las kun du 'byung ba yin / /
'di dag rgyu ba'i rim pa ni / /
nyi ma gcig la thun bzhi ste / /
de bzhin chu tshod sum cu gnyis / /
rim pa bcu drug de bzhin du / /
drug cu rtsa bzhi'i cha dang ldan / /
zla ba nyi ma zhes bya ba'i / /
A li kA li'i ngo bo ni / /
sna bug g.yas dang g.yon du rgyu / /
de yang sa dang chu dang ni / /
me dang rlung gi bdag nyid can / /
'byung ba bzhi yi ngo bor 'dod / /
'di rnams dus su rgyu ba ste / /
nam mkha'i rang bzhin du sa ma yin / /
lci zhing mkhrang ba sa yi khams / /
thur du rgyu ba dang por 'dod / /
grang zhing rtsub pa chu yi khams / /
mdun du rgyu ba gnyis pa yin / /
dro zhing 'jam pa me yi khams / /
'di ni phyir la nye bar rgyu / /
yang zhing stobs can rlung gi khams / /
gyen du rgyu bar shes par bya / /
de bzhin chu tshod rim pa dang / /
thun zhes bya bar grags pa yang / /
'dir ni 'di nyid gzung bya ste / /
g.yas su ji bzhin g.yon de bzhin / /
de nas kyang ni g.yas yin te / /
bar chad yod pa ma yin no / /
dus min rgyu ba gang zhe na / /
gang zhig 'chi ba'i dus nyid dang / /
byang chub sems rgyun 'bab pa dang / /
nad chen 'byung ba'i snga ltas la / /
de dag dus gcig 'byung ba ste / /
'di ni nam mkha'i khams su brjod / /
rlung dang ye shes rnam shes dang / /
dug rnams lhan cig rgyu ba ste / /
nams kyang 'bral ba ma yin no / /
reg pa'i rlung zhes bya ba ni / /
lus las nam yang mi 'da' ste / /
gal te 'das na 'chi bar 'gyur / /
rlung gi de nyid shes pa yis / /
me yi de nyid bskul bar bya / /
dbugs dang drod kyi khams dag kyang / /
tha dad 'jug pa ma yin no / /
de la me yi de nyid ni / /
dbang po gtsubs pa'i sbyor ba las / /
ye shes me ni 'byung 'gyur te / /
ji ltar phyi rol me bzhin no / /
de yang dbang po'i lam nas ni / /
lte ba'i rtsa ru rab tu 'bar / /
'od chen du bar bcas pa yis / /
tsaN+DalI ni 'bar bar 'gyur / /
ye shes me yi snang ba de / /
shin tu 'bar bar gyur pa dang / /
chos kyi 'khor lo la gnas pa'i / /
bde gshegs lnga dang de bzhin du / /
lha mor bcas pa tshig par 'gyur / /
longs spyod 'khor lo byung nas ni / /
g.yas nas bskor ba lan gsum byas / /
smin phrag mdzod spur byung nas kyang / /
de nas rna ba g.yas su byung / /
phyogs bcu'i sangs rgyas bskul byas nas / /
spyi bo'i gtsug tu zhugs par gyur / /
chos kyi 'khor lo la babs te / /
shin tu tshig par gyur pa 'di / /
sngags kyi sdom par 'dod pa yin / /
ye shes sdom pa'i bye brag ni / /
snying gar sangs rgyas bka' ba gros nas / /
rnam dag bdud rtsi bsdus byas te / /
sngon gyi lam nas byung nas kyang / /
phyogs bcu bdud rtsi bsdu byas te / /
sngon bzhin haM la zhugs gyur pas / /
sems kyi zla ba zhu nas ni / /
so yi sbu gu nas byung nas / /
longs spyod 'khor lor babs par gyur / /
der ni cung zad ngal so nas / /
sngon bzhin phyir yang bskor nas ni / /
chos kyi 'khor lor babs par gyur / /
bde bar gshegs rnams gang bar byas / /
sngon bzhin phyir yang bskor nas ni / /
sprul pa'i 'khor lor babs par gyur / /
de bzhin kun du 'gro bar byed / /
skra yi rtse mo 'bum gyi cha / /
ye shes snang ba'i bye brag dag /
mig gis mthong ba ma yin no / /
'di ni sdom par brjod pa'o / /
nang gi bzlas pa bstan pa ni / /
'og tu rlung gi dkyil 'khor te / /
gru gsum gnas ni de bzhin me / /
lto ba chu yi dkyil 'khor te / /
de steng dbang chen ri rab bcas / /
rlung gi dkyil 'khor steng du ni / /
rtag pa'i 'khor lo bsgom bya ste / /
de la mi gnyis bdag nyid kyi / /
yi ge a yi sdom pa gzung / /
byang chub sems kyi rang bzhin 'di / /
lus dang ngag yid gang yang min / /
'dod chags zhe sdang gti mug min / /
kha dog dbyibs sogs ma yin zhing / /
khro zhi la sogs rnam par spangs / /
mtshan ma kun dang bral ba yi / /
dbu ma chen po bsgom par bya / /
gzhan ni sdom pa ji lta ba'o / /
'di ni ci yang ma yin phyir / /
ma ning bzlas pa zhes 'dod de / /
bzlas pa'i mchog tu gyur pa yin / /
gal te skyo bar gyur na ni / /
phyi rol bzlas pa brtsam par bya / /
rang snying sa bon 'od zer gyis / /
ye shes sems dpa'i gnas nyid dang / /
sku gsung thugs kyi gnas rnams nas / /
ji ltar 'dod pa spro bar bya / /
oM de ba pi tsu badzra hUM hUM hUM phaT swA hA /
he badzra gyi snying po'o / /
oM trai lokyA k+She pa hUM hUM hUM phaT swA hA /
phyag gnyis pa'o / /
oM dz+wa la dz+wa la b+h+yo hUM hUM hUM phaT swA hA /
phyag bzhi pa'i'o / /
oM ki Ti ki Ti badzra hUM hUM hUM phaT swA hA /
phyag drug pa'i'o / /
oM aSh+TA na nA ye /
phiM gor+d+ha ke sha brta ma ne /
tsa tu rbiM sha ti ni trA ya sho Da sha b+hu dzA ya kr-ish+Na dzI mU ta wa pu She ka pA lA mA la a ne kaM d+ha ri Ne A d+ham ta krU ra tsiT+Ta' ya / /
ar+d+hen du daM sh+TI Ne mA ra ya mA ra ya / /
kA ra ya kA ra ya /
gardza ya gardza ya / /
tardza ya tardza ya / /
sho Sha ya sho Sha ya /
sa pha sA ga rA na /
ban+d+ha ban+d+ha / /
nA ga aSh+Ta kAn /
gr-ihaN gr-ihaN /
sha trUM ha hA hi hI hu hU he hai ho hau haM haH phaT swA hA / /
phyag bcu drug pa'i'o / /
bzlas pas skyo bar gyur pa na / /
rdo rje dril bu gsil byas te / /
mchod dang bstod dang smon lam dag / /
legs par btab ste phyag rgya dgrol / /
dbyings su bsdu dang gshegs gsol ba / /
ji lta ji bzhin bya ba yin / /
de nas rnal 'byor chen po yis / /
spyod lam kun du lha nyid kyi / /
ting nge 'dzin las nyams mi bya / /
'di ltar nyal ba'i tshe na yang / /
rdo rje 'dzin chen ting 'dzin gyis / /
chags chen rjes su chags byas te / /
ye shes me yis lus zhu nas / /
chos sku sems su gyur par nyal / /
gang tshe ldang ba'i tshe na yang / /
tshad med bzhi yis bskul ba yis / /
sngon gyi smon lam rjes dran nas / /
sgyu ma lta bu'i sbyor ba yis / /
ting 'dzin rim par ldang bar bya / /
gang zhig za ba'i tshe na yang / /
sdom pa'i dngos po ji lta ba'i / /
lus ni lha yi dkyil 'khor te / /
zas ni bdud rtsir byin brlab bya / /
zos pas dbyer med tshim par bya / /
yang na sbyin sreg mchod pa bya / /
ra sa ya na me yi khams / /
g.yas su 'bar zhing 'phro ba ste / /
A li'i ngo bor shes par bya / /
la la nA ni rlung gi khams / /
g.yon du gtsubs shing g.yo ba ste / /
kA li'i ngo bor shes par bya / /
de dbus lus kyi bdag nyid la / /
bza' sogs 'o ma'i sbyin sreg bya / /
gal te 'gro 'chag byed pa na / /
rigs lnga rnams la bslang ba dang / /
phyag rgya la sogs rgyan rnams dang / /
rdo rje thos pa'i spyod pa dag /
ji skad gsungs pa de bzhin bya / /
'dis ni byang chub rnyed mi dka' / /
gal te gtor ma gtong 'dod na / /
he ru ka yi sbyor ba yis / /
'byung po la ni mngon dmigs te / /
zas rnams bdud rtsir byin brlabs nas / /
sngags 'di yis ni tshim par bya / /
oM in+da /
dzam /
dzal /
dz+kakha /
b+hU ta /
bah+ni /
ba u /
rak+sha /
tsand /
sudz+dza /
mA da /
pap+pa /
pAtA ye /
aSh+Tha sap+pa swA hA /
e daM /
ba liM /
b+huM dza /
dzi g+ha /
phul+la /
d+hUp+pa /
mAM sa /
biM g+ha /
am+ba /
kadz+dza /
sA d+ha /
khAn+ti /
khu Ni /
pheT /
gA da /
oM a kA ro mu khaM sarba d+ha rmA NAM /
A n+ya nu t+pan+na twA ta /
oM AH hUM phaT swA hA /
gang zhig rtag tu 'du byed pa / /
las rnams thams cad 'grub pa dang / /
'byung po'i tshogs rnams dga' nas ni / /
de la dngos grub myur bar 'gyur / /
las rnams dag gi mjug tu yang / /
mchod dang bstod cing smon lam gdab / /
de la smon lam 'di yin te / /
rigs ldan skye zhing blo gros rjes su ldan / /
dam tshig ldan zhing kye yi rdo rje ston / /
snying rje ldan zhing bla ma rnams la gus / /
skye ba kun du 'di ltar skye gyur cig /
rdo rje dril bu lag gis 'khrol byed cing / /
zab mo'i dam chos rab tu klog pa dang / /
dam tshig btsun mo'i khu ba za byed par / /
skye ba kun du 'di ltar skye gyur cig /
de nas sprul pa rang la bsdu / /
ye shes dkyil 'khor slar gshegs gsol / /
spyod lam la sogs sngon bzhin du'o / /
slob dpon chen po 'jam dpal ye shes zhabs kyis mdzad pa /
he badzra'i sgrub thabs he ru ka mnyes par bya ba'i cho ga rdzogs so //
rgya gar gyi mkhan po many+dzu shrI dz+nyA na dang /
rong zom d+harma b+ha dras bsgyur cing zhus te gtan la phab pa'o //
