@## / /
rgya gar skad du /
lo ke shwa ra rat+na mA la sta bo nA ma /
bod skad du /
'jig rten dbang phyug gi bstod pa rin po che'i phreng ba zhes bya ba /
'jig rten mgon po la phyag 'tshal lo / /
'jig rten dbang phyug dri med thugs ni snying dang snying rjes brlan / /
lam mkhyen nyid dang thams cad mkhyen nyid la sogs don dang tshig / /
gsal bar 'doms shing yongs su rdzogs dang rnam par dag pa'i sku / /
ye shes lhag pa'i bdag pos rol par mgo bos phyag bgyi'o / /
gdul bya'i dbye ba'i dbang las gcig kyang du mar snang ba ni / /
chu snod rnams su gnas pa'i ri bong can dang mtshungs gang las / /
khyod ni gsal bar gzhan la phan pa'i rjes su song de'i phyir / /
e ma'o rdzu 'phrul mchog tu rmad byung sku ni rigs pa lags / /
skye bo mu stegs pa rnams rab tu sad cing gdul don du / /
yongs rdzogs zla ba'i zhal ni rnam par sgeg pa'i dpral ba yi / /
gnas las lha sbas dbang phyug chen po nges phyung bas / /
lha yi shin tu lha dang chen po'i mi yid bang phyug khyod / /
legs rgyas chen po'i mtshan mnga' khyod kyi phrag pa las / /
phyi rol dag tu phyung ba mes po lha yi bu nyid ni / /
pad+ma'i skye ba pa rnams gdul zhing rab tu sad phyir te / /
'jig rten dbang phyug dbang phyug gtso la mgo bos phyag bgyi'o / /
khyab 'jug pa yi skye bo gdul zhing rtogs par bya ba'i phyir / /
srid sgrub dag kyang phyag na pad+ma 'dzin pa'i thugs ka las / /
nges par phyung 'di srid pa'i dbang phyug nyid de de'i slad du / /
mchog gi skyes bu khyod nyid lags te mchog gzhan yod ma yin / /
nyi zlar gus bcas stobs kyis bsnyen bkur rim gro brtsams rnams la / /
yang dag bstan phyir mthon mthing mdzes pa'i spyan ni gang dag las / /
ri bong can dang nyi ma nges phyung sa la mig rnams kyi / /
nang gi mun nag 'joms pa de la bdag ni phyag 'tshal lo / /
'di na dpal mor rim gro bsnyen bkur sbyor ba po rnams ni / /
gdul dang nges par sad phyir bcom ldan dbyangs can ma 'di dag /
rgyal ba'i sras po khyod kyi mche ba'i rtse las rab phyung bas / /
mngon 'dod shes rab 'bras bu ster ba de la bdag phyag 'tshal / /
rlung gi skye ba ba rnams gdul dang mi zad lam grub phyir / /
de nas 'jig rten mgon po'i zhal gang zhig las nges phyung 'di / /
rlung lha mchog gi bla ma sa la skye ba pa rnams kyi / /
spyod lam rnam bzhi'i 'bras bu ster ba de la bdag phyag 'tshal / /
chu lha pa rnams gdul dang zhi pa'i lam 'dod ldan rnams kyi / /
yang dag khong du chud phyir bde gshegs sras po'i lto ba las / /
yang dag phyung ba chu lha'i gtso bo yang ste myur ba ru / /
'dod dgu'i dbang phyug nyid kyi 'bras bu ster la bdag phyag 'tshal / /
mthun pa'i 'bras bu la sogs mngon par 'dod rnams nges gdul zhing / /
yang dag grub phyir rab mchog mtshan ldan zhabs kyi pad+ma las / /
gang zhig nges par phyung ba bcom ldan nor 'dzin mar grags pa / /
'jig rten gsum gyi mgon po mnyam med de la bdag phyag 'tshal / /
khyod ni srid las grol kyang de la yang dag gnas pa ni / /
sems can tshogs la snying brtse nyid las srid pa'i spyod tshul gyis / /
srid mtha'i bar du brtan pa bdag ni rtag gnas gyur snyam du / /
dam pa'i bsam pa chen po'i mchog gyur khyod la phyag bgyi'o / /
nam mkha'i bar du snang ba'i 'jig rten khams rnams khyod nyid kyis / /
rang gi zhabs gcig mthil gyis kyang ni rnam par gnon pa ste / /
bskal ba'i mtha' ru srid pa sred par 'bar ba drag po'i me / /
khyod kyi dbugs kyi rlung gi stobs kyis nges par bcil bar gyur / /
rang gi mdzub mo gyen du gtod de 'dzin pa'i sdigs mdzub kyis / /
lhun po'i tshigs rnams du ma g.yo bar gyur cing sen mo yi / /
sbubs kyis gyen du 'dzin pas rgya mtsho'i chu yang lus ma gyur / /
e ma'o 'di lta'i nus pa khyod las gzhan du ci zhig mthong / /
mchog tu gnyen gshin zla ba gzhon nu'i mdzes pa yang dag par / /
ston pa'i sku mchog 'di yang lang tsho ma yi yin nam ci / /
'jigs byed drag po gnon las mi ldongs ci yang dub pa dang / /
gdul dka' ba yi bdud 'joms pa ni khyod kyi spyod tshul lags / /
kye lags 'di ltar chen po'i skye bo'i ril phreng dang mtshungs par / /
rang gi dbu skyes mchog tu mdzes pa'i lan bu 'khyog po de / /
de nyid me yis nyon mongs bud shing sbar bar byas pa yi / /
du ba'i phreng ba lta bu dri med khyod la snang bar gyur / /
zla zer cung zad 'phros pa yis ni cung zad khyab khyod kyis / /
nag po'i phyogs zad chung ngu'i cha bcas 'od kyi mdzes pa ni / /
srid pa rnams su 'dod pa gang gyur ri bong can gang de / /
khyod zer cung zad las ni ma lus bsam pa rnam par mdzes / /
mthun par 'gros pa'i ngan pa'i lam can lugs 'joms shing / /
mi dang mi min bsam pa ston la lam dang lam / /
yang dag thob byed gzhan don spyod tshul mchog gis na / /
mdzes ldan rgyal ba sa yi dbang phyug la phyag bgyi'o / /
khyod ni srid dang mya ngan 'das la mi gnas kyang / /
'od gsal rang byin brlab sbyor la zhugs phan pa ni / /
ma lus skye bo'i mi dge zhi mdzad dge ba yi / /
mdzes pa'i sa yi dbang phyug rgyal la phyag bgyi'o / /
rigs kyi 'od zer dpag med phreng bas yang dag dkrigs / /
rang gi phyag gi chu skyes 'dzin pa las skyes pa de / /
dga' ba rjes mthun thob pa yang dag dga' bde yis / /
mdzes ldan rgyal ba sa yi dbang phyug la phyag 'tshal / /
chos kyi dbyings las kun mchog snying rje rang nyid gtso / /
gang zhig dge ba la sogs tshogs rnams yang dag rdzogs / /
rnam par rtog spangs mthu las sgra yi ston pa po / /
mdzes ldan rgyal ba sa yi dbang phyug la phyag bgyi'o / /
de bzhin nyid dang nyid min gnyis med bde ba brgyas / /
yongs su gang bar mdzad pa brgya phrag chos kyi gtam / /
shin tu bden zhing rigs par gsung bas rnam mdzes pa / /
'dzin ma'i dbang phyug rgyal po mchog la phyag bgyi'o / /
mchog de'i rang gi sku ni 'gro la rab 'phro ba / /
mtsho skyes spyan gyis shin tu mdzes par gyur pa yi / /
ma lus sems can rnams kyi myur ba'i thar mchog gi /
rgyal po 'dzin ma'i dbang phyug dam par bdag phyag 'tshal / /
mchog tu sprul dang longs spyod rdzogs pa gzhan don dgyes / /
stong nyid gos med chos 'dzin pa la dgyes pa can / /
rnam byang chub las dngos grub dam pa 'dzin dbang po / /
'dzin ma'i dbang phyug rgyal po mchog la bdag phyag 'tshal / /
mchog tu lhan skyes dam pa'i rgya mtshor zla zhal gyi / /
sgo las thams cad gsung ba ma lus ngag tshig ni / /
mya ngan 'das pa'i mtshan nyid rjes mthun rgyan gyi phul / /
dbang phyug 'dzin ma'i rgyal po dam par phyag 'tshal lo / /
'jig rten dbang phyug bstod pa rin po che yi phreng ba ni / /
dpal ldan nags kyi rin chen zhabs kyis bgyis pa las / /
de yis gtsang ma'i dge ba gang zhig thob gyur pa / /
de nyid kyis ni 'jig rten kun du bzang por gyur / /
bstod pa rin po che'i phreng ba 'di ni rdzogs so // //
rgya gar shar phyogs kyi paN+Di ta chen po nags kyi rin po che'i zhal snga nas mdzad pa'o / /
mkhas pa chen po de nyid kyi spyan sngar dge slong rgya mtsho'i sde zhes bya bas bal yul ye rang gi grong khyer chen po'i 'dab dpal go pi tsan+d+ra'i gtsug lag khang chen por bsgyur ba'o //
