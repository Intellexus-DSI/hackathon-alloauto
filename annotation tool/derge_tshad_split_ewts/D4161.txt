@## / /
rgya gar skad du /
dA na pa ri ka thA /
bod skad du /
sbyin pa'i gtam /
dkon mchog gsum la phyag 'tshal lo / /
sbyin pa gter chen phyi bzhin 'brangs pa yin te chom rkun la sogs dbrog mi nus / /
sbyin pa sems kyi ser sna dang ni chags pa'i skyon gyi rdul rnams 'khru bar byed / /
sbyin pa 'khor ba'i lam dang ngal bsel ba yin te bzhon pa bde blag can / /
sbyin pa bde dgur sbyor ba du ma dag gi sgo bzang gtan gyi mdza' bo mchog /
'byor cing dag pa phun sum tshogs dang kun du bka' nyan yon tan rnams dang ni / /
sum cu rtsa gsum lha yul grong khyer la gnas byad gzugs mdzes pa'i yon tan rnams / /
ci dang ci 'dod de dag thams cad sbyin pa dag gis nges par thob 'gyur te / /
de ltar don ni yongs su brtags par gyur nas su dag sbyin pa sbyin mi byed / /
sbyin pa me dang chu dang chom rkun 'jigs pa'i 'khrug pa rnams kyis bskyod mi nus / /
sbyin pa sgrib pa zad byed srid pa'i 'gro ba phyi bzhin 'brang ba'i mdza' chen yin / /
sbyin pa 'gro ba'i rgyun gyi yul rnams kun du srog chags rnams kyi 'jug pa yin / /
sbyin pa tshe rabs bgrang ba dag tu phyi bzhin 'brangs te ba phyir be'u 'brang ba bzhin / /
nor rnams kun gyi snying po blang ba dbang phyug rnams kyi gzhi ni sbyin pa yin zhe'o / /
blo can legs par 'dod pa yis / /
legs par bsgrims te sbyin pa sbyin / /
'khor bar yongs su 'khyam pa na / /
sbyin pa ma gtogs gnyen med do / /
sbyin pa 'jig rten rgyan yin te / /
sbyin pa ngan 'gro zlog pa yin / /
sbyin pa mtho ris skas yin te / /
sbyin pa zhi byed shis pa yin / /
'jig rten dag na rgyal po'i mchog /
dpa' brtul dregs shing mthu che la / /
rgyal srid rgyas la dbang byed pa / /
bde 'byung sbyin pa byin las byung / /
sum cu rtsa gsum gnas rnams na / /
brgya byin lha yi dbang byed pa / /
de yang phyin pa'i 'bras bu mchog /
dam pa yin zhes mkhas rnams smra / /
mtshan mchog sum cu gnyis mnga' ba / /
dri med gzi brjid mtshungs med pa / /
'khor ba'i rgya mtsho rgal ba yang / /
sbyin pa la ni brten te 'byung / /
lha yi 'jig rten skas kyang yin / /
thar pa'i mthar gyi sgo yang yin / /
ngan song rnams las bzlog pa yin / /
phun sum tshogs kun rgyu yang yin / /
de yi phyir na mi rnams kyis / /
legs par bsgrims te sbyin pa sbyin / /
chags dang phrag dog la sogs pa / /
med par bsod nams bsags par gyis / /
sangs rgyas 'dra ba'i ston pa med / /
chos dang 'dra ba'i skyob pa med / /
dge 'dun 'dra ba'i zhing med de / /
de'i phyir gsum la dbul bar gyis / /
phrad par gyur pa'i mtha' ni 'bral bar 'gyur / /
phun sum tshogs pa'i mtha' ni ngan cing rgud / /
tshe 'di glog ltar 'gyur zhing 'jig la g.yo / /
de yi phyir na bag yod brtan por gyis / /
'jig rten 'di kun bde ba mngon par 'dod / /
skyes bu bde la longs spyod med par min / /
longs spyod sbyin las byung bar mkhyen nas ni / /
thub pas dang por sbyin pa'i gtam dag mdzad / /
slob dpon klu sgrub kyis mdzad pa sbyin pa'i gtam rdzogs so // //
