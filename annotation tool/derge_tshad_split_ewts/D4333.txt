@## / /
rgya gar skad du /
bim la prash+no ta tar rat+na mA li nA ma /
bod skad du /
dri ma med pa'i dris lan rin po che'i phreng ba zhes bya ba /
'jam dpal gzhon nur gyur ba la phyag 'tshal lo / /
dri med dris lan rin chen phreng pa 'di / /
gang gi mgul na nges par gnas gyur na / /
mthong dang ma mthong sgrub pa la mkhas pas / /
nges par rgyan du 'gyur ba cis ma yin / /
bcom ldan blang bya gang zhe na / /
bla ma'i don ldan tshig rnams so / /
spang bar bya ba gang zhe na / /
bya ba ma yin thams cad do / /
bla mar gyur pa gang zhe na / /
de nyid ji bzhin rtogs pa dang / /
rtag tu sems can thams cad la / /
phan par mngon par brtson pa'o / /
mkhas pas ring bya gang zhe na / /
'khor ba'i rgyu ni nges bcad pa'o / /
thar pa'i sa bon zhing mchog gang / /
yang dag ye shes brtson byas pa'o / /
shin tu mthun pa gang zhe na / /
chos kyi spyod pa skyon med pa'o / /
'di na gtsang ba gang zhe na / /
gang gi yid ni yongs dag pa'o / /
mkhas par gyur ba gang zhe na / /
bye brag ji bzhin phyed pa'o / /
gdug pa'i don ni gang zhe na / /
bla ma brnyas byed gang yin pa'o / /
'khor ba na ni snying po gang / /
yang dag don la rnam dpyod nyid / /
mi yi de nyid thob pa gang / /
bdag gzhan phan par brtson pa'o / /
ra ro lta bu'i rmongs pa gang / /
phyin ci log la chags pa'o / /
mi srun dgra 'dra gang zhe na / /
mi bzad pa yi yul rnams so / /
'khor ba'i 'khri shing gang zhe na / /
log par sred pa dam pa'o / /
dgra bor gyur pa gang zhe na / /
yang dag don la brtson med pa'o / /
'di la 'jigs pa gang zhe na / /
srog mthar gyur pa'i 'chi ba'o / /
long ba las kyang long ba gang / /
phung khrol 'dod chags can rnams so / /
skyes bu dpa' bo gang zhe na / /
gang zhig bud med mdzes ma la / /
chags pa'i mig gi mda' yis ni / /
yid la phog par ma gyur pa'o / /
rnang snyan bdud rtsi lta bu gang /
yang dag don gyi man ngag go / /
'di na lci ba'i rtsa ba gang / /
gang 'di blun par gyur pa'o / /
tshang tshing mi bzad gang zhe na / /
bud med rnams kyi spyod pa'o / /
shin tu sgrin pa gang zhe na / /
gang gis des dral ma gyur pa'o / /
'di na dbul po gang zhe na / /
gang zhig chog shes med pa'o / /
shin tu yangs ba gang zhe na / /
gzhan ltos slong mo pa rnams so / /
don yod 'tsho ba gang zhe na / /
kha na ma tho med pa'o / /
skyes bu glen pa gang zhe na / /
mkhas bya'i yul la mi slob pa'o / /
gnyid kyis ma log gang zhe na / /
ma rmongs don gyi bye brag shes / /
gnyid kyis log pa gang zhe na / /
skyes bu shin tu rmongs pa'o / /
pad+ma'i 'dab chags chu thigs ltar / /
mi brtan myur 'jig gang zhe na / /
skyes bu rnams kyi lang tsho dang / /
nor dang de bzhin tshe nyid do / /
zla tshes lta bu'i yid 'ong gang / /
skye bo dam pa phan 'dod pa'o / /
dmyal dang 'dra ba gang zhe na / /
gzhan gyi dbang du gyur pa'o / /
shin tu bde ba gang zhe na / /
'du 'dzi kun lam chags pa'o / /
srog chags rnams ni dga' bya gang / /
don yod 'tsho ba'i srog nyid do / /
legs par byin ba gang zhe na / /
lan la re ba med pa'o / /
mdza' bshes yid 'ong gang zhe na / /
gang zhig sdig las zlog byed pa'o / /
mdzes pa'i rgyan ni gang zhe na / /
gang zhig tshul khrims phun tshogs pa'o / /
tshig gi rgyan gyur gang zhe na / /
gzhan la mi slu bden pa'i ngag /
phung khrol 'bras 'byin gang zhe na / /
yid ni kun dum bsdams pa'o / /
bde ba 'thob byed gang zhe na / /
kun la byams shing phan byed pa'o / /
phongs pa kun 'jig mkhas pa gang / /
thams cad du ni skal ldan pa'o / /
skyes bu dmus long gang zhe na / /
bya ba ma yin la dga' ba'o / /
'on par gyur pa gang zhe na / /
phan dang mi phan mi nyan pa'o / /
lce med lkugs pa gang zhe na / /
gang zhig snyan smra mi shes pa'o / /
skyes bu 'chi ba gang zhe na / /
glen zhing gti mug can nyid do / /
rin chen gyur pa gang zhe na / /
gang zhig dus su byin pa'o / /
mi yi zug rngur gyur pa gang / /
dben par bya min byas pa'o / /
gang la 'bad bya gang zhe na / /
rig pa legs par slob pa dang / /
sman chen tshul bzhin bsten pa dang / /
sbyin pa kun du gtong ba'o / /
ltos med bya ba gang zhe na / /
'gro ba mi srun 'dul min dang / /
chags gyur gzhan gyi bud med dang / /
'brel med gzhan gyi nor rnams la'o / /
gang zhig nyin dang mtshan rnams su / /
bsam par bya ba gang zhe na / /
'khor ba snying po med nyid la / /
bag med par ni mi bya'o / /
yid du 'ong ba gang zhe na / /
g.yo med kun du snying rjer ldan / /
sbyin par bya ba gang zhe na / /
byams pa'i sems dang yang dag ldan / /
lkog mar srog phyin gyur kyang ni / /
bdag dang mi 'bral gang zhe na / /
glen pa skyon mi ldan pa dang / /
kun gnod byas pa mi gzo ba'o / /
mchod bar bya ba gang zhe na / /
legs pa rnams la 'dzud pa'o / /
tha shal du ni shes bya gang / /
rtsom pa kun la mi brtan pa'o / /
'gro ba kun la thams cad las / /
nges par rgyal ba gang zhe na / /
skyes bu bden par smra ba dang / /
bzod pa yang dag ldan pa'o / /
lhas kyang gus bas phyag bya gang / /
snying rje gtso bor byed pa'o / /
gang la skyo bar bya zhe na / /
mkhas bas 'khor ba'i 'brog dgon las / /
srog chags rnams kyi tshogs dag ni / /
gang gi dbang du 'gyur zhe na / /
gang zhig phan dang snyan smra dang / /
dul bar spyod pa rnams kyis so / /
skyes bu legs par 'dod pa yis / /
gang la gnas par bya zhe na / /
mthong dang ma mthong bya ba'i phyir / /
bden pa'i lam la nges gnas bya / /
mya ngan 'gyur ba gang zhe na / /
'byor pa bzhin du zhen pa'o / /
glog ltar mi brtan gang zhe na / /
skyes bu dam pa phrad bsten pa'o / /
bsngags par bya ba gang zhe na / /
gang zhig blo gros che ba dang / /
shin tu nyam chung stobs med la / /
nus dang ldan zhing bzod byed pa'o / /
rigs kyi ri ltar mi g.yo gang / /
rtsod dus skyes bu dam pa'o / /
'di na skyes bus rnyed dka' ba'i / /
bzang po bzhi ni gang zhe na / /
sbyin pa snyan smrar bcas pa dang / /
shes pa khengs pa med ldan dang / /
bzod pa brtson 'grus bcas pa dang / /
sems ni rnal 'byor ldan pa'o / /
dri med dris lan rin chen phreng ba ni / /
gang gi mgul na legs par yong gyur na / /
de ni skyes bu mkhas pa 'dus nang du / /
mgul gyi mu tig rgyan bzhin mdzes pa yin / /
brtags nas rgyal srid rnam spong ba'i / /
rgyal po rin chen phreng ba 'di / /
don yod 'char gyis byas pa ste / /
blo bzad dam pa'i rgyan yin no / /
dri ma med pa'i dris lan rin po che'i phreng ba zhes bya ba /
rgyal po chen po snyan ngag mkhan gyi dam pa slob dpon don yod 'char gyis mdzad pa rdzogs so // //
rgya gar gyi mkhan po ka ma la gup+ta dang / /
zhu chen gyi lo tsA ba dge slong rin chen bzang bos bsgyur cing zhus te gtan la phab pa //
[ ]
