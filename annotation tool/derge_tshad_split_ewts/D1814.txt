@# / /
rgya gar skad du /
badzra sa tA sA d+ha naM nA ma /
bod skad du /
rdo rje sems dpa'i sgrub thabs zhes bya ba / /
dpal 'jam pa'i rdo rje la phyag 'tshal lo / /
sangs rgyas kyi theg pa mngon par rtogs pa'i rigs can /
gsung rab 'chad pa'i dge ba'i bshes gnyen dang phrad pa las rdo rje theg par zhugs nas /
rtogs pa'i rnal 'byor gyi ting nge 'dzin la snyoms par 'jug cing /
mtha' drug gi bshad pa las kha phyir bltas pa'i rdo rje slob dpon bsnyen bkur byas na sgra ji bzhin pa'i don gyi sgo nas /
dpal gsang ba 'dus pa rnal 'byor chen po'i rgyud thos nas byis pas rtogs par bya ba'i don du rgyud nas btus nas /
ji ltar thob pa'i man ngag gi rjes su 'brangs nas rtog pa lha'i rnal 'byor gyi sgrub thabs la sogs pa sgra sna tshogs bkod pa'i khyad par gyi lung gi rjes su byed do / /
de la slob dpon kha cig zla ba dang rdo rje'i rim pas rdo rje sems dpa' rdzogs par rtog go / /
kha cig ni srid pa skye ba'i rim pas so / /
kha cig ni mngon par byang chub pa lnga'i rim pas so / /
kha cig ni skad cig bzhi'i rim pas rdo rje sems dpa' rdzogs par rtog go / /
dkyil 'khor pa'i lha yang kha cig ni bcu gsum par 'dod do / /
kha cig ni bcu dgur 'dod do / /
kha cig ni lha nyi shu rtsa lngar dgod par 'dod do / /
de ltar rgyud 'dir rgyud sna tshogs pa la brten nas /
rdo rje sems dpa' la sogs pa lha'i sku rdzogs par byed do / /
de'i rjes su 'brangs nas yang 'grel bshad dang /
dka' 'grel la sogs pa byas nas gdul bar bya ba'i skye bo'i don du ston par byed do / /
de la rdo rje theg pa la mngon par mos pa dang dad pa'i rjes su 'brang bas de kho na nyid kyi brgyud pa thob nas /
thos pa dang /
bsam pa dang /
bsgom pa'i rim pas rtog pa'i lha'i rnal 'byor la goms par byed do / /
don gyi dbang 'di dag rtogs nas bdag gis 'phags pa dpal klu sgrub kyi zhal snga nas kyi brgyud pa las 'dus pa bshad pa'i rgyud kyi rjes su 'brangs pa'i mtha' drug gi bshad pa'i sgo nas rgyud thos shing rim pa gnyis rtogs nas /
sna tshogs pa'i bskyed pa'i rim pa la mngon par zhen pa rnams kyi rim pa'i sgrub pa'i thabs la the tshom med par bya ba'i don du /
rdo rje sems dpa' bskyed pa nas le'u bcu bdun pa la thug pa mdo rim par btus shing bsdu bar bya'o / /
de la re zhig sgrub pa'i rim pa bstan te /
sngags kyi nges pa dang po ste / /
gnyis pa dgod pa bstan pa'o / /
rnam par gzhag pa yang gsum ste / /
bzhi pa de nyid bstan pa'o / /
zhes bya ba'i rim pas sgrub pa'i thabs thos nas / /
rdo rje bla ma'i gnang pa thob nas rang gi 'dod pa'i lha'i mdun du arga phul te /
de nas sgrub pa pos dgon pa chen po la sogs pa'i yid dang rjes su mthun pa'i gnas su shar du mngon par phyogs pas sems dpa'i skyil krung gis mnyam par gnas te sems can thams cad la snying rje chen po'i sems bskyed la 'chad par 'gyur ba'i rim pas bdag dang gzhan la phan pa'i rdo rje sems dpa'i go 'phang bsgrub par bya'o / /
de'i don ni le'u bcu gnyis pa las / /
dgon pa chen po'i sa phyogs ni / /
me tog 'bras bu sogs kyis brgyan / /
ri bo dben pa dag tu ni / /
dngos grub thams cad bsdus pa 'grub / /
ces bya ba'o / /
de'i rjes la sgrub pa pos stong pa nyid du mos pas tha mal pa'i nga rgyal bsal la skad cig gis bdag nyid rdo rje 'chang chen po'i gzugs su kha dog dkar por lhag par mos par bya'o / /
'di'i mdo ni le'u gsum pa las / /
nam mkha'i khams kyi dbus gnas par / /
sangs rgyas dkyil 'khor bsgom par bya / /
'od zer sprin gyi tshogs chen po / /
sangs rgyas 'bar bar 'dra ba'i 'od / /
ces bya'o / /
de nas le'u dang po las gsungs pa /
ye shes sgron ma rdo rje'i ting nge 'dzin gyi tshul gyis badzra d+h+r-ika ces bya ba'i sngags brjod la des mi bskyod pa'i sku nag po zhal gsum pa /
phyag drug pa /
bdag nyid kyi mdun du gnas par bltas nas / /
bdag nyid kyi lus la chu dang 'o ma'i tshul gyis rjes su zhugs pas bdag nyid in+d+ra nI la'i mdog can zhe sdang rdo rje'i skur bsgoms te /
'di'i mdo ni le'u dang po las / /
de bzhin gshegs pa thams cad kyi sku dang gsung dang thugs rig pa'i skyes bu mi bskyod pa'i phyag rgya chen por sbyor ba'i go 'phang mchog gis nag po dkar po dmar po'i rnam pas de bzhin gshegs pa thams cad kyi sku dang gsung dang thugs rdo rje'i de bzhin gshegs pa thams cad kyi sku dang /
gsung dang thugs rdo rje la bzhugs te zhes bya'o / /
de bzhin du zhe sdang rdo rje'i ting nge 'dzin la gnas nas sngags pas hUM ring po brjod nas des bskyed pa'i gshin rjes gshed la sogs pa khro bo bcu zhal gsum pa /
phyag drug pa /
mtshon cha sna tshogs pas brel ba'i phyag can /
phyogs bcu na rnam par gnas pa'i gdug pa la bsdigs par brtson pa'i rnam par bsam par bya'o / /
'di'i mdo ni le'u bcu gsum pa las / /
khro bo zhe sdang gnas la skyes / /
rtag tu gsod la don du gnyer / /
sgrub pa mchog gi chos can gyi / /
gsod don gnyer bas 'grub par 'gyur / /
zhes bya'o / /
de nas 'og na gnas pa'i gnod mdzes las gnod mdzes rgyal po sprul pa gnyis pa 'ongs nas gnod mdzes kyi gzugs kyis mdun du gnas te bka' nod par bsams nas /
le'u bcu bzhi pa las gsungs pa'i hU~M bzhi pa'i sngags kyis bka' bsgo ste /
oM sum+b+ha ni sum+b+ha hUM /
gr-i h+Na gr-ih+Na hUM /
gr-i h+NApa ya gr-ih+Na pa ya hUM /
A na ya ho b+ha ga bA na bi d+yA rA dzA ya hUM phaT /
de nas gnod mdzes kyi rgyal po phyogs bcur song ste /
lha la sogs pa'i bgegs kyi bdag po rnams lcags kyus bkug ste ske la zhags pas bcings nas 'ongs nas khro bo bcu la so sor gtang bar bsam par bya'o / /
de nas bdud rtsi 'khyil pa gnyis pa byang phyogs kyi sgor sprul te bzhag nas rang nyid phur pa'i rnam pa bcu mngon par sprul te bgegs kyi bdag po bcu'i mgo bor gnas par bsam par bya'o / /
de nas gnod mdzes rgyal po langs nas sngags brjod cing rdo rje tho bas brdung bar bsam par bya'o / /
de las sngags ni 'di yin te /
oM g+ha g+ha /
g+hA ta ya /
g+hA ta ya /
sarba du Sh+TaM hUM hUM phaT phaT /
kI la ya kI la ya /
sarba pA paM hUM hUM phaT phaT /
hUM hUM hUM badzra kI la ya /
badzra d+ha ra A dz+nyA ba ya ti /
sarba du Sh+TAM bi g+h+nAM /
kA ya bA ka tsit+ta badzra kI la ya hUM phaT /
'di'i mdo ni le'u bcu gsum pa las / /
rdo rje bdud rtsi khro bo che / /
rdo rje phur bu rab bsgom bya / /
shin tu 'bar zhing legs pa'i 'od / /
phyogs bcu'i rtse mor spro bar bya / /
zhes bya'o / /
de nas 'dod pa'i rgyal po'i sngags kyis lcags dang /
chu dang me dang rlung rnams kyi rab bzhi rim pa bzhin du phyi rol du bsam par bya'o / /
de la sngags 'di yin te /
Tak+ki hUM dzaH /
de nas hUM gi steng du rdo rje'i gur mchod rten lta bu lcags kyi ra ba'i steng du gnas pa'o / /
yi ge gsum gyis go cha la'o / /
hUM gis sa'i cha la sna tshogs rdo rje'i rang bzhin du bsam par bya'o / /
de ltar phyogs mtshams bcing ba ni rdo rje'i ra ba dang /
gur la sogs pa'i cho ga sngon du 'gro ba'i srung ba'i 'khor lo bsam par bya'o / /
'di'i phan yon gyi mdo ni le'u bcu gsum pa las /
bsam gtan gang gis yi dam ni / /
gnas gang du ni mnyam spyod pa / /
bsam gtan sbyor ba 'di yis ni / /
gnas nas sangs rgyas byin gyis rlob / /
ces bya'o / /
de nas le'u gnyis pa las gsungs pa'i byang chub sems kyi tshigs bcad kyis srung ba'i 'khor lo dang /
khams gsum yang de bzhin nyid du gzhug par bya'o / /
de la tshigs bcad 'di yin te / /
dngos po med pa sgom du med / /
bsgom par bya ba bsgom pa med / /
de ltar dngos dang dngos med pa'i / /
bsgom pa dmigs su med pa'o / /
zhes bya'o / /
'di yang don dam pa'i srung ba'o / /
de nas nam mkha'i khams kyi dbus su yaM las gzhu'i rnam pa'i rlung gi dkyil 'khor te /
hUM gnyis kyi logs gnyis la rdo rje gnyis kyis mtshan pa bsams nas de'i steng du raM las me'i dkyil 'khor gru gsum pa rdo rje gnyis kyis mtshan pa'o / /
de'i steng du baM las chu'i dkyil 'khor zlum po rdo rje gnyis kyis mtshan pa'o / /
de'i steng du laM las sa'i dkyil 'khor gru bzhi pa rdo rje gnyis kyis mtshan par bsams nas /
dkyil 'khor bzhi char bsdus pa las sa'i dkyil 'khor 'bab pa zhig bsam mo / /
'di'i mdo ni le'u bcu gcig pa las /
dkyil 'khor rdo rje kun las skyes / /
nam mkha'i khams kyi dbus gnas bsam / /
der ni b+h+rUM yig bsgom par bya / /
rdo rje'i sprin ni mnyam 'phro'o / /
de ltar rten gyi dkyil 'khor bskyed nas /
b+h+rU~M las gzhal yas khang pa ste / /
gru bzhi pa la sgo bzhi pa / /
rta babs bzhi yis rab brgyan nas / /
thig le bzhi dang yang dag ldan / /
ka ba brgyad kyis nyer brgyan pa / /
dra ba dra ba phyed pas spras / /
rdo rje nor bu zla phyed dang / /
sgo dang sgo khyud mtshams rnams su /
rdo rje rin chen rnams kyis brgyan / /
bum pa ka ba rdo rje che / /
mda' yab dang ni bya can dang / /
ba dan dril bur ldan pa yi / /
rnga yab sogs kyis nyer brgyan pa'o / /
'di'i mdo ni le'u brgyad pa las / /
dpag tshad brgya yi khyon tsam la / /
legs par mdzes shing gru bzhi pa / /
rin chen bzhi dngos mchod rten 'dra / /
gsal zhing rang bzhin dri med pa'o / /
de lta bu'i lha dang mi las yon tan khyad par du 'phags pa'i khang bzangs dam pa sa'i dkyil 'khor gyi steng du bsams shing zla ba dang nyi ma'i gdan rnam par bkod nas /
bdag gi rang bzhin gyis tha mal pa'i nga rgyal bsal la skad cig gis bdag nyid rdo rje 'chang chen po'i gzugs in+d+ra nI la'i mdog can zhal gsum phyag drug pa /
g.yas kyis rdo rje dang 'khor lo dang pad+ma / /
g.yon gyis dral dril bu dang yid bzhin gyi nor bu dang ral gri 'dzin pa / /
kha sbyor gyi sbyor bas dkyil 'khor gyi dbus su pad+ma dang nyi ma'i gdan la sems dpa'i skyil krung gis nye bar gnas par bsam mo / /
de nas shar du rnam par snang mdzad /
lhor rin chen 'byung ldan /
nub tu 'od dpag med /
byang du don yod grub pa'o / /
me'i mtshams su spyan ma /
bden bral du mA ma kI /
rlung du gos dkar mo / /
dbang ldan du sgrol ma rnams snying po'i dkyil 'khor bsams nas /
rim pa gnyis la me'i mtshams su gzugs rdo rje ma /
bden bral du sgra rdo rje ma /
rlung du dri rdo rje ma /
dbang ldan du ro rdo rje ma /
dbus su reg rdo rje ma /
rdo rje sems dpa' dang yang dag par 'khyud nas gnas par bsam mo / /
de bzhin du rim pa gsum pa'i shar gyi snam bu la byams pa dang sa'i snying po /
lho'i snam bu la phyag na rdo rje dang nam mkha'i snying po /
nub kyi snam bu la 'jig rten dbang phyug dang 'jam pa'i dbyangs /
byang gi snam bu la sgrib pa thams cad rnam par sel ba dang kun du bzang po /
shar gyi sgor gshin rje gshed po /
lho'i sgor gzhan gyis mi thub pa /
nub kyi sgor rta mgrin /
byang gi sgor bdud rtsi 'khyil pa /
me mtshams su mi g.yo ba /
bden bral du 'dod pa'i rgyal po /
rlung du dbyug pa sngon po /
dbang ldan du stobs po che /
steng du gtsug tor 'khor los sgyur ba /
'og tu gnod mdzes rgyal po bsam mo / /
'di'i mdo ni le'u dang po las / /
gsal ba de yi ngo bo nyid / /
kun nas sna tshogs gzugs ldan par / /
sangs rgyas sprin dang yang dag ldan / /
'od zer 'bar zhing 'khrugs pa po / /
gsal ba la sogs dkyil 'khor ldan / /
de bzhin gshegs pa kun gyi gnas / /
zhes bya'o / /
de ltar phyi rol gyi dkyil 'khor du lha sum cu rtsa gnyis sprul par mos par byas nas /
yang 'di rnams rang gi lus kyi dkyil 'khor la phung po'i rang bzhin gyi sangs rgyas lnga dang /
khams kyi rang bzhin rig pa'i lha mo rnams dang /
skye mched kyi rang bzhin gyi byang chub sems dpa' rnams dang yan lag gi rang bzhin gyi khro bo'i rgyal po rnams rnam par dgod par bya'o / /
'di'i mdo ni le'u bcu bdun pa las / /
phung po lnga ni mdor bsdus na / /
sangs rgyas lngar ni rab tu grags / /
rdo rje skye mched nyid kyang ni / /
byang chub sems dpa' dkyil 'khor mchog /
sa ni spyan ma zhes su grags / /
chu khams mA ma kI ru dran / /
me ni gos dkar mo zhes bya / /
rlung ni sgrol mar rab tu grags / /
gzugs dang sgra la sogs pa yis / /
lha nyid du ni rtag tu bsgom / /
zhes gsungs so / /
don gyi dbang 'di mkhyen nas sangs rgyas thams cad dang mnyam par sbyor ba mkha' 'gro ma dra bsdom pa rnal 'byor chen po'i rgyud las /
bcom ldan 'das kyis gsungs pa / /
de nyid mi sems rnal 'byor bdag /
lha nyid du ni dmigs pa yi / /
gzugs brnyan rang bzhin rnal 'byor ni / /
lugs ma sogs las skye 'gyur ram / /
de nyid legs sems rnal 'byor la / /
lha ru dmigs pas ci zhig bya / /
bdag nyid sbyor ba'i dam tshig las / /
mi 'gyur mchog ni 'grub par 'gyur / /
bdag nyid sangs rgyas thams cad nyid / /
kun gyi mchog nyid kyang yin no / /
de bas 'bad pa thams cad kyis / /
bdag nyid rtag tu mchod par bya / /
zhes gsungs so / /
de ltar phyi rol gyi dkyil 'khor lus kyi dkyil 'khor la rjes su bcu gnas /
de bzhin gshegs pa thams cad kyi rdul phra rab las grub par bdag nyid lus kyi dkyil 'khor lhag par mos par byas nas /
yang sku'i dkyil 'khor gyi lha rnams phung po dang /
khams dang skye mched kyi rang bzhin rnams rim pa bzhin thim pas don dam pa'i dkyil 'khor du gzhug ste /
le'u gsum pa las gsungs pa'i /
oM shU n+ya tA dz+nyA na badzra swa b+hA ba At+ma ko\u0f85haM zhes bya ba'i sngags kyis chos skur bstan par bya'o / /
'di'i mdo ni le'u bdun pa las / /
dam tshig las byung khu ba ni / /
'bras bu 'dod pas chos bzhin btung / /
de bzhin gshegs pa'i tshogs bsad na / /
dngos grub rab mchog 'grub par 'gyur / /
de ltar stong pa nyid du dmigs pas nyon mongs pa'i dri ma thams cad bsal nas /
de nas bdag nyid rdo rje sems dpa'i phyag rgya chen po'i gzugs su bskyed par bya ste /
rim pa 'dis don dam pa'i bden pa las nyi ma'i dkyil 'khor de'i steng du zla ba'i dkyil 'khor de'i steng du pad+ma dmar po 'dab ma brgyad pa'i steng du oM AHhUM zhes pa'i yi ge gsum gong nas gong du dgod de thams cad bsdus pa las zla ba'i dkyil 'khor yongs su rdzogs par gyur te /
sems tsam du bsams nas de gnyis brtan pa dang g.yo ba'i 'gro ba nang du 'dus te /
le'u gsum pa las gsungs pa'i oM d+har+m+ma d+hA tu swa b+hA ba At+ma ko\u0f85haM zhes bya ba'i rang gi sngags kyis rang gi sems rin po che brtan par bya'o zhes bya ba 'di ni dang po'i rnal 'byor ro / /
don 'di gsal bar 'khor lo sdom pa las gsungs te /
ye shes tsam la snyoms 'jug pa / /
rnal 'byor zhes ni mngon par brjod / /
ces bya'o / /
de nas zla ba'i dkyil 'khor gyi steng du yi ge gsum mo / /
de las rdo rje'o / /
rdo rje las bdag nyid rdo rje 'chang chen po sku kha dog dkar por bsam mo / /
rdo rje sems dpa' rgyal po che / /
rnam par snang mdzad mtshungs pa'i 'od / /
ces le'u bco lnga pa las gsungs pa'i phyir te / /
gnyis pa rjes su rnal 'byor ro / /
'di'i mdo ni le'u bcu gcig pa las /
rdo rje gsum yig sngags mchog gis / /
phyag rgya chen po bsgom pa ni / /
ye shes rdo rje bya ba ste / /
byang chub thams cad mnyam bskyed pa'i / /
zhes gsungs so / /
de ltar rnal 'byor dang rjes su rnal 'byor gyi rim pas bdag nyid longs spyod rdzogs pa'i skur bskyed nas /
srid pa tha mal pa'i sems can gyi don gyi phyir phung po dang /
khams dang skye mched dang rjes su zhugs pa'i rim pa 'dis bdag nyid sprul pa'i skur bskyed par bya'o / /
rim pa 'di yin te /
rnam par snang mdzad kyi rang bzhin oM dkar po spyi bor bkod nas /
gzugs kyi phung po la gzhug par bya'o / /
'od dpag tu med pa'i rang bzhin AHdmar po mgrin par bkod nas 'du shes kyi phung po la gzhug par bya'o / /
mi bskyod pa'i rang bzhin hUM nag po snying gar bkod nas rnam par shes pa'i phung po la gzhug par bya'o / /
rin chen 'byung ldan gyi rang bzhin swA ser po lte ba la bkod nas tshor ba'i phung po la gzhug par bya'o / /
don yod grub pa'i rang bzhin hA ljang gu rkang pa gnyis la bkod nas 'du byed kyi phung po la gzhug par bya'o / /
mo ha rA ti zhes bya bas spyan ma sa'i khams kyi rang bzhin gyis so / /
dwe Sha rA ti zhes bya bas mA ma kI chu'i khams kyi rang bzhin gyis so / /
rA ga rA ti zhes bya bas gos dkar mo me'i khams kyi rang bzhin gyis so / /
badzra rA ti zhes bya bas sgrol ma rlung gi khams kyi rang bzhin gyis so / /
bkod nas sra ba nyid dang /
gsher ba nyid dang /
dro ba nyid dang g.yo ba nyid du rab tu bsam par bya'o / /
oM sa'i snying po'i sa bon mig gi skye mched kyi rang bzhin dang /
oM phyag na rdo rje'i sa bon rna ba'i skye mched kyi rang bzhin dang / /
oM nam mkha'i snying po'i sa bon sna'i skye mched kyi rang bzhin dang / /
oM 'jig rten dbang phyug gi sa bon lce'i skye mched kyi rang bzhin dang /
hUM 'jam dpal gyi sa bon yid kyi skye mched kyi rang bzhin dang /
oM sgrib pa thams cad rnam par sel ba'i sa bon lus kyi skye mched kyi rang bzhin la bkod nas /
lha'i mig la sogs pa rab tu brtag par bya'o / /
byams pa'i sa bon mi rgyas pa'i rang bzhin la dgod par bya'o / /
kun du bzang po'i sa bon saM lus kyi tshigs thams cad la dgad par bya'o / /
de ltar sngags kyis byin gyis brlabs pa las phung po dang khams dang skye mched bkang nas hUM ring por khro bo bcu lag pa la sogs pa'i yan lag rnams la rim pa 'dis dgod par byas te /
de la lag pa g.yas par gshin rje gshed /
lag pa g.yon pa la gzhan gyis mi thub pa /
khar rta mgrin gsang bar ni bdud rtsi 'khyil pa /
rtsib ma g.yas par mi g.yo ba / /
g.yon par 'dod pa'i rgyal po / /
pus mo g.yas pa la dbyug sngon can / /
pus mo g.yon pa la stobs po che / /
spyi bor gtsug tor 'khor los sgyur ba / /
rkang pa gnyis la gnod mdzes rgyal po bkod nas phyogs bcur rjes su gzhug par bya'o / /
'di'i mdo ni le'u dang po las /
rig pa'i skyes bu chen po'i sku de bzhin gshegs pa thams cad kyi sngags kyis byin gyis brlabs nas de ma thag tu byin gyis brlabs pa tsam gyis byang chub kyi sems rdo rje de nyid de bzhin gshegs pa rnams kyi zhal gsum gyi rnam par mthong bar gyur to zhes bya ba ni gsum pa shin tu rnal 'byor ro / /
de ltar sgrub pa pos rnal 'byor gsum gyi bdag nyid kyis tha mal pa'i nga rgyal bsal te /
dpal rdo rje sems dpa'i skur yang bskyed nas /
yang bya ba ni yongs su rdzogs pa'i lha'i rtog bsal ba'i phyir bzhi pa rnal 'byor chen po bya ste /
de la oM kha dog dkar po spyi bor bsams nas de las skyes pa'i spyan gyi tshogs bdag po'i sbyor bas nam mkha'i dbyings su rnam par bsams te /
de nas skad gis rnam par snang mdzad kyi tshogs bdag po dang sbyor ba bar snang la bsams nas /
le'u gnyis pa las gsungs pa'i tshig bcad gnyis kyis gsol ba gdab par bya'o / /
de la tshigs bcad ni 'di yin te /
sangs rgyas sku 'chang dpal dang ldan / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje sku yis mdzad du gsol / /
rdo rje mi phyed gsum bsgoms pas / /
phyogs bcur bzhugs pa'i sangs rgyas rnams / /
deng bdag byin brlabs goms pa ni /
rdo rje skus ni mdzad du gsol / /
gsol ba btab ma thag tu lha'i tshogs phan tshun rjes su chags pa sngon du 'gro bas mchog tu dga' ba'i bde ba nyams su myong bas 'od zer dkar po'i rang bzhin gyis ye shes sems dpa'i rang bzhin du rnam par snang mdzad kyi sgo nas zhugs nas ye shes thob pas lus thams cad bkang ste tshim par bsams nas le'u bdun pa las gsungs pa'i tshigs su bcad pas brtan par bya'o / /
tshigs su bcad pa 'di yin te / /
sangs rgyas kun gyi sku gang gis / /
phung po lnga ni rab bkang ba / /
sangs rgyas sku yi rang bzhin gyis / /
bdag kyang de dang 'dra bar shog /
de nas le'u drug pa las gsungs pa'i sngags kyis gnyis su med pa'i nga rgyal bya ste /
oM sarba ta thA ga ta kA ya badzra swa b+hA ba At+ma ko\u0f85haM zhes bya bas so / /
sku dang gsung dang thugs kyi rim pa 'dis byin gyis brlab par bya'o / /
de las rim pa ni 'di yin te /
AH kha dog dmar po mgrin pa'i pad+ma'i steng du bkod nas /
de las byung ba'i gos dkar mo'i tshogs kyis nam mkha' bkang nas /
sngar bzhin du 'od dpag med kyi tshogs bltas nas tshigs bcad 'dis gsol ba gdab par bya'o / /
chos kyi gsung lam dpal dang ldan / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje gsung gis mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas /
deng bdag byin gyis brlabs nas su / /
rdo rje gsung gis mdzad du gsol /
de ltar gsol ba btab nas /
sngar bzhin dbang po gnyis mnyam par sbyor bas 'dod chags chen po'i mes tshogs gnyis zhu ba las 'od zer dmar po'i gzugs kyis zhal du zhugs pa las ngag gi dbang phyug thob par bsams nas /
tshigs su bcad pa 'dis brtan par bya'o / /
gang zhig rdo rje chos kyi ni / /
nges tshig phun sum tshogs pa'i ngab / /
bdag gi tshig kyang de 'dra zhing / /
chos 'dzin pa dang 'dra bar shog /
ces gsungs so / /
sngags 'dis gnyis su med pa'i rnam pa'i nga rgyal bya ste /
de la sngags ni 'di yin te /
oM sarba ta thA ga ta bA ka badzra swa b+hA ba At+ma ko\u0f85haM zhes bya'o / /
de nas yang rang gi snying ga'i rdo rje'i lte bar hUM kha dog nag po bsams nas /
de las skyes pa'i mA ma kI'i tshogs nam mkha' la bsams te /
snga ma bzhin du skad cig gis mi bskyod pa'i tshogs bar snang la bltas nas tshigs su bcad pa 'dis gsol ba gdab par bya'o / /
dpal ldan rdo rje thugs 'chang ba / /
rdo rje mi phyed gsum bsgoms pas / /
deng bdag byin brlabs goms pa ni / /
rdo rje thugs kyis mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
deng bdag byin brlabs goms pa ni / /
rdo rje thugs kyis mdzad du gsol / /
zhes gsol ba btab ma thag tu sngar bstan pa bzhin du gnyis su med pa'i 'dod chags chen po'i mes zhu bas 'od zer nag po'i gzugs kyis thugs kar zhugs pas thugs kyi dbang phyug thob par bsams nas tshigs su bcad pa 'dis brtan par bya'o / /
kun du bzang po'i thugs gang yin / /
gsang ba'i dbang po blo ldan pa / /
bdag kyang de dang 'dra gyur te / /
thugs 'dzin pa dang 'dra bar shog /
ces bya'o / /
de nas sngags 'dis gnyis su med pa'i rnam pa'i nga rgyal bya ste /
oM sarba ta thA ga ta tsit+ta badzra swa b+hA ba At+ma ko\u0f85haM zhes bya ba'o / /
de lta bu'i rigs gsum bcug pas sku gsung thugs so so'i byin gyis brlabs nas / /
yang rdo rje gsum mi phyed pa'i rang bzhin gyis rdo rje 'chang chen por byin gyis brlab pa 'dis bya'o / /
oM sarba ta thA ga ta kA ya bAka tsit+ta badzra swa b+hA ba At+ma ko\u0f85haM zhes bya'o / /
'di'i mdo ni le'u gnyis pa las /
bcom ldan 'das sems lus kyi rnam pa dang /
lus sems kyi rnam pa dang /
sems ngag gi brjod pa'i rnam pa lta bu bskyed par bya'o zhes gsungs so / /
le'u dang po las gsungs pa'i dam tshig las byung ba rdo rje'i ting nge 'dzin gyi tshul gyis bskyed pa'i phyir dam tshig sems dpa' zhes brjod do / /
de ltar zhal gsum phyag drug par dam tshig sems dpa' bskyed nas /
de'i snying gar ye shes sems dpa' phyag gnyis pa /
mdog dmar po kha sbyor gyi sbyor bas lus thams cad tshim par bsams nas rang gi cod pan la bdag po bsam mo / /
'di'i mdo ni le'u bcu gnyis pa las /
rnam pa kun gyi mchog ldan pa'i / /
bdag nyid sku gsung thugs rdo rje'i / /
dam tshig thugs kar ye shes dang / /
rdo rje mchog 'dzin cod pan la'o / /
sangs rgyas rnams ni tshim byed pa'i / /
dam tshig 'di ni dam pa'o / /
dam tshig kun gyi bya ba ste / /
dngos grub thams cad sgrub byed pa / /
zhes gsungs so / /
de ltar dam tshig sems dpa'i thugs kar ye shes sems dpa' bsams nas / /
ye shes sems dpa'i thugs kar yi ge hUM ting nge 'dzin sems dpa' zhes bya ba rtag tu 'char ba mar me chen po lta bu mi shes pa'i mun pa 'joms pa'i don du snang ba'i phung po lta bu bsam par bya'o / /
'di'i mdo ni le'u bcu gcig pa las /
sangs rgyas dkyil 'khor dbus gnas pa / /
mi bskyod rdo rje rab bsgom bya / /
hUM yig snying gar bsgoms nas ni / /
sems ni thig ler gnas par bzhag /
ces bya ba ni rnal 'byor chen po'o / /
de ltar rnal 'byor bzhis bdag nyid sems dpa' gsum gyi bdag nyid can gyi bdag gi don phun sum tshogs pa'i rang bzhin ting nge 'dzin rgyal po mchog bskyed nas /
da ni gzhan gyi don phun sum tshogs pa'i phyir dkyil 'khor rgyal po mchog ces bya ba'i ting nge 'dzin bstan pa'i skabs la 'jug par bya ste /
bcom ldan 'das shAkya thub pas thams cad mdzad de dga' ldan gyi gnas mchog nas babs te /
thams cad mkhyen pa mdzad nas 'dod chags dang bral bar mngon par sprul te /
nyan thos kyi rigs can rnams nyan thos kyi sa la bkod do / /
yang theg pa chen po'i sems can rnams la pha rol tu phyin pa'i tshul thams cad gsal bar mdzad nas zab mo la lhag par mos ba rnams la 'dod chags las skyes pa'i byang chub 'di bstan pa'i don du de las le'u dang po las gsungs pa'i 'dod chags chen po'i tshul zhes bya pa'i ting nge 'dzin de la snyoms par zhugs pa de bzhin du slob bzhin pa'i rnal 'byor pas kyang dang po sbyor ba byas nas 'dod chags la spyod pa'i sems can rnams 'dod pas thar par rab tu bstan pa'i phyir /
le'u bcu bdun pa las gsungs pa'i rim pa 'dis 'dod pa kun las longs spyod pa'i ting nge 'dzin 'di yis gnas par bya /
de la rim pa 'di yin te /
mtshan ma thams cad dang ldan pa'i phyi'i phyag rgya sngags dang rgyud la legs par bslabs pa rnyed nas mdun du bzhag ste rigs lnga brtag par bya'o / /
de nas rdo rje pad+ma 'dus byas pa sngon du 'gro bas dbang po gnyis mnyam du sbyar bar byas nas /
byang chub kyi sems las mi bskyod pa la sogs pa'i dkyil 'khor gyi 'khor lo mngon par sprul te /
de dang de'i ting nge 'dzin gyis sems can rnams kyi zhe sdang la sogs pa'i nyon mongs pa sbyangs nas yang slar bsdus te /
rang gi lus kyi dkyil 'khor la gzhug par bya'o / /
yang na snying gar ye shes kyi phyag rgya mngon par sprul te /
de dang lhan cig snyoms par 'jug par byas nas sngags cig sprul pas sems can gyi don bya'o / /
snying gar gnas pa'i lha mo che / /
rnal 'byor rnal 'byor 'bebs byed ma / /
sangs rgyas rnams kyi sbyor skyed ma / /
rdo rje dbyings kyi dbang mor grags / /
zhes bya ba thams cad gsang ba'i rgyud las gsungs pa'i phyir ro / /
'di'i mdo ni le'u bdun pa las gsungs pa /
btsun mo shin tu yid 'ong ma / /
bcu drug lo lon rnyed nas ni / /
byin brlabs go 'phang gsum gyis ni / /
dben par mchod pa brtsam par bya / /
de bzhin gshegs pa'i btsun mo mchog /
spyan ma rnam par bsgom bya ste / /
dbang po gnyis ni mnyam sbyor bas / /
sangs rgyas dngos grub thob par byed / /
ces bya ba de ltar phyi nang gi bdag nyid can gyi phyag rgyal nges par byas nas da ni rigs lnga'i brtag pa'i rim pa brtan par bya ste /
oM ni spyi bor ro / /
AHni kha la'o / /
hUM ni snying gar ro / /
swA lte bar ro / /
hA rkang pa gnyis la dgod do / /
khams bzhi'i rang bzhin gyi spyan ma la sogs pa rnams dgod do / /
mig la sogs pa'i skye mched kyi rang bzhin gyi gzugs rdo rje ma la sogs pa dgod do / /
yang de'i lag pa la sogs pa yan lag rnams la khro mo'i rgyal mo rnams dgod de /
de'i lag pa g.yas pa la ro langs ma'o / /
lag pa g.yon pa la gzhan gyis mi thub ma'o / /
khar ni khro gnyer ma'o / /
gsang bar ral gcig ma'o / /
yang g.yas kyi cha la sna tshogs rdo rje ma'o / /
g.yon gyi cha la sna tshogs rin chen ma'o / /
pus mo g.yas par sna tshogs pad+ma'o / /
pus mo g.yon par sna tshogs las ma'o / /
spyi bor nam mkha'i rdo rje ma'o / /
rkang pa gnyis las 'dzin gyi lha mo dgod par bya'o zhes gsungs pa 'di'i mdo ni le'u brgyad pa las /
nu ma gnyis kyi bar dang ji srid spyi bor phyin gyi bar / /
rkang par thug gi bar du yang ni cho ga shes pas dgod / /
rked pa lte bar gsang ba'i rgyal ba'i sras / /
rigs lnga rnams ni dgod par rab tu bya / /
zhes gsungs so / /
de ltar mngon par 'dus byas nas tha mal pa'i bud med kyi rang bzhin bsal te rim pa 'dis rdo rje dang pad+ma byin gyis brlab par bya'o / /
hUM gis rang gi rtags rdo rje rtse lnga par bsams nas /
dbus kyi rtse mo la oM dgod pa ni rdo rje 'dus bya ba'o / /
de'i chos 'byung AH bsams nas de las skyes pa'i pad+ma 'dab ma brgyad pa dmar po bsam pa ni pad+ma 'dus byas pa'o / /
'di'i mdo ni le'u bdun pa las /
yi ge hUM dang yi ge oM / /
yi ge phaT kyang rnam brtags te /
'od zer lnga ni rnam 'phro ba'i / /
rdo rje pad+ma bsgom par bya / /
zhes gsungs so / /
de la rin chen 'byung ldan gyi nga rgyal dang ldan pas phan tshun rjes su chags pa sngon du 'gro bas 'khyud pa dang 'o bya ba la sogs pa byas nas le'u drug pa las gsungs pa'i sngags kyis gnyis su med pa'i nga rgyal bya'o / /
de la sngags ni 'di yin te / /
oM sarba ta thA ga ta a nu rA ga Na swa b+hA ba At+ma ko\u0f85haM zhes bya ba rin chen 'byung ldan gyi nga rgyal gyis bya'o / /
de nas hUM gi glu blangs pas las la gnas par 'gyur ro / /
'jig pa'i gnas skabs su phaT kyi yi ge brjod par bya'o / /
de nas lus kyi dkyil 'khor ba'i lha rnams mchog tu dga' ba'i bde ba nyams su myong bas rtsa'i bu gnas thig le'i gzugs kyis pad+ma'i dbus su 'bab pa'o / /
'di'i mdo ni le'u dang po las de bzhin gshegs pa thams cad kyi sku dang /
gsung dang /
thugs rdo rje'i btsun mo'i b+ha ga la bzhugs so zhes gsungs so / /
de lta bu'i byang chub kyi sems kyi gnas skabs su don yod grub pa'i byin gyis brlabs la lhag par mos pa byas nas le'u drug pa las gsungs pa'i mchod pa'i rim pas gnyis su med pa'i nga rgyal bya'o / /
de la sngags ni 'di yin te /
oM sarba ta thA ga ta pU dza badzra swa b+hA ba At+ma ko\u0f85haM zhes gsungs so / /
de bzhin gshegs pa lnga'i rjes su zhugs pas bdag nyid byin gyis brlabs nas ting nge 'dzin dang dbang bskur ba dang /
mchod pa mthar thug pa'i rigs thams cad kyi bdag nyid kyi nga rgyal byas nas /
gzhan gyi don phun sum tshogs pa'i don du srid pa skye ba'i rim pas dkyil 'khor gyi 'khor lo spro bar bya'o / /
de la mi bskyod pa'i ting nge 'dzin gyis sems can rnams kyi zhe sdang gi nyon mongs pa sbyong bar byed do / /
de bzhin du rnam par snang mdzad kyi ting nge 'dzin gyis gti mug rnam par sbyong bar byed do / /
rin chen 'byung ldan gyi ting nge 'dzin gyis nga rgyal rnam par sbyong ngo / /
'od dpag tu med pa'i ting nge 'dzin gyis 'dod chags rnam par sbyong ngo / /
don yod grub pa'i ting nge 'dzin gyis phrag dog rnam par sbyong ngo / /
bcom ldan 'das de nyid spyan ma'i ting nge 'dzin gyis sems can rnams kyi nad la sogs pa zhi bar byed pa'o / /
mA ma kI'i ting nge 'dzin gyis rgyas par byed pa'o / /
gos dkar mo'i ting nge 'dzin gyis srung bar byed do / /
sgrol ma'i ting nge 'dzin gyis dbang du byed do / /
bcom ldan 'das de nyid gzugs rdo rje la sogs par gyur nas / /
sems can rnams kyi bde ba dang yid bde ba skyed par byed do / /
de bzhin du bcom ldan 'das de nyid sa'i snying po la sogs pa byang chub sems dpa' rnams kyi ting nge 'dzin gyis sems can rnams kyi skye mched rnams dag par byed do / /
bcom ldan 'das de nyid gshin rje gshed po la sogs pa'i khro bo rnams kyi ting nge 'dzin gyis phyogs bcu'i bgegs kyi tshogs rnams sdigs par byed do / /
bcom ldan 'das rdo rje rnal 'byor kun / /
rdo rje sems dpa' de bzhin gshegs / /
de yi nye bar longs spyod kun / /
khams gsum dag ni ma lus pa'o / /
zhes gsungs pa'i phyir ro / /
dkyil 'khor gyi rgyal po mchog ces bya ba'i ting nge 'dzin gnyis pa'o / /
de ltar sum cu rtsa gnyis kyi 'khor lo mngon par sprul nas phra mo'i rnal 'byor dang /
phyi nang gi bdag nyid can gyi bzlas pa bya ste /
yang slar bdag nyid de bzhin nyid du gzhug par bya'o / /
de nas spyan ma la sogs pa'i lha mo bzhis dkyil 'khor gyi dbus na bde ba chen po ma mthong bas bral bas skyo ba'i dbang gis rdo rje thugs khyod ces bya ba la sogs pa'i glu rnams kyis bde ba chen po sad par byed do / /
de la glu ni 'di yin te /
sems can khams na gnas kyi dbang phyug khyod ni rdo rje'i thugs / /
dga' ba yid 'ong don chen 'dod pas bdag la bskyab tu gsol / /
mgon po gal te de ring bdag ni gson par mchis bzhed na / /
sems can yab chen gnyen mchog bdag la dgyes par mdzad du gsol / /
rdo rje sku khyod bka' yi 'khor lo sems can kun la phan / /
sangs rgyas don du byang chub don dam rab tu phan par gzigs / /
mgon po gal te de ring bdag ni gson par mchis bzhed na / /
'dod chags dam tshig chags pas bdag la dgyes par mdzad du gsol / /
khyod ni rdo rje gsung ste sems can kun la phan zhing thugs brtse ba / /
'jig rten dag gi dgos pa'i don mdzad pa la rtag tu brtson / /
mgon po gal te de ring bdag ni gson par mchis bzhed na / /
spyod pa dri med kun du bzang po bdag la dgyes par mdzod / /
khyod ni rdo rje 'dod pa dam tshig mchog gi phan don che / /
yang dag rdzogs sangs rgyas kyi gdung mchog mnyam pa rjes brtse ba / /
mgon po gal te de ring bdag ni gson par mchis bzhed na / /
yon tan rin chen mang po'i gter gyur bdag la dgyes par mdzod / /
de ltar yang dag pa'i yon tan gyis bstod nas sngon gyi smon lam gyi dbang gis bzhengs nas de bzhin gshegs pa rnams kyi mi bskyod pa zhes bya ba la sogs pa'i bstod pa'i rgyal po rnams kyis bstod de /
de la bstod pa ni 'di yin te / /
mi bskyod pa ni rdo rje che / /
rdo rje dbyings ni mkhas chen po / /
rdo rje mchog gsum dkyil 'khor gsum / /
gsang ba'i dbyangs la phyag 'tshal bstod / /
rnam par snang mdzad dag pa che / /
rdo rje zhi ba dga' ba che / /
rang bzhin gyi ni 'od gsal mchog /
ston pa rdo rje phyag 'tshal bstod / /
rin chen rgyal po rab tu zab / /
rdo rje nam mkha' dri ma med / /
rang bzhin dag pas gos pa med / /
gsang pa'i dbyangs la phyag 'tshal bstod / /
rdo rje dpag med rgyal po che / /
mi rtog nam mkha' rdo rje 'dzin / /
'dod chags pha rol phyin pa brnyes / /
rdo rje gsung la phyag 'tshal bstod / /
don yod rdo rje rdzogs sangs rgyas / /
bsam pa thams cad rdzogs mdzad pa / /
dag pa ngo bo nyid las byung / /
rdo rje sems dpa' phyag 'tshal bstod / /
de'i rjes la sangs rgyas kyi ye shes yang dag par gsal bar byas nas dkyil 'khor la rjes su chags par byas la sngar bzhin du rang gi lus kyi dkyil 'khor la bcug nas rim pa 'dis nye bar bsdu bar bya'o / /
rang gi snying gar gnas pa'i hUM brjod nas des sems can gyi khams thams cad rdo rje 'chang chen po'i gzugs kyis yongs su gyur par bsams nas de yid la byed par gnas par bya'o / /
'di'i mdo ni le'u bcu gnyis pa las / /
nam mkha'i khams kyi dbus gnas par / /
bkod pa'i dkyil 'khor bsgom par bya / /
hUM ni de yi dbus gnas par / /
rang gi gzugs brnyan dag tu brtag /
ces gsungs so / /
de ltar las dang po pa dam tshig dang sdom pa la gnas shing dbang thob pas tha mal pa'i nga rgyal bsal la thun bzhir lha'i rnal 'byor goms par byed pas bdag dang gzhan gyi don phun sum tshogs pa la mos pas zhi ba'i las la sogs pa shin tu khyad par can yang bya'o / /
sgrub thabs las gsungs pa'i rim pas kha zas sbyang ba dang snying ga sbyang ba dang /
lkog ma sbyang ba dang /
kha zas kyi bya ba byas nas bde bar 'jug par 'gyur ro / /
phyi dang nang gi bdag nyid can gyi sbyin sreg yi ge gsum mam /
phreng ba'i sngags sam /
sngags dang sman gyi sbyor bas kyang rdo rje dang pad+ma mnyam par sbyar ba byas nas las thams cad bsgrub par bya'o zhes bya ba ni las kyi rgyal po mchog ces bya ba'i ting nge 'dzin gsum pa'o / /
dpal gsang ba 'dus pa rnal 'byor chen po'i rgyud kyi srid pa skye ba'i rim pas rdo rje sems dpa'i sgrub thabs slob dpon zla ba grags pas mdzad pa rdzogs so // //
gzhung 'di'i tshad ni rkang pa dang bcas pa'i brgya phrag gnyis pa'o / /
dpal bi kra ma shI la'i gtsug lag khang chen por paN+Di ta mkhas pa chen po ta thA ga ta rak+Shi ta'i zhal snga nas dang /
lo tsA ba klog skya gzhon nu 'bar gyis bsgyur ro / /
slad kyis dpal tho ling dpe med lhun gyis grub pa'i gtsug lag khang du rgya gar gyi mkhan po mkhas pa chen po dI paM kA ra rak+Shi ta dang /
khams pa dge slong lo tsA ba ba ris bcos shing bshad de zhus nas gtan la phab pa'o //
[ ]
