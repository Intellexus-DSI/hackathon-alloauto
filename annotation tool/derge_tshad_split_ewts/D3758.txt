@## / /
grub thob brgyad cu rtsa bzhi'i gsol 'debs bzhugs so / / @## / /
dkon mchog gsum la phyag 'tshal lo / /
bla ma sangs rgyas bla ma chos / /
de bzhin bla ma dge 'dun te / /
bla ma dpal ldan rdo rje 'chang / /
bla ma rnams la phyag 'tshal lo / /
gsol ba 'debs so / /
thugs rjes dgongs la byin gyis brlab tu gsol / /
dge slong lus la dngos grub brnyes / /
nags kyi lha mos bdud rtsi phul / /
klu sgrub snying po zhes bya ba'i / /
bla ma de la phyag 'tshal lo / /
bla ma la gus dngos grub brnyes / /
pad+ma las 'khrungs lus mchog 'dzin / /
Ar+ya de ba zhes bya ba'i / /
bla ma de la phyag 'tshal lo / /
yig mkhan rigs la skal bar ldan / /
nya lto za zhing dngos grub brnyes / /
lU yi pa zhes bya ba yi / /
bla ma de la phyag 'tshal lo / /
khyim pa'i lus la thar bu'i rigs / /
shing thog za zhing lam mchog brnyes / /
pad+ma badzra zhes bya ba'i / /
bla ma de la phyag 'tshal lo / /
bram ze'i rigs la gar mkhan lus / /
dpal gyi ri la dngos grub brnyes / /
sa ra ha zhes bya ba yi / /
bla ma de la phyag 'tshal lo / /
zla ba'i rigs la dngos grub brnyes / /
pad+ma ni dang lhan cig bzhugs / /
mtsho skyes rdo rje zhes bya ba'i / /
bla ma de la phyag 'tshal lo / /
gding ba bting nas gang+gA brgal / /
stag la zhon nas dngos grub brnyes / /
DoM bi he ru ka zhes bya'i / /
bla ma de la phyag 'tshal lo / /
chu bo chen po gyen la bzlog /
'chang la nyi ma gtel bar btsud / /
bi rU pa zhes bya ba yi / /
bla ma de la phyag 'tshal lo / /
na len+d+ra thugs dam gzigs / /
bstan bcos rtsom zhing mkha' la gshegs / /
bu su ku ra zhes bya ba'i / /
bla ma de la phyag 'tshal lo / /
bu smad bcas shing dngos grub brnyes / /
b+haM ga la ru lung bstan thob / /
rdo rje dril bu zhes bya ba'i / /
bla ma de la phyag 'tshal lo / /
dka' thub mdzad cing dngos grub brnyes / /
ral gri khyer nas mkha' la gshegs / /
na len+d+ra pa zhes bya ba'i / /
bla ma de la phyag 'tshal lo / /
dge slong lus la gdol pa'i rigs / /
phyag rgya ma dang dngos grub brnyes / /
ku ku ri pa zhes bya ba'i / /
bla ma de la phyag 'tshal lo / /
dge slong lus la ye shes spyan / /
shing kun gnas su gsang 'dus gzigs / /
sangs rgyas ye shes zhes bya ba'i / /
bla ma de la phyag 'tshal lo / /
dka' thub dor nas spyod pa mdzad / /
lta stangs mdzad cing dngos grub brnyes / /
nag po rdo rje zhes bya ba'i / /
bla ma de la phyag 'tshal lo / /
rgyal rigs u rgyan gnas na bzhugs / /
lcam dang lhan cig dngos grub brnyes / /
in+d+ra b+hU ti zhes bya ba'i / /
bla ma de la phyag 'tshal lo / /
bram ze rang gi bu mo bsten / /
rdo rje bsnun zhing sa 'og bgrod / /
nA ro pa zhes bya ba yi / /
bla ma de la phyag 'tshal lo / /
tha ru'i rigs la shing mkhan lus / /
phyag rgya ma dang dngos grub brnyes / /
tog tse pa zhes bya ba yi / /
bla ma de la phyag 'tshal lo / /
bram ze dman pa'i spyod pa mdzad / /
thags kyis 'tsho zhing dngos grub brnyes / /
tan+t+ra la zhes bya ba yi / /
bla ma de la phyag 'tshal lo / /
dge slong spros med spyod pa mdzad / /
'jag spyil nang du dngos grub brnyes / /
la ba pa zhes bya ba yi / /
bla ma de la phyag 'tshal lo / /
mu stegs rtsod pa las rgyal zhing / /
rgya mtsho'i gling la sgrol mas skyabs / /
tsan+d+ra go mi zhes bya ba'i / /
bla ma de la phyag 'tshal lo / /
rgyal rigs dman pa'i spyod pa mdzad / /
'bras so 'dru zhing dngos grub brnyes / /
shAn+ti pa zhes bya ba yi / /
bla ma de la phyag 'tshal lo / /
rig pa'i gnas lnga mkhyen pas brgyan / /
bdag gzhan gnyis su med par mdzad / /
mar me mdzad ces bya ba yi / /
bla ma de la phyag 'tshal lo / /
til brdung mchog gi dngos grub brnyes / /
b+haM ga la ru sangs rgyas mjal / /
te lo pa zhes bya ba yi / /
bla ma de la phyag 'tshal lo / /
bla ma'i bka' bcag spyod pa mdzad / /
srid pa bar dor rdzogs sangs rgyas / /
nag po spyod pa zhes bya ba'i / /
bla ma de la phyag 'tshal lo / /
bram ze sangs rgyas dngos dang mjal / /
dge bsnyen lus la dngos grub brnyes / /
phag tshang pa zhes bya ba yi / /
bla ma de la phyag 'tshal lo / /
nyi shu rtsa bzhi'i gnas mchog btsal / /
ta lar gshegs nas ba liM sgrogs / /
bzang po pa zhes bya ba yi / /
bla ma de la phyag 'tshal lo / /
gar mkhan dpal gyi ri la bzhugs / /
lcam sring gnyis kyis dngos grub brnyes / /
sha ba ri pa zhes bya ba'i / /
bla ma de la phyag 'tshal lo / /
rgyal rigs tha mal spyod pa mdzad / /
smad 'tshong ma dang dngos grub brnyes / /
da ri ka pa zhes bya ba'i / /
bla ma de la phyag 'tshal lo / /
ba lang skyong zhing dngos grub brnyes / /
lus mchog dpal gyi ri la bzhugs / /
nA ga bo d+hi zhes bya ba'i / /
bla ma de la phyag 'tshal lo / /
sna tshogs lus la dngos grub brnyes / /
dur khrod gnas su rgyan drug gsol / /
mar me lha zhes bya ba yi / /
bla ma de la phyag 'tshal lo / /
'bras bu spyod cing dngos grub brnyes / /
mda' 'tshong lnga brgya mkha' la gshegs / /
da ki pa zhes bya ba yi / /
bla ma de la phyag 'tshal lo / /
gzhan gyi rtsod pa las rgyal zhing / /
b+haM ga la ru dngos grub brnyes / /
dzai ta ri zhes bya ba yi / /
bla ma de la phyag 'tshal lo / /
smon lam dbang gis thugs dam gzigs / /
yid ches mchog gi dngos grub brnyes / /
sa ra ka pa zhes bya ba'i / /
bla ma de la phyag 'tshal lo / /
rgyal rigs spyod pa mthar phyin nas / /
'dul 'dzin gsang sngags dngos grub brnyes / /
shAn+ti pa zhes bya ba yi / /
bla ma de la phyag 'tshal lo / /
gdol pa'i rigs la thags mkhan lus / /
phyag rgya ma dang dngos grub brnyes / /
tha ga pa zhes bya ba yi / /
bla ma de la phyag 'tshal lo / /
rdo rje phag mos byin gyis brlabs /
rgyud sde bzhi yi dgongs pa mkhas / /
dzA lan+d+ha ra zhes bya ba'i / /
bla ma de la phyag 'tshal lo / /
sgra tshad lung rigs bstan bcos mkhas / /
rig 'dzin tshe yi dngos grub brnyes / /
ka ma la zhes bya ba yi / /
bla ma de la phyag 'tshal lo / /
thabs dang shes rab pha rol phyin / /
sde snod dgongs pa thugs la shar / /
gser gling pa zhes bya ba yi / /
bla ma de la phyag 'tshal lo / /
gdol pa'i rigs la mar nag mkhan / /
phyag rgya ma dang dngos grub brnyes / /
bir ya pa zhes bya ba yi / /
bla ma de la phyag 'tshal lo / /
bram ze'i rigs la snyan dngags mkhan / /
bu smad bcas shing mkha' la gshegs / /
kong+ka na zhes bya ba yi / /
bla ma de la phyag 'tshal lo / /
rgyal rigs lkugs pa'i spyod pa mdzad / /
gsang spyod mchog gi dngos grub brnyes / /
pa ka pa lA zhes bya ba'i / /
bla ma de la phyag 'tshal lo / /
bram ze'i rigs la zangs mgar lus / /
rdzu 'phrul rkang mgyogs dngos grub brnyes / /
taM pa ka zhes bya ba yi / /
bla ma de la phyag 'tshal lo / /
rgyal rigs pi wang gling bu 'khrol / /
thugs dam zhal gzigs mkha' la gshegs / /
b+hi na sa zhes bya ba yi / /
bla ma de la phyag 'tshal lo / /
bram ze'i rigs la dman pa'i lus / /
smad 'tshong ma dang dngos grub brnyes / /
su ta lo ki zhes bya ba'i / /
bla ma de la phyag 'tshal lo / /
mu stegs rigs la sgra tshad mkhan / /
phyir rgol tshar bcad mkha' la gshegs / /
d+har+m+ma kI rti zhes bya ba'i / /
bla ma de la phyag 'tshal lo / /
lham mkhan rigs la skal bar ldan / /
dur khrod gnas su dngos grub brnyes / /
ku mA ra zhes bya ba yi / /
bla ma de la phyag 'tshal lo / /
dge tshul lus kyis mdze mo khur / /
gang+gAr bzhugs nas mkha' la gshegs / /
tshem bu pa zhes bya ba yi / /
bla ma de la phyag 'tshal lo / /
rams mkhan rigs la dge bsnyen lus / /
tshangs spyod u rgyan gnas na bzhugs / /
nI la pa zhes bya ba yi / /
bla ma de la phyag 'tshal lo / /
dge slong lus kyis phyag rgya bsten / /
lho nub srin po'i kha gnon mdzad / /
pad+ma kA ra zhes bya ba'i / /
bla ma de la phyag 'tshal lo / /
shan pa'i rigs la skal bar ldan / /
seng ge zhon nas spyod pa mdzad / /
sid+ha pa zhes bya ba yi / /
bla ma de la phyag 'tshal lo / /
nya pa'i rigs la dge bsnyen lus / /
rgya mtsho'i gling du dngos grub brnyes / /
mi na ra pa zhes bya ba'i / /
bla ma de la phyag 'tshal lo / /
rgyal rigs rig pa'i gnas lnga mkhas / /
nam mkha'i lha dang the tshom sel / /
sprin gyi shugs can zhes bya ba'i / /
bla ma de la phyag 'tshal lo / /
tha ru'i rigs la mnyen pa'i lus / /
sdug bsngal rgya mtsho kun las brgal / /
ka ru pa ka zhes bya ba'i / /
bla ma de la phyag 'tshal lo / /
rgyud sde bzhi yi sgra don mkhas / /
dbang bzhi rdzogs nas mkha' la gshegs / /
da si ri pa zhes bya ba'i / /
bla ma de la phyag 'tshal lo / /
bram ze'i rigs la spyod pa byed / /
rtog med sems la rang dbang thob / /
a nan+ta zhes bya ba yi / /
bla ma de la phyag 'tshal lo / /
spyan ras gzigs kyis byin gyis brlabs / /
bum pa thogs nas dri ma 'khrud / /
seng ge pa zhes bya ba yi / /
bla ma de la phyag 'tshal lo / /
bram ze'i rigs la rnal 'byor lus / /
ldom bu mdzad cing dngos grub brnyes / /
zla ba bzang po zhes bya ba'i / /
bla ma de la phyag 'tshal lo / /
sgrol ma dkar mos byin gyis brlabs / /
rnal 'byor rgyud la 'grel pa mdzad / /
kun dga' snying po zhes bya ba'i / /
bla ma de la phyag 'tshal lo / /
'jam dpal sku yi sprul par 'khrungs / /
klu sgrub dgongs pa thugs la chud / /
zla ba grags pa zhes bya ba'i / /
bla ma de la phyag 'tshal lo / /
mi g.yo zhal gzigs spyod pa mdzad / /
gcer bu brtul zhugs dur khrod gnas / /
smad dkris pa zhes bya ba yi / /
bla ma de la phyag 'tshal lo / /
rgyal po dman pa'i spyod pa mdzad / /
rigs ngan ma dang dngos grub brnyes / /
kar+Na pa zhes bya ba yi / /
bla ma de la phyag 'tshal lo / /
thugs rje sgrol mas byin gyis brlabs / /
gnod byed 'jigs pa brgyad las thar / /
a wa d+hU tI zhes bya ba'i / /
bla ma de la phyag 'tshal lo / /
rtsa rlung thabs kyi lam la mkhas / /
'byung ba rlung la rang dbang thob / /
tsar+ya pa zhes bya ba yi / /
bla ma de la phyag 'tshal lo / /
shing thun rigs la dngos grub brnyes / /
theg chen klu sgrub rjes su 'brangs / /
shAkya bshes gnyen zhes bya ba'i / /
bla ma de la phyag 'tshal lo / /
nya pa'i rigs la rtsa rlung mkhan / /
bde la lam slong gcer bu mdzad / /
tsaN+Da lI zhes bya ba yi / /
bla ma de la phyag 'tshal lo / /
rang byung rten la bskor ba mdzad / /
thugs dam zhal gzigs mkha' la gshegs / /
glu dbyangs mkhan zhes bya ba yi / /
bla ma de la phyag 'tshal lo / /
bram ze'i rigs la dge slong lus / /
sbyangs pa bcu gnyis spyod pa mdzad / /
b+ha ga la na zhes bya ba'i / /
bla ma de la phyag 'tshal lo / /
ri khrod mai tri'i brgyud pa 'dzin / /
phyag rgya chen po thugs la shar / /
sgra mkhan zhabs zhes bya ba yi / /
bla ma de la phyag 'tshal lo / /
dur khrod la sogs mtha' ru bzhugs / /
skal ldan 'dul zhing tshogs 'khor mdzad / /
kon+taM li zhes bya ba yi / /
bla ma de la phyag 'tshal lo / /
rta mgrin zhal gzigs gdug pa 'dul / /
'dod yon spyod cing mkha' la gshegs / /
tsa pa ri zhes bya ba yi / /
bla ma de la phyag 'tshal lo / /
rgyal rigs dman pa'i spyod pa mdzad / /
dur khrod rgyu zhing sha chen gsol / /
si ya li zhes bya ba yi / /
bla ma de la phyag 'tshal lo / /
sgrol mas zhal gzigs lung yang bstan / /
gtsug lag khang du dngos grub brnyes / /
nyi ma sbas pa zhes bya ba'i / /
bla ma de la phyag 'tshal lo / /
rgyal rigs nyi ma'i zer la gshegs / /
ri lu mig sman sa 'og spyod / /
ngag gi dbang phyug ces bya ba'i / /
bla ma de la phyag 'tshal lo / /
dman pa'i rigs la dge slong lus / /
gdan gcig mdzad cing dngos grub brnyes / /
hi la pa zhes bya ba yi / /
bla ma de la phyag 'tshal lo / /
glang chen zhon nas dur khrod rgyu / /
rgyal po btul nas mkha' la gshegs / /
ka la ka zhes bya ba yi / /
bla ma de la phyag 'tshal lo / /
bde mchog zhal gzigs spyod pa mdzad / /
dug sbrul chen po dbu la bcings / /
ku b+hu tsa zhes bya ba yi / /
bla ma de la phyag 'tshal lo / /
rgya mtsho'i gling du dka' thub mdzad / /
o D+yan gnas su dbang bzhi rdzogs / /
seng ge pa zhes bya ba yi / /
bla ma de la phyag 'tshal lo / /
nags tshal nang du dka' thub mdzad / /
byams pa'i zhal gzigs bstan bcos brtsams / /
thogs pa med pa zhes bya ba'i / /
bla ma de la phyag 'tshal lo / /
dpal gyi ri la bskor ba mdzad / /
o D+yan gnas su dka' thub byas / /
na ta pa zhes bya ba yi / /
bla ma de la phyag 'tshal lo / /
o ta pa yi gtsug lag tu / /
dgyes pa rdo rjes byin gyis brlabs / /
gling bu mkhan zhes bya ba yi / /
bla ma de la phyag 'tshal lo / /
b+haM ga la ru dka' thub mdzad / /
rdo rje gdan du thugs dam gzigs / /
sa ra ha zhes bya ba yi / /
bla ma de la phyag 'tshal lo / /
oD+yan gnas kyi dur khrod du / /
mkha' 'gro ma yis byin gyis brlabs / /
sa ra su ka zhes bya ba'i / /
bla ma de la phyag 'tshal lo / /
b+haM ga la yi byang shar du / /
gshin rje dmar pos byin gyis brlabs / /
ka la laM ge zhes bya ba'i / /
bla ma de la phyag 'tshal lo / /
seng ldeng nags la dka' thub mdzad / /
kharba pa Ni thugs dam gzigs / /
b+ha ya ni zhes bya ba yi / /
bla ma de la phyag 'tshal lo / /
ma ga d+ha ru rgyal po btul / /
dur khrod gnas su rol pa mdzad / /
me tog pa zhes bya ba yi / /
bla ma de la phyag 'tshal lo / /
gzhan yang gsang sngags lam brten pa'i / /
mkha' spyod gshegs pa thams cad dang / /
dngos grub thob pa thams cad la / /
bdag ni gus pas phyag 'tshal lo / /
phyag 'tshal gsol ba 'debs pa na / /
thugs rjes dgongs la byin gyis rlobs / /
de ltar gsang sngags spyod mdzad pa / /
grub thob brgyad cu rtsa bzhi la / /
bdag nyid gus pas gsol 'debs na / /
thugs rjes byin gyis brlab tu gsol / /
sku yi byin gyis brlab tu gsol / /
lus la bde chen spar du gsol / /
gsung gi byin gyis brlab tu gsol / /
ngag la nus par byin gyis rlobs / /
thugs kyi byin rlabs ye shes phob / /
sems la 'od gsal bskyed du gsol / /
sku gsung thugs kyis byin gyis rlobs / /
byin rlabs chu rgyun ma gcod cig /
chos sku gcig tu ma gyur bar / /
thugs rje'i lcags kyus ma btang zhig /
khyed la bdag gis gsol btab pa / /
de las byung ba'i bsod nams kyis / /
'gro drug sems can don mdzad nas / /
phyag rgya chen po'i don rtogs shog /
grub thob brgyad cu rtsa bzhi'i gsol 'debs bla ma rdo rje gdan pas mdzad pa rdzogs so // //
paN+Di ta bai ro tsa na dang lo tsA ba shrI chos kyi grags pas bsgyur cing zhus te gtan la phab ba'o // //
