@## / /
rgya gar skad du /
gu Na a par+yan+ta sto traM /
bod skad du /
yon tan mtha' yas par bstod pa /
thams cad mkhyen pa la phyag 'tshal lo / /
rgyal ba'i yon tan mtha' mi 'tshal bas gal te khyod bsngags mi brjod na / /
'ga' yang khyod bstod mi bgyid khyod kyi 'byor ba 'gro bas rtogs ma mchis / /
gang slad 'gro 'dis khyod la bstod pa bgyis kyang nongs pa ma mchis pa / /
de slad don 'dir bdag ni blo gros rab tu chung yang brtson pa lags / /
srid gsum dag la phan brtson blo mnga' ngan song gnas na'ang bsngags par 'os / /
rang don smon pa'i blo gros can ni mya ngan 'das kyang ma lags zhes / /
de slad khyod ni 'khor ba'i 'jigs pas mi ldog brtan zhing mi g.yo bas / /
'jig rten skye zhing 'chi bas nyam thag yongs su bskyab par brtson pa lags / /
srid pa'i 'gro ba dag tu sdug bsngal rnams kyis smas pa'i sems can la / /
bdag gi blo gros rtsub pos sdug bsngal rnam mang de dang de bsgrubs pas / /
de phyir bdag gis de dag rnams la bde ba bskyed phyir bzod bya zhes / /
de slad khyod ni 'gro la zhi ba'i bde ba bskyed slad brtson pa lags / /
sems can gang dag ma rig ldongs pas bsam pa rgud pa'i blo gros can / /
pha dang bur gyur rnams kyis bdag la gnyen snyam byams pas phan btags pa / /
de dag btang nas gcig pu thar par byed pa bdag gi tshul min zhes / /
de slad khyod kyis 'gro ba mgon med nges thar bgyi slad smon lam btab / /
sngon chad 'khor bar sdug bsngal kun du myong gyur tshe na bdag la ni / /
gang dag yun ring ngo shes byams sems ldan pas lan brgyar grogs byas pa / /
bde ba thob tshe de dag bkol nas ji ltar yongs su spyad bya zhes / /
de slad khyod ni bdud rtsi 'ang sems can kun dang thun mong gsol bar brtson / /
mchog sbyin 'gro bar sems can rnams dang lhan cig longs spyod 'das dgongs nas / /
de dag nges par yongs su mi gtong bas na khyod kyi bstan pa ni / /
ji ltar khyod nyid ne tsor 'khrungs tshe ljon shing gzhon nu lags spyad pa'i / /
ljon shing rgas par gyur kyang yongs su mi gtong de ltar brtson pa lags / /
gang slad 'gro ba mya ngan ma 'das mya ngan khyod 'da' blo ma byung / /
bde gshegs go 'phang brnyes par nus pa ma lags de mi mdzad / /
de slad khyod ni kun mkhyen yon tan gter dag brnyes mdzad slad du brtson / /
stobs bcu'i yon tan bdag gir mdzad pa las gzhan khyod la phra mi mnga' / /
gang su la la dag gis bde gshegs go 'phang brnyes pa de dag kyang / /
'di bas shin tu smad pa'i gnas skabs dag tu lhung ba byung ngo zhes / /
de slad khyod kyis nyam ngar lhung ba'i tshe yang bdag nyid smad ma mdzad / /
bdag la smod pa mi rung skyes bu dar ba zhum par bgyid ma lags / /
gang slad gal te rang la rag las 'bad pas byang chub thob gyur na / /
sangs rgyas go 'phang rnyed dka' ma lags snyam du khyod kyi blo gros byung /
de slad khyod kyis nyam nga'i dus su'ang kun mkhyen smon lam brtan bzlog pa / /
dman la dga' ba rnams kyi tshig dag khyod kyis khyad du bsad par mdzad / /
nyon mongs chu bo rab 'khrug pa dang ngan 'gro la dag rtag tu gdangs pa dang / /
so so'i skye bo'i g.yo dang sdig pa'i grogs po rtag par rgyun du gnas pa dang / /
thub rnams rnyed par dka' zhes de ltar sems zhum 'gro ba gtong ba'i rgyu / /
gang lags de nyid khyod kyi thugs rje rtag tu skye ba'i rgyur yang gyur / /
ji ltar 'gro ba rnams la khyod blo shin tu byams pa skye ba ltar / /
'jig rten 'di dag rang la'ang byams pa'i blo gros skye bar mi 'gyur la / /
'jig rten phongs pa'i gnas skabs gyur na bdag nyid dag kyang gtong bar bgyid / /
khyod ni shin tu nyam nga'i dus su'ang 'gro ba gtong ba bzhed ma mchis / /
gang zhig skye bo dman dang phongs pa re ba'i bsam ldan mthong na yang / /
brtse med 'bras bu 'dod pas smod gzhan yon tan dag dang ldan tshol ba / /
bsam brlag de ni sbyin pa byed kyang slong ba rnams dang mtshungs so zhes / /
de slad khyod ni thugs rjes slong ba rnams la sbyin par bzhed la zhugs / /
'ga' zhig rang nyid ma dul bzhin du rigs par ldan pa'i tshig smra yang / /
rang gi tshig dang 'gal bar spyod pas gzhan dag 'dul bar mi nus zhes / /
khyod kyis dgongs nas de slad 'gro ba mtha' dag thugs la bzhag mdzad nas / /
re zhig bdag nyid ma dul ba nyid dul bar mdzad phyir brtson pa lags / /
gang slad mkhas pa rnams kyi mi dge'i las kyang zhi ba'i bde bar 'gyur mod kyi / /
'on kyang 'phags pas mi dge ba dag kun du bsten 'os ma yin zhes / /
de slad khyod ni rtag tu rang bzhin yongs su dag pas sdig las log /
ngan song 'jigs pas ma lags lha yi bde spyad bzhed pa'i phyir ma lags / /
gang dag 'gro la mi lta bdag nyid zhi bar 'gro bar bgyi slad spyod bgyid pa / /
des kyang ci ste brtson pa ma bsten slan chad bsam rdzogs mi 'gyur na / /
gang gis 'gro ba ma lus bsgral phyir brtson pa brtsams pas ci smon zhes / /
de slad khyod kyis rang gi bde la ma gzigs byang chub slad du brtson / /
khyod kyis 'byor ba chung ba'i tshe yang sbyin par bzhed pa ma spangs la / /
bdog pa chung yang slong ba rnams la zhum mi mnga' ba'i thugs kyis stsal / /
dbang phyug chen po mnga' yang tshul dang 'gal ba'i tha snyad mi mnga' la / /
na tshod lang tshor gyur kyang 'dod pa rnams la thugs ni chags mi mnga' / /
khyod kyis thos dang blo gros che ba'i tshe na'ang bdag bstod ma mdzad la / /
'gro ba yon tan chung ba gzhan rnams kyang ni mthon por bkur bar gyur / /
yon tan tshogs la gnas tshe nyid kyi spyod pa nyes pa chung ngu'ang bzung /
'gro ba dmu rgod rnams la rtsol ba mi mnga' bde bar gnas pas bzhugs / /
khyod kyi thugs ni srid dang nyon mongs skyo bas zhi la dgyes gyur kyang / /
thugs rje nyid kyis mdzad pa'i yon tan skye bo rnams dang rjes su mthun / /
byed pa ma gtogs gzhan gyis 'bras bu mi myong bar ni khyod mkhyen kyang / /
'on kyang sems can rnams kyi 'byor pa skyed slad bsod nams gter rnams bdar / /
khyod la shes rab la sogs yon tan gang dag rtag tu mnga' gyur pa / /
de dag khyod kyis 'gro ba dag gi don rnams nyid du nye bar spyad / /
de las khyod kyi bsod nams 'bras bu gzhan du mchis pa ma lags la / /
de dag 'gro ba'i 'byor slad yongs su bsngos kyang don ma mchis ma lags / /
khyod la gzhan la sman pa'i thabs dang 'bral ba'i dus 'ga'a'ang byung ma gyur / /
thabs chung ma gyur 'bras bu ma mchis ma lags 'bras bu chung ma lags / /
bsod nams chung ngu rtsom pa dag la khyod ni mngon dgyes ma lags la / /
bsod nams chu bo dag gis ngoms par ma gyur chab kyi rgya mtsho bzhin / /
mtshan mo ston ka'i zla ba nya ba'i mdangs kyis nyams dgar gyur pa dang / /
rdzing bu ut+pal rgyas pa gnyid bral mig la rngom brjid byed rnams dang / /
ri bo ljon shing me tog rgyas pa brgya yis rtse mo dkrigs rnams kyis / /
gzhan la gcig tu sman dgyes khyod kyi blo gros phrogs par rngo mi thogs / /
'jig rten sdug bsngal dag gis smad tshe khyod ni nyid la byams pa yis / /
yul gyi dga' ba ston nyams su blang bya min zhes thugs rje'i blos mkhyen nas / /
gling bzhi'i dbang phyug mnga' yang yul rnams kyis ni thugs kyang mi phrogs la / /
khyod kyis gzhan sman lhur bzhes mdzad pas dus dag shin tu 'das par bgyis / /
phyug cing 'byor ba slong ba rnams kyis legs par spyad par ma byas dang / /
dur khrod ljon shing me tog rgyas pa'i ljid kyis g.yur za mtshungs so zhes / /
de slad bsod nams dman pa'i 'byor bdag la slong rnams mi spyod pas / /
khyod kyi dkor nor slong ba ma mchis pa ni thugs la gcags par gyur / /
gang zhig brtse med srid pas tshong ba bzhin du 'bras bu'i phyir btsal nas / /
de ni 'bras bu yang ni slang ba rnams la sbyin par spro ma mchis / /
gang gi slad du khyod kyi gtong ba rnams dus gzhan la sman gyur pa / /
de slad de yi 'bras bu'ang slong ba rnams kyis rang gi lag par bzung / /
ri ngos ljon shing 'bras bu smin pa dag tu bya rnams lta bu dang / /
dgon pa'i rdzing bu bskyed shing bzang pos bskor bar ngal rnams ltar / /
'dzem med slong ba dgyes pa khyod la bag phebs 'byor ba 'tshal ba yi / /
slongs mo pa dag kun nas myur bar mngon du lhags nas sdod tsing mchis / /
dpal 'byor 'bangs dang btsun mo rang gi sha dang srog kyang gtong ba na / /
khyod kyis sras gzhon rab sdug ston zla tshes pa dri med gzugs ldan pa'ang / /
slong ba rnams la gtong bar mdzad la brtson par gyur pa ji lta ba / /
de ltar gtong la goms pa khyod kyi thugs la brtan pa nyid kyang byung / /
gang zhig thos par gyur na'ang 'jig rten 'di la gnod pa skye 'gyur dang / /
gang yang khyod nyid kyis kyang yun ring sku nyams bzhes par mi spyod pa'i / /
spyod pa de dag khyod la goms pas dus su rang gi ngang nyid gyur / /
de slad yon tan dag ni yongs goms ma bgyis spel bar dka' ba lags / /
ji ltar sman pa gdon gyis zin la gdon rnams bsal bar bgyid slad du / /
rdeg cing tshig rtsub smra ba spyod kyang zin pa nyid la rdeg mi bgyid / /
de ltar khyod kyang nyon mongs nyid la brtse dang bral bas spyod mdzad kyi / /
'gro ba nyon mongs gyur pa la ni khyod nyid thugs rje mdzad pa lags / /
khyod kyis rtag tu yon tan nor lhag rnams la gus pas bsags pa mdzad / /
mnyam pa rnams la yon tan goms par bgyi slad byams pa'i thugs kyis spyad / /
dman la thugs rjes brtson pa mchog gis yon tan rnams bskrun te / /
'gro ba rnams la khyod kyis ji ltar rigs par legs par mdzad par zhugs / /
ji ltar ma ma rang lus sna tshogs thabs tshul mang po 'dzin bgyid kyang / /
gzhon nu'i nad bsal ched lags dga' bskyed ba byed ma lags lus phyir ma lags pa / /
de ltar khyod kyang brtson pa chen pos yon tan bdag nyid bskrun mdzad pa / /
'gro ba'i longs spyod ched lags grags dang gzhan dag zil mnan ched ma lags / /
khyod kyi blo gros gzhan la sman pa'i thabs mkhyen mdzad slad zhugs gyur pa / /
'di ltar khyod nyid thugs rjes rnam pa de dag nyid la zhugs lags gda' / /
khyod ni brtson 'grus 'phags pas brtsal ba che yang mnyel bar ma gyur pa / /
de gsum dag gis khyod kyis gzhan sman ma bsgrubs cung zad byung ma gyur / /
khyod ni 'bad rtsol chen po can gyi phrin las mnga' bar mi bzhed la / /
spyod pa shin tu rmad du byung ba gcig tu bsam yas 'di yang byung / /
gang slad khyod kyi sems can ma mchis pa 'di thugs su chud gyur kyang / /
'di ltar sems can don gyi slad du grangs med dus su'ang srid par bzhugs / /
gang slad shes rab don dam bstan cing snying rje kun rdzob ston mdzad pa / /
de slad don bzhin dgongs mdzad khyod la sems can mchis pa ma lags kyang / /
gang tshe khyod ni stobs bcu bskyed pa'i thugs rje dag dang ldan gyur pa / /
de tshe 'gro ba nyam thag rnams la khyod byams bu la pha byams bzhin / /
'gro ba gtugs dang nyon mongs bas pas byang chub mchog thob ma mchis la / /
nyon mongs phyogs pas rang las sman par bgyid pa'ang thob 'gyur ma lags pas / /
de slad khyod kyis byang chub brnyes slad brtson 'grus brtan pa mdzad pa na / /
nyon mongs nges par ma bsregs ran gyi dum bu bzhin du spang bar mdzad / /
khyod kyi nyon mongs dran dang mkhyen pas bzung bas yon tan sna tshogs 'grub / /
nyon mongs spang bar gyur pa byang chub rgyur yang nye bar 'gyur lags te / /
'di ltar de yis khyod blo shol gom yul can du yang ma bgyis la / /
'gro ba rnams su skye ba brgyud pa'ang yon tan rnams kyi zhing du mdzad / /
'gro ba nyon mongs gyur dang sdug bsngal brgya dag byung bas bcom pa yis / /
rtsol dang bral zhing mgon ma mchis pas grang dang gang du spyod bgyid pa / /
'gro ba de ni nyon mongs dgra thul khyod kyi thugs rjes spyod pa na / /
srid pa len dang stong dang gnas pa dag la mnga' dbang mchis pa lags / /
ci yang med pa'i skye mched kyi ni yul can phra rgyas rnams bcom nas / /
de dag spangs pa'i thabs tshul gang lags dam pa'i tshogs la yun ring bshad pa mdzad / /
sa gsum sman pa'i thabs mkhas mnga' ba khyod kyis phyir yang drangs nas ni / /
dud 'gro dag tu'ang smon pa mdzad nas skye ba brgya phrag rnams kyang mdzad / /
sngon gyi mi dge'i phrin las rnam par smin par ma nges gang lags pa / /
de dag dud 'gro'i 'gro bar gshegs la gzhol ba khyod la mnga' mchis pas / /
khyod kyis rnam smin ched du drangs te thugs la dgongs pa'i don bsgrubs pa / /
drang srong gis bshad gsang sngags zhi bas dug gi shugs dag bzlog pa bzhin / /
khyod kyis rtag tu mi dge'i chos dang g.yul dag spang bar gyur pa na / /
'gro ba dar mdzad mkhas pa khyod kyis 'gro ba de dang der spyod pa'i / /
tshul khrims ma 'bad brtul zhugs ldan pa bzhin du gyur pa ji lta ba / /
de ltar dam pa'i spyod lugs byang chub sgrub pa dag la goms par mdzad / /
ma bzhin res 'ga' 'ang thugs rje dag dang ma bral mgon ma mchis rnams kyis / /
sdug bsngal de dang de dag bsal slad 'gro ba sdug bsngal can dag tu / /
bsnyengs dang bral bar spyod pa mdzad pa khyod kyi thabs la mkhas pa ni / /
bsgrub par dga' dang brnyes par dka' ba 'ga' yang byung bar ma gyur lags / /
gang slad sna tshogs thabs kyis 'gro ba sdig pa bying 'dul khyod la ni / /
dud 'gro'i 'gro ba dag kyang bde 'gro bzhin du don chen kho nar gyur / /
ngan song dag tu 'khrungs na'ang legs par spyod pa nyams pa mi mnga' ba / /
de slad khyod kyi sdig pa'ang yon tan 'gyur bar dge ba nyid dang mtshungs / /
khyod la legs brten kha cig byang chub gsum la blo gros ci rigs zhugs / /
de bzhin gzhan dag bsam gtan gzugs med dag la go 'phang gzhag pa mdzad / /
kha cig gtong bar zhugs shing nges tshul mchid kyis 'tshal gyur pas / /
khyod kyis 'jig rten dag la sman yon tan ma btags pa ni 'ga' ma mchis / /
khyod kyis 'jig rten dag na 'gro ba gang rnams nges par thar 'tshal ba / /
bde 'gror nye bar drangs shing dge ba yongs su smin pa nyid du mdzad / /
khyod kyis 'gro ba zhi mdzad slad du 'gro ba rnams su spyod pa na / /
drang srong chen po gzhan dag dus bzhin byung bas zhi bar mdzad pa bzhin / /
gang slad khyod ni 'gro ba'i skye ba bcad dang rdzogs sangs rgyas mdzad ma gtogs par / /
gzhan gyis skye ba zhi bar mi 'gyur snyam du blo gros nges gyur pa / /
de slad byung chub gzhol ba'i thugs mnga' khyod kyis srid rtse man chad kyi / /
lam rnams tshul bzhin ston par mdzad pas dus dag 'das par gyur pa lags / /
gang zhig rtogs par ma gyur pa yis 'jig rten ma rig ldongs gyur la / /
'gro ba sdug bsngal mang por rgyu zhing 'chi bdag mtshams las mi 'da' ba'i / /
'phags lam 'jigs med sngon gyi drang srong che rnams rjes gshegs gang lags pa / /
de ni khyod kyis 'gro ba'i sdug bsngal mthar gtugs slad du nyid kyis mkhyen / /
ji ltar dus mtha'i tshe na nyi ma du mas chab bskams 'jig rten 'di / /
zhugs chen mched pa khros pa lta bus thal ba dag kyang sreg bgyid pa / /
de ltar dregs bral khyod kyis nyon mongs bsrabs par gyur pa'i bag chags kyang / /
ye shes zhugs chen 'ang ra ba dag gis nges par bsregs par gyur pa lags / /
gang dag sa gsum bla ma rnams la nges par gnas par 'tshal ba dag /
mun pa chung ngu dang yang lhan cig gnas par 'gal ba gang lags pa'i / /
yon tan mtha' yas de dag mngon par sangs rgyas tshe na dus gcig tu / /
shing la bya rnams gnas 'cha' bzhin du gyur pa khyod kyis gang las brnyes / /
nyi ma 'od zer gsal ba stong ldan zla ba sprin dang bral gyur pa / /
lhag par dga' bar bgyid pa nam mkha'i dkyil na nges par gnas gyur kyang / /
gang gis khebs pa'i 'gro ba srid pa'i dgon pa thibs por 'khyam bgyid pa'i / /
ma rig mun nag de dag rab tu zhi ba'i thabs tshul khyod kyis bstan / /
sdug bsngal khyab pa 'di yin de rab skye bar 'gyur ba'i kun 'byung 'di / /
de mthar gtugs pa 'di yin de rtogs gyur la gzhol ba'i thabs 'di zhes / /
de ltar tshangs pa khyod kyis dag pa zla 'od gtsang ma dag kyang bstan / /
de dag rtogs bgyis skye ba dman yang tshangs pa'i go 'phang thob par 'gyur / /
ji srid nyi ma'i snang ba gang lags de ni nub kyi ri dbang gis / /
nyi ma nub par ma bgyis de srid rab rib rab tu zhi bar bgyid / /
khyod kyis skye shi mthar gtugs bgyi slad thabs tshul bstan pa gang lags pa / /
de ni khyod nyid zhi bar gshegs kyang snying gi mun nag zhi mdzad lags / /
de ltar tshangs pa'i gtso bo lha yi bla mar gyur pa tshangs gter gyis / /
bstod bgyis bstod par 'os pa bde gshegs mngon sum bzhugs bzhin bstod bgyis pas / /
bdag gi bsod nams gter dag bsags pa gang lags de yis 'gro ba rnams / /
drang srong chen po rnams kyis dgongs pa'i legs pa gang lags der gyur cig /
yon tan mtha' yas par bstod pa slob dpon dkon mchog 'bangs kyis mdzad pa rdzogs so // //
rgya gar gyi mkhan po sarbadz+nya de ba dang /
lo tsA ba ban+de rin chen mchog gis bsgyur /
zhu chen gyi lo tsA ba ban+de dpal brtsegs kyis zhus te gtan la phab pa //
