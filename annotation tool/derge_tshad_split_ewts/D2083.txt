[ ]gshin rje gshed la phyag 'tshal lo / /
gnod sbyin mo la sogs pa de rnams kyi mthus /
nyi ma re la ji tsam lag tu blangs pa de thams cad gsog 'jog mi bya bar longs spyad cing zad par bya'o / /
gzhan la yang mi bshad do / /
de ltar ma byas na 'grub par mi 'gyur ro / /
de dag thams cad kyi dam tshig phyag rgya so sor gsungs pa'o / /
yang na de dag thams cad rdo rje'i rigs kho nas 'dug pas /
rdo rje'i rigs kyi phyag rgya kho na bya ba ni thams cad la khyad med pa'i phyir ro / /
rdo rje bsdams pa byas nas ni / /
khros pa'i bsam pas bcing bar bya / /
mthe bo rdo rje brtan pas mnan / /
'di ni khro bo'i phyag rgyar dran / /
zhes so / /
'di rnams kyi rim pa ji lta bas lan bdun tshun chad kyis gal te ma grub na de'i tshe khro bo'i rgyal po'i sngags sbyar te /
stong phrag tsam rtog pa las gsungs pa'i grangs kyis nges par 'grub par 'gyur ro / /
dod de la sbyar ba ni /
oM ya mAn+ta ka oM b+ho ga ba ti swA hA hUM /
de bzhin du gzhan gyi yang sngags rnams sbyar la bzlas par bya'o / /
de ltar byas kyang ma grub na /
bdag gis byas pa'i zhe gnod sbyin ma'i mngon rtogs kyi tshul gyis 'dir bsgrub par bya'o / /
de bzhin du gzhan gyi yang bya ba dang spyod pa dang /
rnal 'byor gyi rgyud las bstan pa'i sgrub thabs thams cad /
dpal gshin rje'i gshed kyi rnal 'byor pas bsnyen pa bskyal ba dang /
dgug pa la sogs pa dang mchod pa rnams cho ga bzhin du byas te /
bsgom pas bsgrub par bya'o / /
de las skyon bzlas pas bsgrub par bya'o / /
de ci'i phyir zhe na /
'di rnams rnal 'byor chen po'i nang nas gsungs pa'i sgrub thabs thams cad bsgrub par bya'o zhes gsungs pa'i phyir ro / /
de'i phyir na theg pa gzhan la yang gnas pa'i sgrub thabs sgrub par byed pa la the tshom du mi bya'o / /
sngags rnams yid bzhin nor bu ltar bsgrubs pa'i 'bras bu gcig tu ma nges pas so zhes so / /
bya ba spyod pa rnal 'byor rnams / /
de rnams don la khyad med kyang / /
sems can bsam pa tha dad phyir / /
de bzhin phye nas bstan pa'o / /
'gro la phan pa de nyid kyis / /
'gro kun sgyu ma ltar gsungs kyang / /
khrus la sogs pa dag 'dod pa / /
de la ci phyir bdag med bshad / /
sna tshogs thabs kyi rgyan rnams ni / /
snying rje'i ro dang ldan pas ni / /
de phyir byang chub sems dpa' yis / /
sgyu ma'i gdan ni bstan pa'o / /
bya ba spyod pa rnal 'byor la / /
gang zhig blo ni chags gyur pas / /
des ni tshogs bsag khyad par du / /
de las gsungs pa'i las bya'o / /
dpa' bo'i 'khrugs pas gzhan 'joms sam / /
yang na 'bros pa legs pa yin / /
gnyis po spangs pa'i spyod pa de / /
dgos pa med par ltung ba'i phyir / /
rgyud rgyal rgya mtsho'i nang nas shin tu rin chen cho ga 'di / /
'gro la phan phyir dpal ldan gshin rje gshed kyi sgrub thabs bton / /
de phyir 'di las rang gzhan don du rab tu sgrub par gyis / /
skabs don phan pa 'dod pa 'di las thos par mi 'gyur ram / /
'di nyid byed pa sems kyi rnam pa thams cad kyis / /
lus can rnams kyi sems ni rang dbang spros pa la / /
srid pa de srid thar pa rab tu khyad pa'i phyir / /
blo yi nor ldan bla ma dag la thogs 'gyur ram / /
skye shi nad kyi chu rlabs 'khrugs pa'i phreng ba can / /
srid chu'i ster las skye bo'i bsod nams 'dir thob shog /
bdag kyang 'jam pa'i rdo rje'i sgur ni rab gyur te / /
srid pa gsum la phan byed ji srid nam mkha'i dbyings / /
bzang ngan rnam par dpyod pa'i rang bzhin grub mtha' dang / /
'jam dpal zhabs kyi pad+ma'i rdul tshogs mgos len cing / /
sdig pa phra zhing chung la'ang 'jigs pa rab tu 'dzem / /
thos dang snying rje sbyin dang bzod pa des tshim pa'i / /
shes rab skyong gis dpal ldan gshin rje gshed tshogs bstan / /
gshin rje gshed kyi yid bzhin gyi nor bu'i phreng ba zhes bya ba'i sgrub thabs rdzogs so // //
rgya gar shar phyogs b+hang+ga la'i paN+Di ta dA na shI la zhes bya bas gnas byin gyis brlabs pa drang srong srin po rir rang 'gyur du byas pa'o //
[ ]
