@## / /
rgya gar skad du /
o DI yA na kra mA rI ts+yai sA d+ha naM /
bod skad du /
u D+yan gyi rim pa'i 'od zer can gyi sgrub pa'i thabs /
'phags ma 'od zer can la phyag 'tshal lo / /
dang por snying gar nyi ma'i gdan la hUM ngo / /
de'i 'od zer gyis bcom ldan 'das ma bkug ste /
sna tshogs pa'i mchod pas yang dag par mchod la /
sdig pa bshags pa la sogs pa byas nas /
stong pa nyid bsgoms pa'i rjes su sna tshogs rdo rje'i rnam pa sems kyis bsams la /
de yongs su gyur pa las rdo rje'i sa gzhi dang /
rdo rje'i ra ba la sogs pa bsams la /
de'i dbus su dpal u D+yan gyi gnas gru gsum dkar zhing dmar ba'o / /
de'i dbus su nyi ma la gnas pa'i rdo rje rtse lnga pa hUM gis de'i lte ba mtshan pa'o / /
de yongs su gyur pa las byang chub sems kyi ngo bo nyid 'jig pa'i dus chen po'i me lta bu gyen du rnam par 'phro ba /
zil gyis mi non pa'o / /
ha ha zhes dgod cing bdud rnam bzhi g.yon brkyang ba'i zhabs kyis mnan pa /
phyag bcu gnyis pa /
zhal drug pa /
spyan gsum pa /
mdog dmar po /
dang po g.yas kyi phyag drug rnams su ral gri dang /
sna tshogs rdo rje dang /
rdo rje rtse gcig pa dang /
dgra sta dang /
mda' dang /
gtun shing bsnams pa'o / /
g.yon gyi phyag rnams su sdigs mdzub dang bcas pa'i khab dang /
rtse gsum dang /
mya ngan med pa'i yal ga dang /
gzhu dang /
zhags pa dang /
tshangs pa'i mgo bo rnams so / /
mi mgo'i phreng ba 'phyang ba /
lus kyi yan lag dang /
nying lag thams cad mdzes pa'o / /
stag gi pags pa'i stod g.yogs kyi gos can /
rtsa ba'i zhal ni dmar ba'o / /
dkar po dang /
nag po g.yon pa'i zhal gnyis so / /
ser po dang nag po ni g.yas kyi zhal gnyis so / /
steng gi phag gi zhal ni nag po'o / /
ljags 'dril ba /
skra kham pa gyen du 'bar ba /
rnam par snang mdzad kyi dbu rgyan can /
sbrul dang rus pa'i rgyan gyis brgyan pa /
gnyug ma'i 'od zer gyis rnam pa thams cad kyi bdud 'joms par byed ma /
phyogs bcur 'bros bzhin pa'i mkha' 'gro ma dang /
'byung po dang /
ro langs pheM pheM gyi rnam pa dang /
ha ha'i 'jigs pa'i sgra sgrogs pas yongs su bskor ba'i dur khrod brgyad kyis brgyan pa /
dpal u D+yan gyi 'od zer can gyi bdag nyid du skad cig gis bskyed la /
mgo bo dang /
mgrin pa dang /
snying ga rnams su oM AHhUM ngo / /
yan lag thams cad la phaT kyi rnam pa bsam par bya'o / /
de nas lte ba'i steng du sna tshogs pa'i pad+ma la zla ba nyi ma kha sbyor gyi dbus su hUM gi rnam pa pad snod kyi rang bzhin sna tshogs kyi mdog can gyi yi ge bsam par bya'o / /
oM badzra d+hA twI shwa ri sarba duSh+Tan ha na ha na /
da ha da ha /
pa tsa pa tsa /
oM mA rI ts+yai mAM hUM hUM phaT phaT swA hA /
snying po'i sngags so / /
oM AHhUM /
bsgom pa'i sngags so / /
oM badzra be tA lI hUM phaT /
bzlas pa'i sngags so / /
oM mA rI ts+yai aM maM hUM hUM phaT bzlas pa'i sngags gnyis pa'o / /
de nas thun mtshams bzhir gtor ma'i sngags ni /
oM Aral+li ho /
dzaHhUM baM hoHoM badzra DA ki nI sa ma ya s+t+waM dr-i sh+ya ho /
kha kha khA hi khA hi sarba yak+Sha rAk+Sha sa b+hU ta pre ta pi sha tso na mA da a pasmA ra DA kin+yA da yaH i daM ba liM gr-ih+Na thA pi pa thA mA ti krA ma thA ma hA su kha bi br-ita d+ha ye ma ma sa ha yi ka b+ha ba thA hUM hUM phaT phaT swAhA /
zas la sogs pa yang hrIH'i yi ge'am /
hUM gi yi ge la sogs pas yang dag par sbyangs la spyad par bya'o / /
u D+yan gyi rim pa'i 'od zer can gyi sgrub thabs rdzogs so / /
paN+Di ta don yod rdo rje dang /
khams pa lo tsA ba ba ri dge slong gis bsgyur ba'o //
[ ]
