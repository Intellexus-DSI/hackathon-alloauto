@## / /
rgya gar skad du /
shrI pad+ma narte shwa ri gu h+ya aR+tha d+ha ro byU he nA ma /
bod skad du /
dpal pad+ma gar gyi dbang phyug gi gsang ba'i don rnam par dgod pa zhes bya ba /
dpal rdo rje sems dpa' la phyag 'tshal lo / /
rnam dag zhi ba zab mo'i chos / /
rgya cher drag shul 'od gsal zhing / /
rab rtogs bya ba grub pa'i tshogs / /
gsung bdag gtso bcas la phyag 'tshal / /
gti mug la sogs rab 'joms pa'i / /
sangs rgyas kun gyi pad+mo'i sku / /
gar gyi dbang phyug sgrub pa'i thabs / /
de don 'dod pa'i don phyir bshad / /
rang bzhin ngang tshul bzang las byung / /
gnyis med yon tan skye bas thob / /
skyabs 'gro byang sems sdom pa can / /
dbang thob dam tshig 'jigs med pa / /
theg chen gsang sngags blo gros mchog /
gar dbang dkyil 'khor la dga' bas / /
phyi nang g.yeng ba rab bsal te / /
rang gi 'dod don 'bras bu gnyer / /
pad+mo skyed mos tshal dga' dang / /
chu bo dag gi mdo dag tu / /
pad+mo 'dzin pa'i dgos pa rnams / /
rnam pa du ma 'grub par 'gyur / /
'gro la snying rje chen po yis / /
bdag gzhan sgrol bar dam bcas nas / /
sbyor ldan nus mthu gsum bskyed pa / /
bdag dang 'gro ba sbyang ba dang / /
dbang po'i dkyil 'khor mdun dmigs te / /
dang po bya ba'i rim rdzogs spyad / /
sgrib tshogs las grol byed pa yi / /
sems can tshad med blo yis gzung / /
bar chad bgegs bsal srung byed pa'i / /
'khor lo me 'od ra ba gur / /
phyogs bcur khro bo'i tshogs bskyed pa'i / /
cho gas rang gi las bzhi bsgom / /
thams cad spros bral de bzhin nyid / /
gnyis med byang chub sems dbyings las / /
'gro la khyab pa'i thugs rje'i rgyun / /
stong gsal nam mkha'i shugs ltar 'byung / /
rdo rje sems dpa' skal bzang dpal / /
rnam 'phrul ting 'dzin gnas la bzhugs / /
e yaM baM laM maM suM raM / /
oM na maHsarba ta thA ta a nu rA ga ya mi maN+Da la hUM b+h+rUM /
chos 'byung nam mkha'i rang bzhin las / /
'byung ba'i dkyil 'khor rim bzhin brtsegs / /
ri rab me 'od rgyan gsal zhing / /
kha dog dbyibs rgyan mtshan mar bcas / /
bde gshegs yon tan snang ba'i gnas / /
sna tshogs pad+ma rin po che / /
'khor lo sna tshogs rdo rje'i dbus / /
khang pa gru bzhi sgo khyud dang / /
rta babs bzhi yis mdzes byas pa / /
sa gzhi nam mkha' logs kyi phyogs / /
rigs kyi rin chen cher 'bar la / /
rang 'byung nyi shu rtsa lnga'i 'od /
sna lnga'i rtsig pa dra ba dang / /
dra byed rin chen pha gus mtshan / /
pad+mas mtshan pa'i ka ba brgyad / /
rin chen mu tig me tog phreng / /
rgyal mtshan bla re rnga yab gdugs / /
'dod yon lnga yi lha mo 'khyug /
zla phyed rdo rje rin chen dang / /
ba dan dril bu'i sgra snyan sgrogs / /
dbus su pad+ma 'dab brgyad la / /
pad+ma mtshan mu khyud pad+mo'i phreng / /
mtshams su bum pa gang ba bzhi / /
rigs kyi mtshan mas rnam par mdzes / /
bar mtshams pad+ma'i 'dab ma la / /
khyams dang sgo sogs pad+ma'i gdan / /
phyi rol ra ba rim gsum brgyan / /
phyogs mtshams dur khrod chen po brgyad / /
de mtha' 'dod pa'i longs spyod dang / /
rdo rje ra bas bskor ba'o / /
ji ltar pad+ma dmar po 'di / /
chags pa'i nyes pas mi gos pa / /
rnal 'byor ldan pa de bzhin du / /
gnas kyi nyes pas yong mi gos / /
rnam thar sgo bzhi snyoms 'jug gi / /
'gog gnas gdul bya'i don bral la / /
phyogs bcu'i rgyal bas bskul mdzad de / /
mngon byang lnga yis rdzogs skur gyur / /
sems dang sems dpa'i ting 'dzin dang / /
byang chub spyod pa sna tshogs nyid / /
de bzhin bdud dang bdud las rgyal / /
de ni byang chub sangs rgyas yin / /
oM ma hA su kha badzra satwa AH /
dzaHhUM baM hoHsu ra te s+t+waM /
rdo rje sems dpa' bde chen sku / /
dkar zhing dmar ba'i mdangs gsal 'od / /
zhal bzhi rnam gzigs phyag bzhi pa / /
dang po rdo rje rtse lnga 'bar / /
rdo rje kha T+wAM dril bcas 'khrol / /
'og ma gnyis kyis mda' dang gzhu / /
mtshan dpe phyag rgya lnga yis mdzes / /
stod g.yogs dar dkar gser ris can / /
sku smad tshi gu'i na bza' la / /
rin chen phreng ba'i rked chings can / /
mgur chu do shal dpung rgyan dang / /
phyag zhabs gdu bu se mo do / /
rdo rje rtse lnga'i phyag rgya ni / /
gnas lnga dag tu gtugs byas te / /
sngags kyis bde gshegs thams cad kyi / /
sku gsung thugs sogs rnam par bsam / /
oM na maHsarba ta thA ga ta kA ya wAka tsit+ta gu Na karma badzra swa b+hA ba At+ma ko\u0f85haM /
lus kyi ba spu'i gnas rnams su / /
dkyil 'khor drug gi rdul phran gnas / /
mkha' dbyings dbang phyug phyag rgya yis / /
gnas kun byin gyis brlab par bya / /
oM d+harma d+hA tu badzra swa b+hA ba At+ma ko\u0f85haM /
mthe bong sems dpa'i skyil mo krung / /
mdzub mo gnyis kyi rtse mo dgug /
gung mo gnyis ni mnyam par sbyar / /
lhag ma rdo rje thal mo'i 'od / /
rdo rje rin chen phyag rgya 'di / /
rang byung rnams kyis dbang bskur ba'o / /
hrIHa b+hi Shiny+tsa mAM /
rat+na mA le a b+hi Shiny+tsa traM /
paT laM a b+hi Shiny+tsa oM /
badzra tu Sh+yaho / /
byin brlabs rigs kyi dbu rgyan gyi / /
rgyu yi mgon po rdo rje 'chang / /
dpal ldan pad+ma gar dbang sku / /
cha lugs mtshan ma rgyan gsal gyur / /
sku mdog dkar la dmar bzhad chags / /
zhal mang brgya phyed phyag gis mdzes / /
g.yas kyis pad+ma rdo rje dang / /
'khor lo rin chen dbyug sogs kyis / /
mtshan zhing g.yon pa'i phyag dag gis / /
pad+ma brkyang ba'i sdong bu 'dzin / /
mtshan sogs dpe byad bzang pos mdzes / /
nyi shu rtsa lnga'i 'od zer 'phro / /
rin chen la sogs rgyan phreng tshogs / /
dar gyi gos rgyan cod pan dpyangs / /
bkra shis skyil krung legs bzhugs shing / /
snyems bcas chags pa'i tshul du gzigs / /
rang 'od ngo bo las byung ba'i / /
na bza' dkar mo dkar gsal mdangs / /
zhal gcig phyag gnyis pad+ma dang / /
thod pa bdud rtsis gang ba 'dzin / /
rin chen rgyan sogs phreng ba dang / /
na bza' dril bu'i rked cings can / /
phyung nas byin gyis brlabs mdzad de / /
thabs dang shes rab ldan par gyur / /
gnas bzhi yi ge mtshan ma sngags / /
dkyil 'khor gdan la lags gnas rnams / /
spro dang bsdu ba'i rim pa yis / /
phyag rgya bzhi yis rnam par gsal / /
lha mo'i bum pas khrus byas te / /
dbang bskur rigs kyi bdag por bsam / /
hrIHlas skyes pa'i ling ga ni / /
pad+ma gsang lam phaT kyis mtshan / /
a yis dag byas b+ha ga'i dbyibs / /
pad+ma 'dab brgyad e gnas pa / /
sna tshogs brda yis bskul byas nas / /
thabs shes gnyis med rol par mdzad / /
oM pra be sha phaT /
a la la ho / /
byang chub sems kyi 'od zer gyis / /
phyogs bcu'i dkyil 'khor rab mnyes par / /
lha rnams rang la gzhug bya ste / /
gnyis ka'i dga' ba rab tu spel / /
khams gsum 'gro gnas dag pa dang / /
rnal 'byor mtshan ma rab tu sbyang / /
gsang ba'i gnas su gzhal yas khang / /
rgyan tshogs gdan rnams sngon bzhin byung / /
thig le gnas su mtshan byas nas / /
spros pas yi ge'i dkyil 'khor gsal / /
gsang gnas dbus kyi pad+ma la / /
hrIHlas pad+ma gar dbang phyug /
dzaHlas rnam par gzigs ma ste / /
hUM las de bzhin sgrol ma yin / /
baM las lha mo sa 'dzin te / /
de bzhin hoHyis khro gnyer ma / /
hUM gis gtum pa'i dbang phyug ste / /
hes ni sna tshogs pad+ma'o / /
a las pad+ma'i na bza' ma / /
ho las pad+ma'i dbang phyug ma'o / /
de dag nang gi phyogs bzhi dang / /
phyi nas pad+ma'i phyogs bzhir ro / /
oM las gling bu traM pi wang / /
baM las rnga chen dza rdza rnga / /
me mtshams la sogs 'dab ma bzhir / /
lha mo bzhi ni gnas pa yin / /
a A me tog spos me ma / /
aM aHmar me dri chab ma / /
bar mtshams khyams kyi gnas bzhi ru / /
lha mo bzhi ni gnas pa yin / /
dza las rta mgrin 'phang mtho ma / /
hUM las phag gdong mche ba can / /
baM las nyi zla me 'bar ma / /
hoHlas thal byed sgo bzhir gnas / /
oM swa b+hA ba shud+d+ho pad+ma narte shwa ri hrIHdzaH /
rang gi gnas nas spro byas te / /
slar 'dus yab yum lus la gzhug /
oM sarba ta thA ga ta pad+ma dza / /
rnam gzigs pad+ma rA ga'i mdog /
pad+ma dmar po kha 'byed mdzad / /
oM badzra pad+ma dza /
sgrol ma ljang gu g.yon dkur brten / /
pad+ma sdo 'dzin g.yas pas brten / /
he pad+mi pad+mi baM /
sa 'dzin sngon mo rgyan can ma / /
chos kyi 'khor lo pad+ma dkar / /
ho pad+ma ni ra dzaM /
khro gnyer dkar mo mdung rtse gsum / /
pad+ma mthing ga skyod par byed / /
hUM pad+ma tsaN+De shwa ri hUM phaT /
pad gtum dbang phyug gangs ri'i mdog /
pad+ma dmar po tri shU la / /
ha ma bi shwa pad+ma mu ge si ta hUM phaT /
sna tshogs pad+ma ljang gu'i mdog /
pad+ma 'khor lo rtsibs brgyad 'dzin / /
hrIHpad+mo pad+mi hUM hUM aM /
pad+ma na bza' gser gyi mdog /
pad+ma ser po chu srin rgyal / /
ho pad+me sha kra ma hUM dza / /
pad+ma'i dbang phyug dmar ba'i mdog /
pad+ma le brgan rdo rtse lnga / /
he ra ti pad+ma bi si tra tha /
gling bu sngon mo sna tshogs sgra / /
pad+mas mtshan pa'i gling bu sgrogs / /
he ra ti pad+ma ge te ta te te /
pi wang ser mo drug ldan dbyangs / /
pad+mas mtshan pa'i pi wang bsgreng / /
he ra ti pad+ma hA sa haM /
rnga chen dmar mo pad+ma'i rnga / /
phrin las so so'i tshul bzhin brdung / /
he ra ti pad+ma nir t+ye pe pa pa dzaM /
rdza rnga ljang gu rdza rnga ma / /
pad+mas mtshan pa'i rol stobs tshul / /
a badzra puSh+pe /
me tog dkar ser pad+mas mtshan / /
rin chen gzhong pa bkang ba 'dzin / /
aHbadzra d+hU pe /
spos me dkar sngon bdug pa'i snod / /
pad+mas mtshan pa'i g.yas su 'degs / /
oM badzra A lo ke /
mar me dmar mo pad+mas mtshan / /
snod mang mar me'i sdong po 'dzin / /
a badzra gan+d+he /
dri chab ljang skya pad+mas mtshan / /
dung chos snod 'dzin g.yas pas 'thor / /
oM badzra aM ku dzaH /
rta gdong dkar mo lcags kyu dang / /
thod pa rta mgo ljang gu 'dzin / /
oM badzra pA sha hUM /
phag gdong sngon mo g.yas mche ba / /
g.yon pa pad+ma'i zhags pa 'dzin / /
oM badzra shriM kha le baM /
snang ba mo dmar phyag gnyis kyis / /
lcags sgrog nyi ma zla bas mtshan / /
oM badzra gaN+De hoH /
thal byed ljang gu g.yas dril bu / /
g.yon pa thod pa g.yas pa'i sku / /
kun kyang rgyan phreng na bza' dang / /
rigs kyi mtshan ma 'gying bag bzhin / /
'dzum steg dgod pa'i so zur ston / /
rang gi cha lugs gar gyis gnas / /
mgon po ro mnyam la zhugs nas / /
chos dbyings ye shes snyoms 'jug las / /
lha mos bdag po bskul mdzad de / /
sems can kun don rnam 'phrul mdzad / /
brten pa'i dkyil 'khor lha rnams kyi / /
skye mched drug la sangs rgyas drug / /
phyag rgya bzhi yis mtshan ma dang / /
rigs kyi bdag pos nye bar mtshan / /
thugs ka'i 'od zer lcags kyu yis / /
ye shes dkyil 'khor bskul mdzad de / /
dzaHhUM baM hoH'i sbyor tshogs dang / /
rdo rje bsdu ba'i phyag rgya bcing / /
stong pa shin tu yod med rnal 'byor mthu / /
nam mkha' nyid du dam tshig nges par gnas / /
bde gshegs bde bar gshegs pa bzhengs su gsol / /
pad+ma gar dbang skal bzang dpal khyod bdag /
dzaHhUM baM hoHe h+ye hi b+ha ga bAn /
ma hA ka ru Ni ka dr-i sh+ya ho / /
sa ma ya ho / /
sa ma ya s+t+waM /
bde gshegs pho brang dkyil 'khor 'dir / /
'gro ba ma lus bsgral ba'i phyir / /
don gyi dbang gis dgongs nas kyang / /
'khor bcas gshags shing bzhugs su gsol / /
kA ya wAka tsit+ta hUM /
sgyu 'phrul dga' ba'i rdo rje rol mo'i tshogs / /
gzhan la snang ba'i dkyil 'khor rnam par mdzes / /
a la la ho / /
tshangs pa'i tshogs rnams zil gyis [(]mnon [,]gnon [)]mdzad cing / /
rtog pa du ma'i sgro 'dogs gcod par mdzad / /
a la la ho / /
gnyis med ye shes gnyis can rnam mtha' yas / /
snang stong bde chen mnyam nyid dbyings las rol / /
a la la ho / /
kun 'byung yon tan rtsol med lhun grub snang / /
rgyan gyi dkyil 'khor rnam dgod rang las byung / /
a la la ho /
mdzad pa rgya chen 'gog med kun grub pas / /
tshogs bcas rol pas bya ba kun rdzogs pa / /
a la la ho / /
sku gsung thugs kyi yon tan phrin las brgyan / /
dkyil 'khor mdzes pa'i lha la phyag 'tshal lo / /
a la la ho / /
thal mo pad+ma kha 'bus bzhin / /
rang gi snying gar bcing bya ste / /
mthe bong mthe'u chung pad+ma bzhin / /
rgyas par 'dud pa'i phyag kyang bya / /
hri a ti pu ho / /
ban+d+ha nAM kA ro ya mi /
gu ru pa ti /
a la la ho / /
oM 'byung ba che las thams cad 'byung / /
stong gsum rdul snyed ma lus pa'i / /
gzugs sgra dri ro reg bya chos / /
lha mo'i tshogs rnams ma lus spro / /
me tog bdug pa mar me dang / /
dri tshogs kun gyis mchod par bya / /
oM pa na pe na pa nu su ra ta /
sarba ta thA ga ta /
sa ma yo gA sid+d+hi AHhUM /
oM badzra puSh+pe /
badzra d+hU pe /
badzra A lo ke /
badzra gan+d+he /
pra tIts+tsha ho / /
shrI b+ha ga bAn kha kha khA hi khA hi /
lag pa g.yas g.yon gnyis dag gi / /
mdzub mo mthe'u chung mdzes bsgyur te / /
g.yas g.yon thal mo brdabs pa yis / /
mchod pa thams cad dbul bar bya / /
te zhes bya ba klu yi rgya / /
thams cad dag pas rab bsgrub pa'o / /
dzaHhUM baM hoH /
rnal 'byor de nyid bcom ldan 'das / /
rdo rje sems dpa' de bzhin gshegs / /
'dod chags thams cad rnam dag phyir / /
pad+ma'i phyag rgya dpal du gnas / /
mi 'gyur dam pa dag bya'i phyir / /
shel sgong bzhin du dag pa'o / /
'dod chags thams cad bsal ba'i phyir / /
'bar ba sna tshogs 'khrigs pa'i 'od / /
sangs rgyas tshe yi rin chen spras / /
gos dang sna tshogs rgyan gyis brgyan / /
sangs rgyas thams cad 'dus pa yis / /
bde ba can bzhin dam par 'gyur / /
gar thabs rnam pa sna tshogs kyis / /
yongs su bsgyur cing gar byas pa / /
pad+ma'i mtshan mchog pad+mor bcas / /
phyag ni rgya rnams 'khor lo bskor / /
g.yas dang g.yon gyi sbyor ba yis / /
skyil mo krung ni phyed mar gnas / /
rgyal ba'i skyil mo krung bcas nas / /
sdug bsngal thams cad sel bar byed / /
oM swa b+hA wa shud+d+ha pad+ma narte shwa ri hrIHdza /
snyems pa'i lag pa g.yon pa yis / /
pad+ma dmar po ci bder gzung / /
snying gar 'dren tshul kha 'byed pa / /
rnam par gzigs pa'i rnam dag dpal / /
snyems pa'i lag pa g.yon pa yis / /
pad+ma sngon po ci bder gzung / /
snying gar 'dren tshul bud med rgya / /
sgrol ba'i byang chub mchog yin no / /
snyems pa'i lag pa g.yon pa yis / /
pad+ma dkar po ci bder gzung / /
'khor lo'i rgya bcings rab tu bskor / /
rgyal chen mo yi 'khor lo'o / /
snyems pa'i lag pa g.yon pa yis / /
pad+ma mthing ga ci bder gzung / /
g.yas pa gar byed ba dan gsum / /
khro gnyer ma yi phyag rgya yin / /
snyems pa'i lag pa g.yon pa yis / /
pad+ma dmar po ci bder gzung / /
g.yas pa tri shUl tshul du bsgreng / /
pad gtum dbang phyug bde gnon rgya / /
snyems pa'i lag pa g.yon pa yis / /
pad+ma ljang gu ci bder gzung / /
g.yas pas 'khor lo rtse brgyad bstod / /
pad+ma dbang phyug thugs kyi rgya / /
snyems pa'i lag pa g.yon pa yis / /
pad+ma ser po ci bder gzung / /
g.yas pas gar byed chu srin bsgreng / /
pad+mo gnas pa'i dpal chen yin / /
snyems pa'i lag pa g.yon pa yis / /
pad+ma le brgan ci bder gzung / /
snying gar 'dren tshul rdo rje'i rgya / /
'dod pa'i dbang mo'i go ba gsum / /
gling bu ma sogs lha mo yi / /
phyag rgya'i dkyil 'khor snga ma bzhin / /
rang byung lha mo dang bcas pa'i / /
phyag rgya sngags gnyis gnyis med gyur / /
de bzhin gshegs pa kun la sogs / /
sa yi gzugs sogs sna tshogs 'dzin / /
sems can rnam pa sna tshogs rnams / /
'dul mchog dngos grub mchog mnga' ba / /
sems dpa' pad+ma'i dga' ba mchog /
sgyu ma'i dga' ba bstan du gsol / /
a la la ho / /
kye gar dbang thar pa'i dga' ba gar mdzod cig /
sangs rgyas rdo rje 'dzin pa'i bdag /
tshangs pa 'jug sel dbang phyug bdag /
nyi zla bdag lags /
a la la ho / /
pad+mo sgyu ma dpal rnams sna tshogs 'dul mdzad dag pa'i tshul gyis gar byed pa / /
pad+mo dam tshig dbang phyug sangs rgyas gar rnams mdzad du gsol / /
'dod chags rnam par sbyong ba thams cad da rung rnam par sbyongs / /
pad+mo 'dzin pas mngon sum spyan sngar gar mkhan gar mdzod cig /
so so'i ljags kyi pad+ma la / /
mtshan ma chos kyi snying por bcas / /
oM tA re tu ta tA re tu re swAhA / /
rdo rje thal mo mnyam sbyar nas / /
gung mo mnyam par rab tu sgrub / /
mthe bong mthe'u chung 'dab ma bzhi / /
pad+ma dri med rab tu rgyas / /
sngags bcas gnas su gzhag bya [(]sta[,]ste[)] / /
rim bzhin mtha' nas dgrol bar bya'o / /
oM AHhUM /
rab tu dga' ba'i bdag la phyag 'tshal lo / /
de bzhin gshegs pa thams cad grub par mdzod / /
dam tshig dam pa grub par mdzad du gsol / /
mchod pa chen po thams cad dag par mdzod / /
mchod pa chen po thams cad grub par mdzod / /
mnyam pa chen po'i gnas la rol du gsol / /
la lar rab tu drag cing skye bo dag la drag pa'i bud med sku ltar rab tu snang / /
'gro ba mtha' yas 'dul phyir la lar rab tu rno ba'i 'khor lo phyag na bsnams pa'i sku / /
la lar rab tu nges shing zhi ba mi 'gyur sbyin pa tshangs pa'i skur yang ston par mdzod / /
la lar rab tu 'bar ba'i chags pa pad+mo'i rgyal po'i dam tshig bdag la grub par mdzod / /
steg la sogs pa'i nyams dang ldan / /
mdzes pa'i bzhin ni rnam sgyur zhing / /
rim gror byas pa steg pa'i mchog /
steg pa'i lta bas gar byed do / /
sna tshogs ban+d+ha brtags pa la / /
sna tshogs bdud rtsis rnam par dgang / /
lnga lnga lnga yi 'phro 'du yis / /
mtshan ma rnam pa lnga dang ldan / /
'od dang du ba sgra dang dri / /
lha mo'i gzugs ston bdud rtsi 'grub / /
rang 'byung gdod nas rnam par dag /
mnyam pa'i don ldan rol par mdzod / /
byin brlabs rgyan dang mtshan ldan pa'i / /
mi mo rnams kyi reg bya'i mchog /
byin gyis brlab cing rnal 'byor pa / /
gsang ba chen po rnam par rol / /
grub pa'i rdzas 'di thams cad la / /
hUM dang phaT kyis ldan par mdzod / /
mnyam nyid mi g.yo la sogs pa'i / /
bstod pa'i glu rnams blang byas nas / /
sil snyan rnams kyi sgra rnams dang / /
gar gyis lha rnams mnyes par byas / /
pad+ma pad+ma hraM /
pad+ma pad+ma hrIM /
pad+ma pad+ma hriM /
bdag cag dam tshig 'di la mngon du zhugs pa rnams / /
bcad gtubs lus la 'byung bar mi 'gyur zhing / /
grib ma phog pa'i sdug bsngal mi bzod pa / /
sku yi phyogs tsam mthong bas mod la 'tsho ba dang / /
gzi mdangs lus la 'jug par byed pa stong phrag gis / /
'od kyis phyogs pas 'jig rten khams su snang ba dang / /
lus ngag sems dang tshe ni rdo rjer rab tu gnas / /
re smon thams cad dus 'dir grub par mdzad du gsol / /
de nas bzlas brjod rnam gnyis sam / /
thig le gnyis sam phra mo gnyis / /
rnam dag mtshan ma gsal ba dang / /
mtshan ma med pa'i don bsam bya / /
mnyam nyid dkyil 'khor kun gyi mchog /
don dam bde ba chen po'i sku / /
de bzhin nyid dbyings ye shes te / /
lha nyid brtson pas bsgom par bya / /
thun bzhis skabs su gtor ma gtang / /
rdzogs nas dkyil 'khor mchod bstod cing / /
rang las phyung ste mdun bzhag nas / /
gsol gdab las la bskul bar bya / /
oM khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas kyang / /
slar yang sems can don la dgongs / /
oM badzra gats+tsha muH /
de nas phyag rgya rnams bkod pa / /
rim bzhin bdag la bsdu byas nas / /
rnam gsum sems dpa' hUM la thim / /
rim bzhin thig le mnyam pa'i dbyings / /
rjes 'byung mtshan ma'i skur gnas te / /
mtshan dpe rgyan dang cha lugs gsal / /
go cha go bcings bsrung bya zhing / /
dbang bskur dbu rgyan cod pan ldan / /
kaM hAM oM trAM /
hrI rat+na mA le a b+hi Shiny+tsa traM /
oM pa Ta laM a bi laM ba hUM /
spyod lam kun du ma nyams par / /
lha nyid du ni bsgom bya ste / /
dbang po snang ba'i yul dus rnams / /
dkyil 'khor rol pa'i tshul du brtag /
bza' btung byin brlabs ma nyams bzlas / /
sgyu ma gnyis med ye shes rol / /
byed spyod tshogs gnyis rgyu ru brtag /
thams cad 'gro ba'i don phyir spyod / /
rnam bkod dge ba dri med mchog /
mya ngan sdug bsngal las dbugs 'byin / /
bkra shis bde legs 'grub byed pas / /
rang gi de nyid don gsal shog /
dpal pad+ma gar gyi dbang phyug gi gsang don rnam par dgod pa zhes bya ba /
slob dpon ku ku rA dzas mdzad pa rdzogs so // //
rgya gar gyi mkhan po bo d+hi kA ra sid+ha dang /
zhu chen gyi lo tsA ba ban de lha rin po ches bsgyur cing zhus te gtan la phab pa'o //
