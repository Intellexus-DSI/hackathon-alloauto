@## / /
rgya gar skad du /
b+hU ta Da ma ra sA d+ha no pa yi kA /
bod skad du /
'byung po 'dul byed kyi sgrub thabs /
yan lag dang bcas pa /
dpal 'byung po 'dul byed la phyag 'tshal lo / /
'byung po'i dregs pa rnams 'joms pa'i / /
'dul byed khro bo phyag 'tshal nas / /
gdams ngag ji ltar 'byung ba bzhin / /
de nyid sgrub thabs bshad par bya / /
re zhig dang por dngos po gnyis las zla ba'i dkyil 'khor rnam par bsgom par bya ba'o / /
de'i dbus su yi ge hUM 'bar ba'i phreng bas dkrigs pa bsgoms la /
sngags 'di brjod par bya ste /
oM sid+d+hi badzra hUM /
sngags de brjod pas sor mo rnams phan tshun du mdud cing /
mdzub mo gnyis khab bzhin du rab tu bskyod la /
snying gar zla ba'i dkyil 'khor rnam par bsam par bya ba'o / /
de la thig le dmar po dang ldan pa'i yi ger 'bar ba'i phreng bas kun nas 'khrigs par bsgoms la /
sdig pa thams cad 'joms par byed pa'i sngags 'di brjod par bya ste /
oM ha na bi d+h+wa na sa yan sha ya pA paM hUM phaT /
de nas de'i rjes thogs la stong pa nyid bsgoms la /
kun da dang shel dang mtshungs par mdun du blta bar bya ba'o / /
de'i dbus su yi ge hUM dang yi ge hrIMH yongs su gyur pa las pad+ma 'dab ma brgyad pa rnam par bsam par bya ba'o / /
de'i steng du yi ge a las des par byung ba'i zla ba'i dkyil 'khor ro / /
de nyid la 'bar ba'i phreng bas kun nas dkrigs pa'i yi ge hUM rnam par bsgoms la /
khro bo 'jug par byed pa'i sngags dang phyag rgyas kun nas gzhug par bya ste /
phan tshun gnyis khu tshur bcings pa mdzub mo gnyis mdud par bya ba'o / /
oM kro d+ha be sha hUM hUM hUM aHde dag gi 'od zer rnams kyis legs par bskul zhing bkug nas /
kun nas de nyid la khro bo'i sku du ma legs par zhugs par bsam par bya ba'o / /
de nas bsod nams dang ye shes kyi tshogs mngon par 'phel ba las 'bar ba'i rdo rje rtse lnga pa 'od zer du ma dang ldan pa'i 'bar ba'i phreng bas kun nas 'khrigs pa rnam par bsgom par bya ba'o / /
rdo rje de las khro bo du ma la sogs pa phyogs bcu rnams su 'phros nas sems can thams cad kyi don du rdzu 'phrul la sogs pa byas par bltas la /
phyag rgya de nyid kyis mngon du phyogs par bkug cing /
sngags kyang brjod pas rdo rje de la zhugs par bsam par bya ba'o / /
oM rdo rje zhugs shing zhugs la pob cig hUM /
de nas ni khro bo chen po'i skur bdag nyid blta bar bya ste /
drag po 'bar ba'i phreng bas kun nas dkrigs par gyur pa'i gzi brjid dang ldan pa /
phyag bzhi pa /
khro bo chen po'i 'od zer /
in+d+ra nI la dang mtshungs pa /
g.yas pas rdo rje gsor bar mdzad pa /
sdigs mdzub mdzad pa g.yon pa ste / /
zhal ni mche ba gtsigs pa dang / /
klu brgyad kyis ni rnam par brgyan / /
mtha' yas ni tshangs pa'i skud pa'o / /
nor rgyas ni smad ka'o / /
dung skyong ni lag gdub te gzhan no / /
de dag rnams ni dkar po'o / /
phyag g.yon pa la ni rigs ldan lag gdub ste /
kha dog dmar po'o / /
dga' ba dang ni nye dga' gnyis ni rna gdub bo / /
mgul ba la ni ta k+Sha ka'o / /
dpung rgyan ni gzhan dag ste /
de dag rnams ni ser po'o / /
pad+ma dang pad+ma chen po dmar po ni rkang rgyan no / /
'jog po nag po ni mgo bo'i thod do / /
thod pa'i phreng ba'i dbu rgyan can / /
'jig rten gsum yang rlag par mdzad / /
'jigs pa'i gad rgyangs chen po can / /
'jig rten gsum po byin rlob rje / /
g.yas bskum zhabs kyis legs gnas pas / /
gzhan gyis mi thub zhabs mnan nas / /
nyi ma bye ba'i gzi brjid can / /
phyag rgya bcings bas gnas pa ste /
srin lag gnyis ni 'dus byas shing / /
mdzub mo gnyis ni bkug byas te / /
mthe'u chung gung mo nyid dag kyang / /
mthe bong dag gis mnan byas pa'i / /
phyag rgya'i mchog gyur dpal ldan 'dis / /
'jig rten gsum gyi rgyal srid sgrub / /
de nas khro bo'i mnga' bdag khro bo'i rgyal po'i sngags dang phyag rgyas yan lag drug la rnam par dgod par bya ste /
phan tshun gnyis ka khu tshur bcangs la gung mo gnyis legs par brkyang bar gyur pa ni mgo bo'i phyag rgya'o / /
sngags ni /
oM ha na badzra hUM /
phyag rgya 'di nyid la gung mo gnyis bcug la /
mdzub mo gnyis bsgreng ba ni spyi bo'i phyag rgya'o / /
sngags ni /
oM da ha badzra hUM /
phyag rgya 'di nyid la /
mthe bong gnyis ngos la sbyar la /
mthe bong g.yas pa ni mig g.yas pa la'o / /
mthe bong g.yon pa ni mig g.yon pa la'o / /
oM gsal pa'i rdo rje hUM /
phan tshun gnyis ka khu tshur bcangs la mthe'u chung gnyis mdud cing /
mdzub bu gnyis brkyang ba ni /
snying ga'i phyag rgya ste /
sngags ni /
oM badzra roSha hUM /
phyag rgya 'di nyid la mdzub mo gnyis rtse sprad nas bkug pa ni go cha'i phyag rgya'o / /
sngags ni /
oM dr-i D+ha badzra hUM /
mdzub mo gnyis rab tu brkyang ba ni mtshon cha'i phyag rgya'o / /
oM ha na da ha pa tsa kro d+ha badzra sarba duSh+TAn mAr ya hUM phaT /
de nas rdo rje'i khro bo kun nas spyan drangs par bya ste /
phan tshun gnyis ka tha dad par byas la /
mdzub mo gnyis bkug pas /
oM rdo rje'i khro bo'i dam tshig rjes su bskyang ba'i don du myur du kun nas spyod cing /
hrIHdzaHhUM phaT swA hA /
de nas ni mchod yon te /
snyim pa kha gyen du phye la mthe bong gnyis ngos la sbyar bar bya ba'o / /
oM bcom ldan 'das rdo rje khro bo chen po lha thams cad rab tu bzhed pa'i mchod yon legs par bzhes shig hUM AHde nas ni gdan dbul bar bya ste /
lag pa g.yon pa kha gyen du bstan la mthe bong bsgreng bar bya zhing /
lag pa g.yas pa'i khu tshur gyis lag pa g.yon pa'i mthe bong bcangs la /
mthe bong g.yas pa bslang ste /
oM dza ya dza ya khro bo'i mnga' bdag chen po khro bo'i rgyal po 'byung po'i gdan 'di gzigs la legs par gzung du gsol swA hA /
thal mo kha sbyor du bsdams la sor mo thams cad so sor phye ba ni pad+ma'i phyag rgyar brjod de /
gdan gyi phyag rgya'o / /
sngags ni /
oM lha thams cad pad+ma'i srid pa mchog la bzhugs pas swA hA /
de nas ni kun du bskrad par bya ste /
khu tshur g.yas g.yon gnyis bcangs la mthe bong rab tu brkyang ba'i khu tshur g.yon pa snying gar bzhag cing /
khu tshur g.yas pa thal lcag gi stabs kyis gyen la bteg pas sngags brjod par bya ste /
oM gdug pa thams cad rlag par gyis shig /
de ha pa tsa gdug pa can rnams thal bar rlogs shig hUM hUM phaT phaT /
de nas yang sngags 'dis phyogs bcing bar bya ste /
phan tshun gnyis ka so sor khu tshur bcangs la mdzub mo g.yon pa rab tu brkyang ba dpung ba g.yas pa'i rtsa bar gtad la mthe bong g.yas pas mthe chung gi sor mo mnan zhing sor mo lhag ma legs par brkyang bas /
phyogs bcur bskor bar bya ba'o / /
oM rdo rje'i khro bo gtum po chen po phyogs bcu chings shig hUM hUM phaT phaT /
de nas rdo rje gsor zhing 'di skad brjod par bya ste /
khro rgyal chen po grub ba dang / /
grub pa'i dam tshig bstan pa dang /
grub pa'i lha rnams kun gyis kyang / /
dngos grub bla med bdag myur mdzod / /
khro bo'i rgyal po'i phyag rgya dam tshig bcings la /
hUM badzra phaT bya bas dam tshig bstan par bya ba'o / /
de nas bcom ldan 'das la mchod pa byas la khro bo kun nas 'jug pa'i phyag rgya bcings pas rdo rje'i khro bo rang gi lus la legs par gzhug par bya ste /
oM legs par zhugs shing /
khro bo hUM hUM hUM aH /
'bar ba'i phreng bas kun nas dkrigs pa /
'jigs par byed pa'i rdo rje aH /
rang gi lus kyi nang du bsres la go cha la sogs pa yang bgos te /
de dag thams cad chub par bya ba'i don du thal mo kha sbyar la /
kun chub par bya ba'i sngags brjod par bya ba ni /
oM grub pa'i rdo rje A pur ya A bur ya /
bya ba 'dis lhag pa dang chad pa thams cad yongs su dag par 'gyur ro / /
de nas rdo rje khro bo ni nga yin zhes bya ba'i nga rgyal bskyed la /
dngos grub rnams thams cad kun nas dgug par bya ste /
phan tshun du khu tshur bcangs la mthe'u chung gnyis mdud par bya zhing /
mdzub mo dag rab tu brkyang ba bkug par gyur pas cung zad brkyang bar bya ba'o / /
oM rdo rje khros pa'i khro bo dngos grub rnams khug cig hUM dzaHbya ba'i sngags 'dis so / /
de nas rang gi snying gar zla ba'i dkyil 'khor la gnas par rnam par bsam par bya ba ni mgo gyen du bltas pa'i yi ge 'di dag rnams te /
mthing nag gi khor yug dang 'dra ba'i phreng bar gyur pa /
hUM badzra phaT do / /
de las rang nyid kyi ba spu'i khung bu rnams nas khro bo'i tshogs rnams spro ba dang /
legs par sdud par byed par rnam par bsam mo / /
sgom pas skyon ni bzlas pa brtsam par bya ste /
de yid la byed cing yi ge la cig tu sems pas so / /
bzlas pas dub na ni khro bo'i sku rnams rang gi snying ga'i nang du bstims la /
thal mo sbyar ba byas pas dngos grub rnams thams cad don du gnyer bar bya ste /
sems can thams cad kyi bsam pa grub pa'i rdo rjes mtshan kun nas rdzogs par mdzad pas dngos grub thams cad bdag la stsol cig hUM dzaHde nas pad+ma'i phyag rgya byas la mthe bong gnyis bskyod par bya ba ni /
lha rnams thams cad gshegs su gsol ba'i phyag rgya'o / /
sngags ni /
oM sar sar bi sar bi sar gats+tsha gats+tsha lha rnams thams cad de /
dpal rdo rje 'dzin pas yang dag par bka' sgo ba yin no swA hA /
de nas ni rang gi lus la go cha bgos la /
khro bo'i nga rgyal dang ldan pa'i yid kyis ji ltar bde bar rgyu bar bya ba'o / /
rim pa 'di nyid kyis sngags 'bum phrag gcig bzlas pas ni myur du 'grub par 'gyur ro / /
gal te sngags pa dbang bskur zhing rjes su gnang pa dang /
sngon du 'gro ba yang bya ste /
rdo rje 'dzin pa sgrub par 'dod pas ni /
zla ba gcig tu thun gsum la stong phrag gcig bzlas bar bya ba'o / /
de nas zla ba nyal ni phun sum tshogs pa ji lta ba bzhin du mchod pa byas la shin tu mnyam par bzhag pas khro bo'i phyag rgya bcings te /
mtshan thog thag bzlas par bya ba'o / /
de nas nam mkha' 'byung ba dang /
sa g.yo ba dang /
phyag rgya 'bab par 'gyur ro / /
'bar ba tsam gyis rdo rje 'dzin pa dang 'dra bar 'gyur zhing /
rga ba med pa dang /
'chi ba med pa dang /
lha'i lus su 'gyur ro zhes bcom ldan 'das rdo rje 'dzin pas bka' stsal to / /
mdor bsdus shing legs par rdzogs la rnam par gsal ba dang /
rim pa legs par 'brel bas 'byung po 'dul byed kyi sgrub thabs /
yan lag dang bcas pa sems can mtha' dag bsgral bar bya ba'i don du 'jig rten gsum gyi rdo rje mdzes par bsdebs pa rdzogs so // //
paN+Di ta a b+ha ya la sogs pa'i zhal snga nas dge slong tshul khrims rgyal mtshan gyis bsgyur ba'o //
[ ]
