@# / /
rgya gar skad du /
saM pr-it+ti bo d+hi tsit+ta b+hA ba na u pa de sha war+Na saM gra ha /
bod skad du /
kun rdzob byang chub kyi sems bsgom pa'i man ngag yi ger bris pa /
sangs rgyas dang byang chub sems dpa' thams cad la phyag 'tshal lo / /
kun rdzob byang chub kyi sems bsgom pa'i yi ge pad+ma spungs pa zhes bya ba cung zad bri bar bya'o / /
shes rab snying rje ldan pa'i mis / /
'gro ba mgon med rnams kyi phyir / /
dag par byed cing sdig sel ba / /
byang chub sems mchog rab bskyed nas / /
byang chub spyod pa'i 'gros chen gyis / /
nges 'byung lam ni mthar 'byin na / /
pha dang ma la rab gus shing / /
rgan la sri zhu byed pa dang / /
mi yi chos lugs legs srung ba / /
'di ni ya rabs spyod pa yin / /
mi 'tshe ba dang bden pa dang / /
byin nas len dang tshangs par spyod / /
'dzin pa thams cad btang ba ni / /
'di ni bde 'gro'i spyod pa yin / /
'khor ba'i sdug bsngal yongs mthong nas / /
spang phyir bden pa'i lam bsgom zhing / /
kha na ma tho gnyis spong ba / /
'di ni zhi ba'i spyod pa yin / /
'di dag kun kyang blang bya ste / /
nges 'byung lam gyi yan lag yin / /
chos kun stong pa nyid rtogs pas / /
'gro la snying rje'i chu rgyun 'byung / /
thabs mkhas spyod pa mtha' yas pa / /
nges 'byung mchog gi spyod pa yin / /
de yang thog mar 'di lta ste / /
don med rnam par bslu ba yin / /
'jig rten chos la ma chags par / /
nags tshal la sogs dben par bsdad / /
sems nyid gdod nas ma skyes pa / /
rang 'byung dgon pa yin mod kyi / /
las dang po pa'i sems can gyis / /
phyi rol dgon pa thog mar bsten / /
de 'og sems nyid dgon pa btsal / /
byang chub snying po'i sa bon la / /
brten nas don chen 'di ltar sgrub / /
de yang thog mar tshad med blo / /
btang snyoms sa gzhi legs bdal la / /
byams pa'i chu bos rnam bcus la / /
rab tu dga' ba'i rnal 'byor pas / /
snying rje'i sa bon legs par gdab / /
lta ba'i nam mkha' go phye la / /
byang sems myu gu thabs kyis bskyed / /
dngos grub lo tog rab btsal la / /
ma chags blo yis kun la skye / /
sbyin pa'i g.yab mos legs bos la / /
snyan par smra bas gtam byas te / /
don mthun pa yis bag phab cing / /
don spyod gros chen nges par gdab / /
dad pa'i chu bum rab thogs la / /
bdag gzhan sdig pa rnam par bkru / /
dran pa'i phreng ba mchog thogs te / /
yang dag gdams ngag gzungs su gzung / /
shes bzhin mar me lag thogs te / /
bag yod gom pa legs par bor / /
nad med sbyin pa'i lus la ni / /
tshul khrims gtsang ma'i gos bgos shing / /
bzod pa'i mdangs chen rab phyung ste / /
brtson 'grus yan lag legs bskyod la / /
ting nge 'dzin gyi khang pa ru / /
bsam gtan kha zas legs sbyar zhing / /
shes rab snang bas sgo phye ste / /
stong nyid ye shes khang chen la / /
khams gsum skye bo mgron po'i tshogs / /
smon lam snying rjes bos nas su / /
thabs mkhas pa yi go rims bzhin / /
dam chos stobs kyis dga' ston bya / /
dad pa'i 'khor lo rin po ches / /
nyin mtshan dge ba'i lam sna drang / /
tshul khrims btsun mo rin po ches / /
rab tu mdzes pa'i rgyan phreng gdags / /
gtong ba'i blon po rin po ches / /
bsod nams ye shes 'phrul chen 'byung / /
thos pa'i dmag dpon rin po ches / /
log rtog dgra yi g.yul ngo gzhom / /
ngo tsha shes pa'i rta mchog gis / /
nyon mongs bdag med sbubs su sba / /
khrel yod stobs kyi glang po ches / /
phyin ci log gi las rnams spang / /
shes rab nor bu rin po ches / /
bdag dang gzhan gyi re ba bskang / /
yon tan mtha' yas 'phags pa'i nor / /
nor gzhan phal pa sdug bsngal rgyu / /
thog mar dge bshes bsten pa yis / /
phyi nang chos kun slob dpon yin / /
nags sogs dus kyis 'gyur ba yis / /
'dus byas mi rtag stong par ston / /
nag sogs rgyu 'bras so so yis / /
kun rdzob slu ba med par ston / /
ro dang rus pa chu shing sogs / /
phyi nang chos kun bdag med ston / /
kun la khyab pa'i nam mkha' yis / /
don dam spros bral la sogs ston / /
rang bzhin yongs su shes pa'i blos / /
chags med mig gis phyogs su lta / /
de tshe yul na ci snang yang / /
sgyu ma bzhin du gos pa med / /
don gyi chos ni rtogs gyur na / /
tha snyad dag gis ci zhig bya / /
grogs mchog rnyed na shin tu legs / /
de lta min na'ang gcig pur gnas / /
bung ba rgyags lding glu len cing / /
ljon shing yal ga gar byed cing / /
bya rnams snyan pa'i skad kyang 'byin / /
bsil yab ngad 'jam phyogs na g.yo / /
phu chu lhung rgyun sgra yang sgrogs / /
mdzes pa'i ri dgas rgyug cing bskor / /
me tog tshogs ni dgod pa 'dra / /
tsan+dan spos sogs dri ngad ldang / /
dgon pa'i yon tan 'di lta bus / /
rang gzhan dag la phan 'dogs shing / /
lan la cung zad mi re ste / /
grogs mang rnal 'byor ci phyir skyo / /
'jig rten phal pa de lta min / /
ji ltar nags kyi ri dgas bzhin / /
rtsa ba sdong bu la sogs bza' / /
yang na bung bas me tog bzhin / /
yang dag 'tsho ba gtsang ma blang / /
yang na thabs mkhas bya bzhin du / /
sdig med gsog 'jog cung zad bya / /
ji ltar nags kyi dom bu bzhin / /
dro ba'i skyabs la brten par bya / /
yang na dman zhing mi mkho'i gos / /
yang na bsod nams stobs dang sbyar / /
ji ltar ri dgas phyogs su bdas / /
bag phebs nas ni nyal ba bzhin / /
de ltar bla mas bstan pa yi / /
yang dag don la rnal 'byor bya / /
bying rgod dbang du mi btang bar / /
zhi gnas lhag mthong cha mnyam mo / /
nang gi zhi gnas ma rnyed kyang / /
phyi yi zhi gnas la brten te / /
ci nus pa yis chos spyod ni / /
nyin mtshan g.yel ba med par bya / /
de ltar bsod nams tshogs kyis ni / /
rang rgyud me long dag par 'gyur / /
de la dga' ba med par ni / /
shes rab ye shes 'char bar 'gyur / /
the tshom med cing dad ldan pas / /
chos gcig nan tan byas pa yis / /
yon tan mtha' yas rab snang ba / /
lo rgyus bzang dang gzhung nyid mthong / /
de lta bas na yon tan gyi skabs nas kyang /
byang chub sems dpa' spyod pa'i 'byung khungs so zhes pa dang /
blang ba dang dor ba'i dngos po'i bye brag phyed pa'i shes rab nyid do zhes pa dang /
ming yang dag par brjod pa 'di ni sangs rgyas kyi chos yang dag pa'i bar du yang yongs su rdzogs par bya'o / /
zhes pas bstan to / /
blo yang rgya mtsho lta bu la / /
spyod pa mtha' yas pad+ma gsal / /
blo dman rdzing bu lta bu'i phyir / /
pad+ma spungs pa tsam 'di bris / /
kun rdzob byang chub kyi sems bsgom pa'i yi ge pad+ma spungs pa zhes bya ba slob dpon mkhas pa chen po rta dbyangs kyi zhal snga nas mdzad pa rdzogs so // //
rgya gar gyi mkhan po pad+ma ka ra war ma dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa'o //
[ ]
