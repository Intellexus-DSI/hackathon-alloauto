@## / /
rgya gar skad du /
sap+ta aM ga sad+d+harma tsAr+ya a ba tA ra /
bod skad du /
dam pa'i chos spyod la 'jug pa'i yan lag bdun pa /
de bzhin gshegs pa shAkya seng ge la phyag 'tshal lo / /
sangs rgyas chos dang 'phags tshogs ni / /
skyabs mchog bden gnyis yongs bzung bas / /
shes rab snying rje mnyam sbyor la / /
bdag ni gus pas phyag 'tshal lo / /
phyag btsal ba'i yan lag ste dang po'o / /
skyabs gsum bla med rin chen la / /
phyi nang kho na nyid don can / /
mchod sprin bsam mi khyab rnams kyis / /
legs par mchod pa'i cho gas mchod / /
mchod pa 'bul ba'i yan lag ste gnyis pa'o / /
'gro rnams bsgral 'dod bsam pa yis / /
sangs rgyas chos dang dge 'dun la / /
byang chub snying por mchis kyi bar / /
rtag tu gus pas skyabs su mchi / /
skyabs su 'gro ba'i yan lag ste gsum pa'o / /
bdag gis lus ngag yid sgo nas / /
mi bzad sdig pa gang bgyis dang / /
bgyid stsal rjes su yi rang gang / /
de dag thams cad so sor bshags / /
sdig pa bshags pa'i yan lag ste bzhi pa'o / /
rdzogs sangs byang chub sems dpa' dang / /
rang rgyal rgyal ba'i slob ma dang / /
'jig rten bsod nams gang bgyid la'ang / /
dga' bas rjes su yi rang ngo / /
rjes su yi rang ba'i yan lag ste lnga pa'o / /
shes rab snying rje dang bcas pa'i / /
brtson pas sems can don du bdag /
sangs rgyas mdun du gnas bgyis te / /
rdzogs pa'i byang chub sems bskyed bgyid / /
byang chub mchog tu sems bskyed pa'i yan lag ste drug pa'o / /
bsod nams tshogs kyi chos 'di dag /
byang chub gsum gyi rgyur gyur pa / /
bdag med gnyis kyi lam brten pas / /
mtho ris thar pa sgrub gyur cig /
bdag gi bsod nams gang bgyis pas / /
skye bos rgyal ba thob gyur te / /
gus pas sems can thams cad don / /
rgya chen yang dag byed gyur cig /
bdag ni tshe rabs thams cad du / /
sangs rgyas mthong ba rnyed gyur cig /
dam pa'i chos ni nyan pa dang / /
dge 'dun zhabs 'bring byed gyur cig /
thabs mkhas yang dag bshes gnyen ldan / /
chos dang zang zing sbyin byed cing / /
longs spyod sems can thun mong dang / /
pha rol phyin pa kun rdzogs shog /
'byor pa phul ba'i bsod nams dang / /
tshul khrims legs par gzung ba dang / /
dam chos yang dag mnyan pa yis / /
bdag ni byang chub mchog thob shog /
bdag ni 'di nas shi 'phos tshe / /
dga' ldan skyes nas yid dge bas / /
myur du byams mgon bsnyen byas te / /
byang chub lung bstan rnyed par shog /
smon lam gdab pa'i yan lag ste bdun pa'o / /
dam pa'i chos spyod la 'jug pa'i yan lag bdun pa /
kha che'i paN+Di ta chen po shAkya shrI b+ha dras mdzad pa rdzogs so // //
paN+Di ta chen po de nyid dang /
bod kyi lo tsA ba dge slong byams pa'i dpal gyis bsgyur ba'o // //
