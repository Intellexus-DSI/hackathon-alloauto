@# / /
rgya gar skad du /
badzra tA ra sA d+ha naM /
bod skad du /
rdo rje sgrol ma'i sgrub thabs /
bcom ldan 'das sgrol ma la phyag 'tshal lo / /
sbyin sreg dang ni las kyi cho ga yis / /
'dod pa'i don kun sgrub par byed pa yi / /
rdo rje sgrol ma sgrub pa'i thabs / /
de nas yang dag bshad bya ba / /
de la sngags kyi tshig 'di yin te /
'di lta ste /
na mo rat+na tra yA ya /
na maH Ar+yA wa lo ki te shwa rA ya /
bo d+hi sa twA ya /
ma hA sa twA ya /
ma hA kA ru Ni kA ya /
ta d+ya thA /
oM tA re tut+tA re tu re sarba duSh+Ta pra dush+TAM ma ma kr-i te dzaM b+ha ya /
staM b+ha ya /
mo ha ya /
ban+d+ha ya /
hUM hUM hUM phaT phaT phaT /
sarba duSh+Ta staM b+ha ni tA re swA hA /
de la yang dang po re zhig rang gi snying gar zla ba la sa bon tAM bsams te /
de'i 'od zer gyis bla ma dang sangs rgyas dang byang chub sems dpa' spyan drangs te /
mchod pa rnam pa sna tshogs kyis yang dag par mchod la /
sdig pa bshags pa la sogs pa bya zhing /
gsum la skyabs su 'gro ba'i tshigs bcad rdzogs par bya'o / /
de nas tshangs pa'i gnas bzhi bsgoms la /
oM shU n+ya tA dz+hA na badzra swa b+ha wa A t+ma ko\u0f85haM zhes bya ba'i sngags brjod par bya'o / /
de nas paM las skyes pa'i pad+ma dang zla ba'i steng du tAM gi sa bon bsams te /
de yongs su gyur pa las /
ma mo'i dkyil 'khor dbus gnas pa'i / /
lha mo sgrol ma bsgom par bya'o / /
zhal bzhi ma la phyag brgyad ma / /
rgyan rnams kun gyis brgyan pa yi / /
gser gyi mdog can bsgom par bya / /
gzhon nu ma yi mtshan nyid 'bar / /
sna tshogs pad+mar mnyam gnas pa'i / /
zla ba'i gdan la yang dag bzhugs / /
ser dang dkar dang dmar dang gnag /
g.yas skor gyi ni zhal bzhi'o / /
spyan gsum rdo rje skyil krung gnas / /
'od dmar sangs rgyas bzhis dbu brgyan / /
rdo rje mda' dung mchog sbyin ni / /
g.yas pa'i phyag na bsnams pa'o / /
ut+pal gzhu dang rdo rje lcags kyu zhags / /
sdigs mdzub g.yon pa'i phyag na 'phyar ba'o / /
rdo rje skyil krung rnal 'byor gyis / /
sa gsum po yang bsgrub par bya / /
de mdun me tog sgrol ma ni / /
mdog ni dkar zhing yid 'ong ma / /
oM yig las ni yang dag rdzogs / /
me tog snod ni phyag na bsnams / /
zhal gcig phyag ni gnyis pa ste / /
rgyan rnams kun gyis rnam brgyan pa'o / /
lho phyogs bdug spos sgrol ma ni / /
gzugs mdzes mdog ni gnag pa ste / /
bdug spos snod ni phyag bsnams shing / /
rgyan rnams kun gyis rnam par brgyan / /
nub phyogs mar me sgrol ma yang / /
mdog ni ser zhing yid 'phrog ma / /
bzang po mar me'i snod bsnams shing / /
gser gyi rna cha rab tu g.yo / /
byang phyogs dri yi sgrol ma ni / /
dri yi dung chos phyag na bsnams / /
lha mo mdog ni dmar 'dra ba / /
snying po'i dkyil 'khor la bsgom bya'o / /
'di kun zhal gcig phyag gnyis ma / /
rgyan rnams kun gyis rnam par brgyan / /
rdo rje skyil mo krung gis ni / /
lha mo drug po 'di kun bzhugs / /
cung zad zhal ni gtsigs pa ste / /
'gying bag bcas pas yang dag gnas / /
'di ltar dkyil 'khor kun bsams la / /
rang gi snying ga'i sa bon gyi / /
'od kyis ye shes spyan drangs te / /
dzaH hUM baM hoH'i sngags kyis ni / /
dgug pa la sogs bya ba'o / /
shar gyi sgo ru bsam pa ni / /
rdo rje lcags kyu 'od dkar ma / /
phyag na rdo rje lcags kyus mtshan / /
yid du 'ong ba'i bdag nyid do / /
lho sgor rdo rje zhags pa ma / /
gnag cing shin tu 'dod la dga' / /
bzang po'i rgyan gyis brgyan pa'i lus / /
rdo rje zhags pa 'chang ba'i mchog /
rdo rje lcags sgrog dmar ser ma / /
rdo rje lcags sgrog phyag bsnams shing / /
sna tshogs rgyan gyis brgyan pa ni / /
nub kyi sgor ru bsam par bya / /
byang sgor rdo rje dril bsnams ma / /
mdog dmar bzang po yi ni gzugs / /
dge zhing brtan par blta bar bya / /
steng du gtsug tor rnam rgyal ma / /
gzugs bzang mdog ni ser ba ste / /
byang chub 'bras bu sbyin byed pas / /
de nas sngags pas 'khor lo 'chang / /
snying po'i dkyil 'khor 'og tu ni / /
dge zhing 'od 'bar ba yi gzugs / /
klu yi zhags pa phyag na bsnams / /
zhal gcig phyag ni gnyis ma ste / /
thams cad mkhyen pa'i yid 'ong ma / /
mdog gnag rnam par bsgom par bya'o / /
yi ge bcu pa 'di yis ni / /
lha mo bcu ni rnam par sprul / /
pha rol phyin bcu dag pa ste / /
chos kun rab tu sgrub par byed / /
de la yi ge bcu pa ni / /
oM tA re tu t+tA re tu re swA hA /
de bzhin du sku gsung thugs byin gyis brlab pa dang /
dbang bskur ba dang /
thig le dang /
phra mo dang /
bzlas pa la sogs pa bsgom par bya'o / /
sangs rgyas kun gyis phyag byas pa / /
sngags mchog 'di ni gtso bo ste / /
bzang po brjod pas 'grub par 'gyur / /
rdo rje gur las gsungs pa'o / /
'dir sngags 'di nye bar spyod pa ni sngags 'di yis gos kyi thu ba bzung ste /
lan bdun bsngags la mdud ba bya ste /
'jigs pa dang bcas pa'i sa gang du 'gro yang 'jigs par mi 'gyur ro / /
stag dang rkun ma dang chu srin dang seng ge dang sbrul dang glang po che dang ma he dang dred dang ba lang la sogs pas kyang gnod pa byed mi nus so / /
de bzhin du sngags 'dis ut+pal lan brgya rtsa brgyad sbyin sreg byas na gang 'dod pa de dbang du 'gyur ro / /
oM tA re tu t+tA re tu re a mu kaM me ba sha ma nA ya swA hA /
de bzhin du sngags 'dis khwa'i sgro la lan sum cu rtsa gnyis bzlas nas dgra bo'i khang par sbas na /
de zhag bdun gyis skrod par 'gyur ro / /
oM tA re tu t+tA re tu re tsa la pra tsa la shI g+h+raM gA mi ni de ba dat+ta ya uts+tsha Ta ya hUM phaT /
ces pa ni bskrad pa'i cho ga'o // //
de bzhin du sbyor ba gzhan yang oM tA re tut+tA re tu re a mu kaM a b+hi naM ku ma ri ma gya mu dra tha he na ha s+yeHpi ta pa rA yats+tsha ru swA hA /
myos byed gtum po'i sa bon dang / /
de bzhin smyo byed 'bras bu dang / /
mya ngan med kyi me tog la / /
stong phrag lnga ni sbyin sreg bya / /
mar dang sbrang rtsi bu ram gyis / /
sbyin sreg bu mo bsgrubs la bsngags / /
de nas zhag bdun sbyor ba yis / /
rang 'dod bu mo thob par 'gyur / /
de nas sbyor ba gzhan yang oM tA re tu t+tA re tu re a mu kaM a mu kA a b+hi d+hA nAM swa na ta A kaR+Sha yA ma ma an+ti ke dzaHzhes bya ba'i sngags 'dis rgya shug gi tsher ma la stong phrag lnga rang byung gi me tog la bsnugs shing sbyin sreg byas na 'dis ni rgyal po'i bu mo yang 'gugs par byed do / /
de nas gzhan yang sbyor ba 'di yin te /
rang byung gi me tog gis bskus pa'i ras la bcom ldan 'das zhal gcig phyag gnyis ma /
lcags kyu dang ut+pala'i zhags pa phyag na bsnams pa bris la /
de'i mdun du lha rdzas bzang po 'di zhes bya ba la sogs pas mchod pa byas la bcom ldan 'das la bzlas pa bya'o / /
oM oM tA re tut+tA re tu re a mu ki mi pa sing haM swa pa naM ka tha a hUM phaT /
stong phrag lnga bzlas pas 'ong bar 'gyur ro / /
zhags pas ske nas bcings te /
lcags kyus phug la rkang pa gnyis nas ut+pal yis bcings la /
bsgrub bya kun tu bkug ste /
rkang pa'i 'og tu bsams la /
bran mo'i gzugs kyis longs spyad par bya'o / /
de nas sbyor ba gzhan yang sgrol ma'i gzungs kyis lan bdun bsngags te /
bdag nyid kyi mig gnyis la byugs la /
rgyal po'i rigs kyi nang du zhugs na rgyal po dang bcas pas bla mar byed do / /
dbang du byed par 'gyur ro / /
de nas gzhan yang sbyor ba ni sgrol ma'i gzungs kyis brgya rtsa brgyad brjod do / /
sbrul gyi rgyal po mgo gnyis pa'i mgo thal bar byas te /
ba dmar mo'i mar la arka'i spra ba'i sdong bu byas te /
me sbar la dud pa bsag par bya'o / /
dud pa de dang rdo rje nyi ma dang /
rdo rje chos dang bsres shing mnyes la rta mchog gis bdug par bya'o / /
de nas thal ba dang lhan cig tu mig la bskus nas gang rdo rje mig gis bltas pa de'i pad+ma rA ga 'dzag par 'gyur ro / /
gal te de ltar ma gyur na ni bdag nyid sgrol mas sangs rgyas bcom ldan 'das nges par spong ba yin no / /
de nas sbyor ba gzhan yang lto ba'i srin bu la gzungs kyis lan bdun bzlas la rdo rje chos dang lhan cig tu byas la sag rtsi dang sbyar la sbyin no / /
de longs spyad na cho ga mchog 'dis rang gi chung ma bzhin du gtong bar mi 'gyur ro / /
de nas sbyor ba gzhan yang so ma brjes pa'i bu chung gi lce blangs la sgrol ma'i gzungs kyis lan bdun bsngags la / /
b+h+r-ing+ga rA dza dang gi wang gcig tu byas te dpral bar thig le byas la de gang la bstan pa de dbang du 'gyur ro / /
sbyor ba gzhan yang zhag chen pos rang gi lus la byugs te bsgom pa dang ldan pas sgrol ma'i gzungs khri tsho gcig bzlas par bya'o / /
bzlas pa'i mthar 'bras sA lu'i zan gyis dril phyis byas la de gang la byin pa de ji srid 'tsho'i bar du dbang du 'gyur ro / /
sbyor ba gzhan yang zla ba gzas zin pa'i dus su sgrol ma'i gzungs bzlas shing sngon du bsnyen pa byas la de las byung ba'i spyan ras gzigs kyi dbang phyug tu du nga gi phye mas dgang bar bya'o / /
de gang la byin pa de ji srid 'tsho'i bar du rjes su 'jug par 'gyur ro / /
sbyor ba gzhan yang sgrol ma'i gzungs smyo byed kyi 'bras bu la lan brgya rtsa brgyad bsngags te /
'bras bu de dang rta mgrin dang lhan cig tu gang la byin pa de dbang du 'gyur ro / /
sbyor ba gzhan ni oM tA re tut+tA re tu re a mu ka sa ban+d+ha na mu k+ti ku ru swA hA /
sngags 'dis arka'i 'dab ma la bsgrub bya'i ming bar du bcug ste bris la srin bu ka ka ru'i khung bur sbas na bcings pa las grol bar 'gyur ro / /
rdo rje sgrol ma'i sgrub thabs rdzogs so /
