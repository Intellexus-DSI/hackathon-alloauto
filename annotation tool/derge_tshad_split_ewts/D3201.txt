@## / /
rgya gar skad du /
tA ra sA d+ha naM /
bod skad du /
sgrol ma'i sgrub thabs /
sgrol ma srid gsum sgrol mdzad ma / /
rgya nag chen po'i lugs btud nas / /
bla ma'i gdams ngag ji bzhin du / /
de yi sgrub thabs bdag gis bshad / /
rtags gcig dang ni dur khrod dang / /
thams cad du yang khyim stong ste / /
rnal 'byor pas ni der gnas la / /
rig pa srid gsum sgrol mdzad sgrub / /
stan 'jam nang tshangs can gnas pa / /
stan gzhan 'jam po yin yang rung / /
legs par gnas la dngos grub ni / /
mchog tu gyur pa bsgrub par bya / /
skad cig rnam pa'i sbyor ba yis / /
mnyam par bzhag pas rdo rje gsum / /
gnas gsum du ni bsgom byas la / /
de nas 'od zer rnam par spro / /
'dis ni srid gsum 'gro ba yi / /
sems can snang byas slar yang ni / /
legs par bsdu dang yang bsgom pa / /
mtha' dag stong pa nyid du ste / /
oM stong pa nyid sogs rang bzhin can / /
gsang sngags de nas brjod par bya / /
de nas nam mkhar bsgom bya ba / /
pad+mar a yig las byung ba / /
yang ni de steng bsgom bya ba / /
TA yig las byung pad snod do / /
yang ni de dbus bsgom bya ba / /
hU~M yig kun nas mthing nag mdog /
de nas hUM yig las byung bar / /
gri gug sa bon gyis brgyan blta / /
gri gug yongs gyur bdag nyid ni / /
sgrol ma dang ni mtshungs par bsgom / /
zhabs g.yas bskum dang 'jigs rung ba'i / /
mgo bo'i phreng ba legs par 'phyang / /
bong thung grod 'jol 'jigs rung ma / /
ut+pal sngon pos brgyan pa nyid / /
lha rdzas zhal gcig spyan gsum ma / /
'jigs pa'i gad rgyangs rab tu 'bar / /
legs par rab 'dzum ro bcibs shing / /
klu brgyad kyis ni rnam par brgyan / /
stag gi pags pas phod ka dkris / /
spyan ni dmar dang zlum pa ste / /
gzhon nu lang tsho la babs ma / /
phyag rgya lnga yig rnam par brgyan / /
'jigs pa chen por ljags 'dril ma / /
cung zad tshems gtsigs sdigs par mdzad / /
ral gri gri gug phyag g.yas na / /
g.yon na ut+pal thod pa bsnams / /
ser zhing drag pa'i zhal gcig gis / /
cod pan mi bskyod kyis brgyan bsgom / /
bsgom pa'i stobs ni rdzogs pa na / /
rnal 'byor snyan dngags mkhan 'gyur ro / /
rmongs dang gal te lkugs gyur kyang / /
bsgom pa'i ro la phyed gnyer bas / /
'jam pa'i ngag ni 'thob pa dang / /
gsang sngags 'bum phrag bzlas pas kyang / /
sngags chen 'di ni yi ge gsum / /
mtha' mar phaT do snying la gnas / /
'od zer lnga dang kun nas ldan / /
gti mug bud shing sreg byed yin / /
rnal 'byor spyod pa'i rjes 'brangs la / /
de btu ba yi cho ga bshad / /
dang por sa yi pha rol sbyin / /
dbyangs yig bzhi pas brgyan par bya / /
yi ge ra ra gnas 'bar 'phro ba'i / /
zla ba'i thig ler yang dag ldan / /
de nas yi ge trA~M sbyin te / /
bzhi pa nyid kyis brgyan pa'o / /
yi ge u ring legs ldan pa'i / /
yaM ni haM yig sbyar bar bya / /
de nas phaT yig kyang sbyin pa / /
grub pa'i gsang sngags yongs rdzogs yin / /
mkhas pas ral gri'i gnas su ni / /
spro dang bsdu ba'i sbyor ba yis / /
bsgom bya mi rus phreng ba yis / /
sngags kyi mchog ni legs par bzlas / /
brtan pa'i sems kyis brtag par bya / /
rgyun du bsgom pa goms pa las / /
mkhas pa nyid dang snyan dngags par / /
'gyur ba 'di la the tshom med / /
sgrol ma'i sgrub thabs byas pa las / /
bdag gis dge ba gang thob pa / /
des ni 'gro kun ston pa yi / /
bstan la mkhas pa nyid du shog /
'di ni rtag pa'i rdo rjes byas / /
'dis ni blo rnon rab grub byed / /
bgrod dka' 'di la paN+Di ta / /
bzang po rnams kyis bzod par rigs / /
rgya nag chen po'i lugs kyi sgrol ma'i sgrub thabs rdzogs so // //
a b+ha ya las dge slong tshul khrims rgyal mtshan gyis bsgyur ba'o //
[ ]
