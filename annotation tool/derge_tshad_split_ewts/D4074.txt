@## / /
rgya gar skad du /
yo ga a ba ta ra /
bod skad du /
rnal 'byor la 'jug pa /
'phags pa 'jam dpal gzhon nur gyur pa la phyag 'tshal lo / /
bstan bcos rgya chen po ni thos nas kyang /
don dam de bzhin nyid ni nges byas la / /
dad ldan de ni 'jam pa'i stan gnas te / /
blo dang ldan pas rnal 'byor brtson par bya /
gzung dang 'dzin dang gnyi ga gnyis min dang /
bdag dang gzhan dang mya ngan 'das pa dang / /
'khor ba zhes bya'i rnam rtog mang po ni / /
rtag tu spangs la yid ni mnyam par gzhag /
sgyu ma dri za'i grong khyer lta bu ni / /
shes bya ma lus rnam par bltas nas su / /
de bzhin nyid kyi ye shes rdo rje yis / /
lus kyi 'khrul 'khor rab tu gzhig par bya / /
rnam pa thams cad du ni rab mdzes la / /
thog dang tha ma'i cha bral rnam mi rtog /
dri ma med pa'i 'od zer stong gis ni / /
mun pa nges bsal mkha' dang mtshungs pa yin / /
rang gi snang ba tsam gyi ngo bo ru / /
gzod nas skye ba med pa'i rang sems mthong / /
gang gis kyang ni de mthong gyur pa dag /
de yang de bzhin du ni blta bar bya / /
dmigs pa med dang bcas pa'i sems nyid ni / /
de bzhin nyid dang yang dag mtha' ru bshad / /
de ltar rim gyis bslabs par gyur pa las / /
ming du shes pa 'gog pa 'thob par 'gyur / /
de la yang dag reg par sbyor ba las / /
'bad pa med par mngon shes lnga ru 'gyur / /
de dang mngon par ldan pa'i rnal 'byor pa / /
'gro ba'i don ni dpag tu med par byed / /
'di ni yongs su rdzogs pa'i rnal 'byor pa / /
shin tu yun ring dus su gnas par 'gyur / /
lus ni rdo rje lta bur mi shig shing / /
nyon mongs bdud la sogs pas g.yo mi 'gyur / /
shes rab pha rol phyin pa zhes bya yi / /
rnal 'byor 'di dag rtag tu rab ldan pa / /
nam mkha' mdzod la sogs pa'i ting nge 'dzin / /
mang po rnams ni yang dag rdzogs par 'gyur / /
bdag gi rnal 'byor pa ni 'jug pa tsam / /
yang dag sbyar bas dge ba gang bsags pa / /
der ni 'gro ba thams cad rab myur ba / /
thams cad mkhyen pa'i ye shes thob par shog /
rnal 'byor la 'jug pa zhes bya ba / /
slob dpon phyogs kyi glang po'i zhal snga nas mdzad pa rdzogs so // //
rgya gar gyi mkhan po d+har+m+ma shrI b+ha dra dang /
lo tsA ba dge slong rin chen bzang pos bsgyur cing zhus te gtan la phab pa //
[ ] /
