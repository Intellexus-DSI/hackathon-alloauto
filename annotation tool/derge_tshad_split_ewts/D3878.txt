@## / /
rgya gar skad du /
bo d+hi satwa tsAr+ya a ba tA ra Shat+t+riM shata paN+Di ar+tha /
bod skad du /
byang chub sems dpa'i spyod pa la 'jug pa'i don sum cu rtsa drug bsdus pa /
sangs rgyas dang byang chub sems dpa' thams cad la phyag 'tshal lo / /
dal 'byor 'di ni shin tu rnyed par dka' / /
skyes bu don grub thob par gyur pa la / /
gal te 'di la phan pa ma bsgrubs na / /
phyis 'di yang dag 'byor par ga la 'gyur / /
ji ltar mtshan mo mun nag sprin rum na / /
glog 'gyu skad cig rab snang ston pa ltar / /
de bzhin sangs rgyas mthu yis brgya lam na / /
'jig rten bsod nams blo gros thang 'ga' 'byung / /
de ltar dge ba nyam chung nyid la rtag /
sdig pa stobs chen shin tu mi bzad pa / /
de ni rdzogs pa'i byang chub sems min pa / /
dge gzhan gang gis zil gyis non par 'gyur / /
bskal pa du mar rab dgongs mdzad pa yi / /
thub dbang rnams kyis 'di nyid phan par gzigs / /
'dis ni tshad med skye bo'i tshogs rnams kyi / /
bde mchog bde blag nyid du thob par byed / /
'jigs dang sdug bsngal brgya phrag gzhom 'dod cing / /
sems can mi bde bsal bar 'dod pa dang / /
bde mang brgya phrag spyod par 'dod pas kyang / /
byang chub sems nyid rtag tu btang mi bya / /
byang chub sems skyes gyur na skad cig gi /
'khor ba'i btson rar bsdams pa'i nyam thag rnams / /
bde gshegs rnams kyi sras zhes brjod bya zhing / /
'jig rten lha mir bcas pas phyag byar 'gyur / /
gser 'gyur rtsi yi rnam pa mchog lta bur / /
mi gtsang lus 'di blangs nas rgyal ba'i sku / /
rin chen rin thang med par sgyur bas na / /
byang chub sems zhes bya bar rab brtan bzung / /
byang chub sems de mdor bsdu na / /
rnam pa gnyis su shes bya ste / /
byang chub smon pa'i sems dang ni / /
byang chub 'jug pa nyid yin no / /
'gro bar 'dod dang 'gro ba yi / /
bye brag ji ltar shes pa ltar / /
de bzhin mkhas pas 'di gnyis kyi / /
bye brag rim bzhin shes par bya / /
byang chub smon pa'i sems las ni / /
'khor tshe 'bras bu che 'byung yang / /
ji ltar 'jug pa'i sems bzhin du / /
bsod nams rgyun chags 'byung ba min / /
gang nas bzung ste sems can khams / /
mtha' yas rab tu bsgral ba'i phyir / /
mi ldog pa yi sems kyis su / /
sems de yang dag blangs gyur pa / /
de nas bzung ste gnyid log gam / /
bag med gyur kyang bsod nams shugs / /
rgyun mi 'chad par du ma zhig /
nam mkha' mnyam par rab tu 'byung / /
phan par bsams pa tsam gyis kyang / /
sangs rgyas mchod las khyad 'phags na / /
sems can ma lus thams cad kyi / /
bde don brtson pa smos ci dgos / /
sdug bsngal 'dor 'dod sems yod kyang / /
sdug bsngal nyid la mngon par rgyug /
bde ba 'dod kyang gti mug pas / /
rang gi bde ba dgra ltar 'joms / /
gang zhig bde bas phongs pa dang / /
sdug bsngal mang ldan de dag la / /
bde ba kun gyis tshim pa dang / /
sdug bsngal thams cad gcod byed cing / /
gti mug kyang ni sel byed pa / /
de dang dge mtshungs ga la yod / /
de 'dra'i sems kyang ga la yod / /
bsod nams de 'dra 'ang ga la yod / /
gang zhig de 'dra'i rgyal sras sbyin bdag la / /
gal te ngan sems skyed par byed pa de / /
ngan sems bskyed pa'i grangs bzhin bskal par ni / /
dmyal bar gnas par 'gyur zhes thub pas gsungs / /
'on te gang zhig yid rab dang byed pa / /
de yi 'bras bu de bas lhag par 'phel / /
rgyal sras rnams la do gal chen pos kyang / /
sdig pa mi 'byung dge ba ngang gis 'phel / /
rin chen sems de gzung bar bya ba'i phyir / /
de bzhin gshegs pa rnams dang dam pa'i chos / /
dkon mchog dri ma med dang sangs rgyas sras / /
yon tan rgya mtsho rnams la legs par mchod / /
yon tan rgya mtsho can dag la / /
zhing rdul kun gyi grangs snyed kyi / /
phyag 'tshal dbyangs kyi yan lag ni / /
phyag 'tshal dbyangs kyi bstod pas bstod / /
byang chub snying por mchis kyi bar / /
sangs rgyas rnams la skyabs su mchi / /
chos dang byang chub sems dpa' yi / /
tshogs la 'ang de bzhin skyabs su mchi / /
phyogs rnams kun na bzhugs pa yi / /
rdzogs sangs rgyas dang byang chub sems / /
thugs rje chen po mnga' rnams la / /
thal mo sbyar te gsol ba ni / /
thog ma med ldan 'khor ba nas / /
tshe rabs 'di 'am gzhan dag la / /
bdag gis ma 'tshal sdig bgyis pa 'am / /
bgyid du stsal ba nyid dang ni / /
gti mug 'khrul pas bdag non te / /
rjes su yi rang gang bgyis pa / /
nongs pa de ni mthong bgyis nas / /
bsam pa thag pas mgon la bshags / /
sems can kun gyi ngan song gi /
sdug bsngal ngal so'i dge ba dang / /
sdug bsngal can dag bder gnas la / /
dga' bas rjes su yi rang ngo / /
phyogs rnams kun gyi sangs rgyas la / /
thal mo sbyar te gsol ba ni / /
sems can sdug bsngal mun 'thoms la / /
chos kyi sgron me sbar du gsol / /
rgyal ba mya ngan 'das bzhed la / /
thal mo sbyar te gsol ba ni / /
'gro 'di ldongs par mi dgod cing / /
bskal pa grangs med bzhugs par gsol / /
de ltar 'di dag kun byas te / /
dge ba bdag gis bsags pa gang / /
des ni sems can thams cad kyi / /
sdug bsngal thams cad bsal bar shog /
ji ltar sngon gyi bde gshegs kyis / /
byang chub thugs ni bskyed pa dang / /
byang chub sems dpa'i bslab pa la / /
de dag rim bzhin gnas pa ltar / /
de bzhin 'gro la phan don du / /
byang chub sems ni bskyed bgyi zhing / /
de bzhin du ni bslab pa la'ang / /
rim pa bzhin du bslab par bgyi / /
de ltar blo dang ldan pa yis / /
rab dang byang chub sems bzung nas / /
mjug kyang rgyas par bya ba'i phyir / /
sems ni 'di ltar gzengs bstod do / /
de tshe bdag tshe 'bras bu yod / /
mi yi srid pa legs par thob / /
de ring sangs rgyas rigs su skyes / /
sangs rgyas sras su da gyur to / /
byang chub sems rab brtan bzung nas / /
g.yel ba med par rtag tu yang / /
bslab las mi 'da' 'bad par bya / /
bab col brtsams pa gang yin pa'am / /
gang zhig legs par rab brtags pa / /
de ni dam bcas byas gyur kyang / /
bya ba 'am gtang zhes brtags par rigs / /
sangs rgyas rnams dang de yi sras / /
shes rab chen pos gang brtags shing / /
bdag nyid kyis kyang brtags brtags pa / /
de la bshol du ci zhig yod / /
gal te de ltar dam bcas nas / /
las kyis bsgrub par ma byas na / /
sems can de dag kun bslus na / /
bdag gi 'gro ba ci 'drar 'gyur / /
cis rmongs dag kyang ma shes na / /
bdag gi khong na ci zhig yod / /
zhe sdang sred sogs dgra rnams ni / /
rkang lag la sogs yod min yang / /
dpa' mdzangs min yang ci zhig ltar / /
de dag gis bdag bran bzhin byas / /
bslab pa bsrung bar 'dod pa yis / /
rab tu bsgrims nas sems bsrung ste / /
sems ni bsrung bar ma byas na / /
bslab pa bsrung bar yong mi nus / /
sems bsrung 'dod pa rnams la ni / /
dran pa dang ni shes bzhin dag /
srog la bab kyang srungs shig ces / /
bdag ni de skad 'doms par byed / /
bla ma dang ni 'grogs pa dang / /
mkhan pos rjes su bstan pa las / /
'jigs pas skal ldan gus byed la / /
dran pa shin tu skye bar 'gyur / /
rtag par dge ba'i bshes gnyen ni / /
theg chen don la mkhas pa dang / /
byang chub sems dpa'i brtul zhugs mchog /
srog gi phyir yang mi gtong ba'o / /
'di dang sangs rgyas bka' stsal gzhan / /
mdo sde bklags nas shes par bya / /
mdo sde rnams las bslab pa snang / /
de bas mdo sde bklag par bya / /
bskal pa stong du bsags pa yi / /
sbyin dang bde gshegs mchod la sogs / /
legs spyad gang yin de kun yang / /
khong khro gcig gis 'joms par byed / /
zhe sdang lta bu'i sdig pa med / /
bzod pa lta bu'i dka' thub med / /
de bas bzod la nan tan du / /
sna tshogs tshul gyis bsgom par bya / /
bdag gam bdag gis bshes rnams la / /
sdug bsngal brnyas dang tshig rtsub dang / /
mi snyan pa yi mi 'dod 'byung / /
dgra la de las bzlog pa 'byung / /
bde ba'i rgyu ni res 'ga' 'byung / /
sdug bsngal rgyu ni shin tu mang / /
sdug bsngal med par nges 'byung med / /
de bas sems khyod brtan par gnos / /
mkhris pa la sogs sdug bsngal gyi / /
'byung gnas che la mi khro na / /
sems yod rnams la ci ste khro / /
de dag kun kyang rkyen gyis bskul / /
nyes pa ji snyed thams cad dang / /
sdig pa rnam pa sna tshogs pa / /
de kun rkyen gyi stobs las byung / /
rang dbang yod pa ma yin no / /
de ltar thams cad gzhan gyi dbang / /
de yi dbang gis de dbang med / /
de ltar shes na sbrul lta bu'i / /
dngos po kun la khro mi bya / /
bag med pas na bdag la 'ang bdag /
tsher ma la sogs gnod par byed / /
bud med la sogs thob bya'i phyir / /
rngam zhing zas gcod la sogs byed / /
gang tshe nyon mongs dbang gyur pas / /
bdag nyid kyang ni gsod byed pa / /
de tshe de dag gzhan lus la / /
gnod mi byed par ji lta bur / /
nyon mongs skyes pas de lta bur / /
bdag gsod la sogs zhugs pa la / /
snying rje brgya la ma skyes na'ang / /
khro bar 'gyur ba ci tha tshig /
de ltar bzod pas brtson 'grus brtsam / /
'di ltar brtson la byang chub gnas / /
rlung med g.yo ba med pa bzhin / /
bsod nams brtson 'grus med mi 'byung / /
brtson gang dge la spro ba ste / /
de yi mi mthun phyogs bshad bya / /
le lo ngan la zhen pa dang / /
sgyid lug bdag nyid brnyas pa'o / /
snyom las bde ba'i ro myong nas / /
gnyid la brten pa'i sred pa dang / /
'khor ba'i sdug bsngal mi skyo las / /
le lo nye bar skye bar 'gyur / /
de ltar mi mthun phyogs spangs te / /
sems can don bsgrub bya phyir du / /
mos brtan dga' dang dor ba dang / /
lhur len dbang sgyur stobs kyis ni / /
brtson 'grus spel phyir 'bad par bya / /
bdag dang gzhan gyi nyes pa ni / /
dpag med bdag gis gzhom bya ste / /
nyes pa re re tsam la yang / /
gang du bskal pa rgya mtshor zad / /
nyes zad rtsom pa de la ni / /
bdag gi cung zad tsam mi blta / /
bdag dang gzhan gyi yon tan ni / /
mang po bdag gis bsgrub bya ste / /
gang du'ang yon tan re re zhig / /
bskal pa rgya mtshos lobs na'ang rung / /
rdo rje rgyal mtshan cho ga yis / /
brtan par brtsam zhing bsgom par bya / /
dang por 'byor pa brtags nas ni / /
brtsam mam yang na mi brtsam bya / /
ma brtsams pa ni mchog yin te / /
brtsams nas ldog par mi bya'o / /
rtsed mo'i bde 'bras 'dod pa ltar / /
'di yis bya ba'i las gang yin / /
las de la ni zhen bya ste / /
las des mi ngoms dga' bar bya / /
rjes su mi bder 'gyur ba'i las / /
rig 'gyur de ma thag tu gtang / /
de ni shin tu rdzogs nas yang / /
phyi phyir byed 'dod spang bar bya / /
'thab rnying dgra dang lhan cig tu / /
g.yul ngor ral kha lhags pa bzhin / /
nyon mongs mtshon las bzur bya zhing / /
nyon mongs dgra rnams 'joms par brtag /
g.yul du ral gri lhung gyur na / /
'jigs pas myur du len pa ltar / /
de bzhin dran pa'i mtshon shor na / /
dmyal ba'i 'jigs dran myur du blang / /
ji ltar shing bal 'gro ba dang / /
'ong ba rlung gi dbang gyur pa / /
de bzhin 'byor pa mos pa yis / /
dbang du gyur pas myur du 'grub / /
de ltar brtson 'grus bskyed nas ni / /
yid ni ting nge 'dzin la bzhag /
sems ni rnam par g.yeng ba'i mi / /
nyon mongs mche ba'i phrag na gnas / /
lus dang sems ni dben pa yis / /
rnam par g.yeng ba mi 'byung ngo / /
de bas 'jig rten spang bya zhing / /
rnam par rtog pa'ang yongs su dor / /
chags pa'i phyir dang rnyed sogs la / /
sred pas 'jig rten mi spangs te / /
de bas 'di dag yongs spongs la / /
mkhas pas 'di dag dpyad par bya / /
bdag dang gzhan du mnyam pa ni / /
dang po nyid du 'bad de bsgom / /
bde dang sdug bsngal mnyam pas na / /
thams cad bdag bzhin bsrung bar bya / /
bdag nyid skyon bcas gzhan la yang / /
yon tan rgya mtshor shes byas nas / /
bdag 'dzin yongs su dor ba dang / /
gzhan blang bar ni bsgom par bya / /
gang zhig bdag dang gzhan rnams ni / /
myur du bskyab par 'dod pa des / /
bdag dang gzhan du brje bya ba / /
gsang ba'i dam pa spyad par bya / /
de bas sgrib pa bsal ba'i phyir / /
log pa'i lam las sems blan zhing / /
yang dag dmigs la rtag tu yang / /
yid ni brtan por gzung bar bya / /
de ltar de dag thams cad kyang / /
shes rab don du thub pas gsungs / /
de bas mya ngan 'das pa dang / /
bde ba 'dod pas shes rab bskyed / /
don dam dang ni kun rdzob ste / /
'di ni bden pa gnyis su gnas / /
don dam blo yi spyod yul min / /
blo dang sgra ni kun rdzob yin / /
de la 'jig rten rnam gnyis mthong / /
rnal 'byor pa dang de bzhin phal / /
de la rnal 'byor 'jig rten gyis / /
'jig rten phal pa sun yang 'byin / /
gong ma gong ma'i khyad par gyis / /
rnal 'byor pa yang sun 'byin to / /
bdag gis byang chub spyod pa la / /
'jug pa rnam par bsams pa yis / /
dge ba gang des 'gro ba kun / /
byang chub spyod la 'jug par shog / /
phyogs rnams kun na lus dang sems / /
sdug bsngal nad pa ji snyed pa / /
de dag bdag gi bsod nams kyis / /
bde dga' rgya mtsho thob par shog /
de dag sangs rgyas bde thob kyi / /
rab tu bde ba nyams ma gyur / /
'gro bas bla na med pa yi / /
bde ba rgyun mi 'chad thob shog /
'jig rten khams na dmyal ba dag /
gang dag ji snyed yod pa rnams / /
de dag tu ni lus can rnams / /
bde can bde bas dga' bar shog /
gser gling gi bla ma chos skyong la /
gus pa dang ldan pa'i slob ma ka ma la rak+Shi dang /
dI paM ka ras gsol ba btab nas /
spyod pa la 'jug pa'i gtso bo'i don bcu gcig pa las phye ba sum cu rtsa drug gi don bsdus pa logs su bkod pa rdzogs so // //
paN+Di ta dI paM ka ra dang /
lo tsA ba tshul khrims rgyal bas bsgyur cing zhus te gtan la phab pa'o // //
[ ]
