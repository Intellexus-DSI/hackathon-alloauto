@## / /
rgya gar skad du /
Ar+yA tA ra de bI sto tra sarba ar+tha sA d+ha na nA ma sto tra rA dza /
bod skad du /
'phags ma lha mo sgrol ma'i bstod pa don thams cad grub pa zhes bya ba bstod pa'i rgyal po /
mgon po thugs rje chen po dang ldan pa 'phags pa spyan ras gzigs dbang phyug la phyag 'tshal lo / /
zla ba skar ma'i tshogs ltar mkha' la mdzes / /
mgon po sems dpas bskor cing 'gro na'ang mdzes / /
zla ba dri med gdung ba sel ba bzhin / /
mi shes kun spangs 'gro ba'i sdug bsngal sel / /
byang chub phyogs chos sum cu rtsa bdun dang / /
bsam gtan ting 'dzin rnam thar mang po can / /
sum cu rtsa gnyis mtshan gyis brgyan pa la / /
dpe byad bzang po brgyad cus rab tu brgyan / /
srung byed gsum dang ma 'dres dran gsum dang / /
mi 'jigs bzhi brnyes yongs su dag bzhi mnga' / /
stobs bcu'i rtsal ldan skye la thugs rje che / /
bag chags kun bcom mi bsnyel rnam kun bcom / /
rigs lngas nyon mongs lnga bcom ye shes lnga / /
sku lnga mngon par byang chub rnam lnga brnyes / /
lam lnga sbyong mdzad sangs rgyas lnga yi sku / /
phung po lnga spangs zag zad mngon shes lnga / /
dus gsum rgyal ba kun gyi snying po khyod / /
yon tan kun gyi 'byung gnas rgyu yi mchog /
chags sdang bral yang 'gro ba'i don gyi phyir / /
cha lugs rnam pa sna tshogs 'dzin pa khyod / /
sna tshogs phrin las sku mdog ljang gu can / /
dbu la 'od dpag med pas rab tu brgyan / /
'khor los sgyur ba'i rgyal po'i cha lugs can / /
'gro ba'i ded dpon sgrol ma khyod kyi sku / /
mdzes pa'i ral pa dbu rgyan cod pan dang / /
dar dpyangs zla tshes sna tshogs rdo rjes mdzes / /
rna rgyan mgul rgyan dpung rgyan gdu bu dang / /
ska rags zhabs gdub ba da'i smad dkris mdzes / /
rin chen nor bus spras pa'i do shal dang / /
dpung rgyan se mo dos ni shin tu brgyan / /
bcos bu'i ras dang kha dog sna tshogs pa'i / /
dar dang lha yi dar zab na bza' mnabs / /
pad+ma'i rigs ni pad+ma las 'khrungs can / /
sna tshogs pad+ma mchog gi gdan la bzhugs / /
chags dang zhe sdang gti mug la sogs kyis / /
ma gos pad+ma dmar po bzhin du dag /
dbang po gshin rje chu lha gnod sbyin dang / /
'byung po me lha rlung lha srin po dang / /
sa bdag steng gi lha tshogs ma lus rnams / /
phyogs skyong 'gro don sprul mdzad khyod kyi sku / /
tshangs pa khyab 'jug dbang phyug lha chen dang / /
drag po zhi ba u ma la sogs las / /
rgyal gyur lha yi lha ste sgrol ma khyod / /
khams gsum kun gyi dbang phyug chen por grags / /
thod pa mi 'chang thugs rje'i thod pa can / /
ral pa rnam spangs shin tu dga' bas mdzes / /
g.yang gzhi dang bral mtshan dang dpe byad spras / /
thal bas ma bskus byams pas khyab pa'i bdag /
dbyu gu gsum spangs bslab pa gsum dang ldan / /
dur khrod gnas der chos kyi dbyings su rol / /
rked phran cang te'u la sogs sgra spangs nas / /
gsung dbyangs yan lag drug cus chos kun sgrogs / /
tshangs skud mi bsnams mya ngan 'das pa'i sku / /
mtshan spyod spangs nas dus gsum mnyam par spyod / /
log sred las byung gdung ba'i dka' thub spangs / /
dam pa'i brtul zhugs ma lus rab tu ldan / /
mtshon cha dor nas shes rab mtshon cha bsnams / /
zhe sdang rnam spangs sgrub pa'i rtsa rgyun gcod / /
phyogs 'dzin mi mnga' grub mtha' kun gyi bdag /
chags pa mi mnga' kun la mkha' ltar spyod / /
mtha' spangs nam mkha' lta bur khyod kyi thugs / /
shes bya'i dkyil 'khor thams cad khyod kyi sku / /
sgra dang brjod par snang ba thams cad gsung / /
sgrol ma chos kun bsdus pa'i snying po can / /
zhi dang rgyas dang dbang dang mngon spyod dang / /
dgug dang dgar dang sde rengs bskrad pa dang / /
lkugs dang tshig 'phrog gzugs sgyur bsrung la sogs / /
dus gsum rgyal ba kun gyi phrin las can / /
sku yi dbang phyug gsung gi dbang phyug dang / /
thugs kyi dbang phyug 'dod yon dbang phyug ldan / /
rdzu 'phrul kun 'gro yon tan brgyad dang ldan / /
chos sku mkha' ltar dbyer med rtogs gyur kyang / /
gzugs sku 'ja' tshon lta bur 'gro la ston / /
ji srid dkyil 'khor kun gyi bdag po mchog /
sgrol ma 'gro ba 'khor ba'i gzeb las grol / /
gang gis dran na ngan song 'jigs pa dang / /
rgyal po rkun po me chus 'jigs pa dang / /
seng ge stag sbrul srin po'i 'jigs las sgrol / /
'byung ba 'khrugs dang gdon gyis bskyed pa yis / /
srog 'phrog nad kyi bye brag ma lus dang / /
drang srong mkha' 'gro'i dmod gyur kun las sgrol / /
nor bu sngags dang sman sbyor 'dod pa bzhin / /
'gro la 'jig rten 'das pa'i dngos grub kun / /
mos pas dran pa rnams la stsol pa yin / /
rgyal srid 'dod pas g.yul ngor rgyal ba dang / /
longs spyod grags pa 'dod pa de dag dang / /
bkur ba'i dri ngas bral 'dod spyod pa yin / /
gang gis bstod pas bde gshegs kun la bstod / /
dus gsum sangs rgyas kun gyi bskyed mdzad ma / /
sangs rgyas sras bcas ma lus khyod kyi sku / /
rje btsun sgrol ma yon tan phung po can / /
tshangs pa khyab 'jug dbang phyug la sogs dang / /
drag po zhi ba u ma dkar sham sogs / /
skul byed lu gu rgyud dang khro gnyer can / /
mA ma kI dang spyan dang gos dkar mo / /
'gro ba gang gis 'dul ba de don du / /
ji ltar khyad 'phags brjid pa'i cha lugs can / /
thabs tshul rnam pa mtha' yas ston pa'i sku / /
'gro ba'i skyabs mchog rje btsun sgrol ma mchog /
spyi bor 'od dpag med bzhugs phyag 'tshal lo / /
'jigs pa brgyad skyob sgrol ma'i sku la 'dud / /
grags pa mtha' yas sgrol ma'i sku la 'dud / /
'gro don sgrub pa sgrol ma'i sku la 'dud / /
sdug bsngal nges sel sgrol ma'i sku la 'dud / /
phyag stong spyan stong sgrol ma'i sku la 'dud / /
mkha' ltar mtha' yas sgrol ma'i sku la 'dud / /
mtshan dang dpes brgyan sgrol ma'i sku la 'dud / /
zla 'dra'i yan lag sgrol ma'i sku la 'dud / /
nyi ma ltar gsal sgrol ma'i sku la 'dud / /
dus gsum 'gyur med sgrol ma'i sku la 'dud / /
sa ltar rten gyur sgrol ma'i sku la 'dud / /
chu ltar bsil mdzad sgrol ma'i sku la 'dud / /
me ltar smin mdzad sgrol ma'i sku la 'dud / /
rlung ltar rgyas mdzad sgrol ma'i sku la 'dud / /
sman pa'i rgyal po sgrol ma'i sku la 'dud / /
sman ltar nad 'joms sgrol ma'i sku la 'dud / /
thugs rje'i chu rgyun sgrol ma'i sku la 'dud / /
'dul ba'i thabs mkhas sgrol ma'i sku la 'dud / /
sgeg kyang chags bral sgrol ma'i sku la 'dud / /
thar pa'i lam ston sgrol ma'i sku la 'dud / /
stong nyid nam mkha' lta bu'i chos kyi sgra / /
'gro ba ma lus pa la nges sgrogs pas / /
mu stegs ri dgas skrag mdzad seng ge che / /
rje btsun sgrol ma'i sku la phyag 'tshal lo / /
mi phyed rdo rje 'dzin pa'i zhags pa dang / /
chos sgrogs dung dang shes rab mda' 'dzin dang / /
'dren pa'i lcags kyu yid 'ong ut+pa la / /
snying rje gzhu dang lta ngan sdigs mdzub mdzad / /
thugs kyi rnam par dag pa brda tshul du / /
rdo rje la sogs rtag tu byin brlabs pa'i / /
phyag brgyad mtshan ma brgyad kyis rab brgyan pa'i / /
rje btsun sgrol ma'i sku la phyag 'tshal lo / /
rdo rje sgrol ma rin chen sgrol ma dang / /
pad+ma'i sgrol ma las kyi sgrol ma dang / /
bdug pa'i sgrol ma me tog sgrol ma dang / /
mar me'i sgrol ma dri yi sgrol ma dang / /
lcags kyu'i sgrol ma zhags pa'i sgrol ma dang / /
lcags sgrog sgrol ma dril bu'i sgrol ma dang / /
bcu gnyis 'khor lo'i tshogs kyis rab bskor ba'i / /
rje btsun sgrol ma khyod la phyag 'tshal lo / /
mgon po 'od dpag med la phyag 'tshal lo / /
phyag na pad+ma khyod la phyag 'tshal lo / /
spyan ras gzigs dbang khyod la phyag 'tshal lo / /
'jig rten dbang phyug khyod la phyag 'tshal lo / /
don yod zhags pa khyod la phyag 'tshal lo / /
khro rgyal rta mgrin khyod la phyag 'tshal lo / /
'jigs pa brgyad skyob khyod la phyag 'tshal lo / /
phyag stong spyan stong khyod la phyag 'tshal lo / /
thugs rje bcu gcig zhal la phyag 'tshal lo / /
dbang phyug chen po khyod la phyag 'tshal lo / /
rdo rje chos chen khyod la phyag 'tshal lo / /
de nyid don mchog khyod la phyag 'tshal lo / /
'jig rten dbang rab khyod la phyag 'tshal lo / /
rdo rje spyan rgyas khyod la phyag 'tshal lo / /
ral pa gcig ma khyod la phyag 'tshal lo / /
lha mo khro gnyer can la phyag 'tshal lo / /
thugs rje chen po khyod la phyag 'tshal lo / /
bud med sgyu 'phrul khyod la phyag 'tshal lo / /
ku ru ku l+le khyod la phyag 'tshal lo / /
lha mo gos dkar khyod la phyag 'tshal lo / /
oM tA re tut+tA re tu re swA hA /
gang zhig sdom pa de bzung nas / /
sgrol ma'i sku gzugs spyan sngar ni / /
khrus byas dang bas rtse gcig gis / /
bstod pa'i rgyal po 'dis bstod nas / /
gsang sngags bzlas brjod 'di byas na / /
rje btsun sgrol ma zhal bstan nas / /
gdung ba thams cad sel ba dang / /
dngos grub ma lus byin brlab 'gyur / /
zla ba yar ngo'i tshes brgyad la / /
lci ba'i dkyil 'khor dbus su ni / /
rje btsun sgrol ma mchod byas nas / /
bstod dang gsang sngags 'di bzlas na / /
mgon po bzhin du bdag 'gyur te / /
sgrib pa rnams dang bral ba dang / /
dri ngas skur pa dag pa dang / /
rgyud gsum yon tan ma lus 'grub / /
rgyal po g.yul du 'jug pa'i tshe / /
spyi bor snying po 'di bcangs na / /
bstod dang gsang sngags 'di brjod na / /
dgra bo 'dod sbyin dbang du 'gyur / /
bud med gang zhig bud med kyi / /
dngos po las ni bral 'dod dang / /
'jig rten dgos pa mchog dang ni / /
'jig rten 'das pa grub 'dod pas / /
khrus byas gos dkar bgos nas ni / /
bsnyen nas bsrung bar nges gnas te / /
yar ngo'i tshes brgyad mchod bstod bzlas / /
de dag the tshom med par 'grub / /
'phags ma lha mo sgrol ma la bstod pa /
don thams cad grub pa zhes bya ba bstod pa'i rgyal po rdzogs so //
