@## / /
rgya gar skad du /
a li man ma tha sA d+ha naM /
bod skad du /
bung ba myos pa'i sgrub thabs /
bung ba myos pa la phyag 'tshal lo / /
shin tu yid 'ong bde mi 'gyur / /
bstan bcos longs spyod skur gyur la / /
phyag 'tshal bung ba lus med kyi / /
sgrub thabs bsdus pa bdag gis bshad / /
dang por re zhig chu skyes dmar po'i ze'u 'bru'i gzugs brnyan la dpal he ru ka'i skur bdag nyid bskyed nas rnam par rtog pa tsam gyis khams gsum po kun nas brtag par bya'o / /
rang gi snying gar shin tu dmar ba'i ut+pa la chen po 'dab ma brgyad pa'i ze'u 'bru la A li dang kA li bsdus pa'i gzugs la sangs rgyas thams cad kyi yon tan rjes su chags pa'i AHyig dang hUM yig yid kyis mngon par bri bar bya'o / /
de nas AHyig dang hUM yig de dag las shin tu dmar zhing mdzes pa'i 'od zer gyi tshogs 'phros te de bzhin du yang gur gum rlon pa las skyes pa'i 'od zer gyi gzugs kyi tshogs kyis snod kyi 'jig rten rnam par sbyangs te /
de rnams kyi yang lus ngag yid rnams lhan cig tu byas nas bkug ste /
de dag la de bzhin du AHyig dang hUM yig dag thig le la zhugs te de nas AHyig dang hUM yig yongs su gyur pa las byung ba 'khrigs pa'i tshogs rin po che ku ru bin+d+ha lta bu mchog gi snying rjes sbrang 'thungs pas myos shing rgyun mi 'chad par grol ba hUM zhes ring du sgrogs shing mdzes pa'i sku bdag med ma dang he ru ka'i rang bzhin du bsam par bya'o / /
de nas de bzhin du snying gar le brgan dmar pos kha bsgyur ba'i chu'i thigs pa lta bu yungs kar tsam shin tu phra ba'i AHyig dang hUM yig blta bar bya'o / /
de'i rjes su de 'khrigs pas dbugs rlung gi lam la zhon te /
sna'i bu ga nas 'thon nas khams gsum na gnas pa'i sems can gyi lus dang ngag dang yid rnam par sbyangs te bzung nas slar yang dbugs rlung la zhon te /
ji lta ba de bzhin du rang gi snying ga'i chu skyes kyi ze'u 'bru la gzhug par bya'o / /
gzhug par bya ba las yang blangs nas lus dang ngag dang /
yid rnams kyi rang gi lus ngag dang yid kyis mnyam pa nyid du grol bar bya'o / /
de bzhin du yang dang yang bsgom par bya'o / /
ji srid skad cig gis rab tu gsal ba'i nges pa skye bar 'gyur ro / /
phyi nas bsgrub bya'am /
bsgrub bya mo'i snying gar skad cig gis chu skyes 'dab ma brgyad pa bsgom par bya'o / /
bdag nyid kyi snying ga'i chu skyes kyi ze'u 'bru las der bung ba 'khrigs shing dbugs rlung la zhon te /
sna'i bu ga nas 'thon nas bsgrub bya'i sna bug gang nas rang gi lus dang ngag dang yid kyi rang bzhin snying ga'i chu skyes kyi ze'u 'bru la zhugs te /
gzhug par bya ba de'i snying ga'i pad+ma'i sku'i rang bzhin ze'u 'bru'i bdag nyid ge sar 'phro bar byed pa /
gsung gi rang bzhin sbrang rtsi 'thung bar byed pa /
thugs kyi rang bzhin chu skyes za bar byed pa'o / /
de'i rjes su sgrub pa po'i rang gi rlung gis bkug nas bsgrub bya'i sna bug g.yas nas 'thon te bdag gi sna bug nas /
snying ga'i ut+pa la chen po'i ze'u 'bru la zhugs nas 'dar zhing lhung nas sku'i rang bzhin gyi ze'u 'bru spangs te /
gsung gi rang bzhin gyi sbrang rtsi thugs kyi rang bzhin gyi pad+ma nas skyugs par bsam par bya'o / /
slar yang de bzhin du gyur cing de bzhin du zhugs nas de bzhin nyid du blangs shing de nyid du 'ongs nas shin tu skyugs par bsam par bya'o / /
de bzhin du yang dang yang du ji srid rjes su chags par ma gyur gyi bar du blta bar bya'o / /
rjes su chags par mthong nas brjod par bya ba khong du chud par bya'o / /
khong du chud pa las yang ji ltar mngon par 'dod pa'i don 'grub par 'gyur ro / /
'dir yang 'di bsgoms nas bud med rtse zhing dga' bas yid myos shing lus g.yo ba can sgrub pa po'i ming gis mtshan pa'i tshig rab tu sbyar bas dga' zhing spro bar byed par 'gyur ro / /
gal te skyon mthong ba las mi dga' zhing de'i tshe sdug bsngal chen po nyid du ltung bar 'gyur bas de'i phyir dang por de bzhin du dam pa ma yin pa dang /
phyin ci log gi yul spang bar bya'o / /
spangs nas yang bsgom pa zhes brjod do / /
bung ba myos pa'i sgrub thabs kyi / /
cho ga bsgrubs pa'i bsod nams ni / /
gang bsags de yis skye bo rnams / /
dpal ldan snying rje'i stobs ldan shog /
gang zhig bud med sgeg ma'i snying ga yi / /
chang gi dga' bas myos par byed pa ltar / /
rin chen myu gus legs par sbyar ba yis / /
bung ba myos byed sgrub thabs de yis so / /
bung ba myos pa'i sgrub thabs rdzogs so //
[ ]
