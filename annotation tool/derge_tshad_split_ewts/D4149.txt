@## / /
rgya gar skad du /
ye d+ha rmASh+TI ka /
bod skad du /
ye d+harmA'i 'grel ba /
sangs rgyas la phyag 'tshal lo / /
da ni ye d+harmA he tu pra bA wa he tuM /
zhes bya ba la sogs pas rgyud rab tu gnas pa'i don du grub pa'i mtha' gsungs pa yin te /
'chad pa po rnams la yang gsungs pa yin no / /
mdo sde dang ni rnal 'byor gyi / /
khang par yang ni 'jug pa nang / /
ye d+harmA sogs tshigs bcad kyis / /
sangs rgyas grub mtha'i phyag rgyas btab / /
ces so / /
de yang ye d+harmA sogs ni bod kyi skad du /
chos rnams gang dag rgyus 'byung de dag ni / /
rgyu dang de la 'gog pa gang yin pa'ang / /
de bzhin gshegs pa nyid kyis bka' stsal te / /
de skad gsungs pa'i tshul can dge sbyong che / /
zhes bya ba'o / /
chos rnams gang dag rgyus byung zhes pa la gang dag ni rab tu grags pa bdun po rnams te /
ma rig pa la sogs pa'i lcags sgrog gis kun du bskor ba'i 'khor lo ni rgyu dang 'bras bu'i bdag nyid can no / /
de dag ni zhes pa nyon mongs pa dang /
las dang sdug bsngal gyi yan lag gsum dang /
gnyis dang bdun gyis phye bas gsum du yang gyur pa yin te /
ma rig pa'i thog ma yin par sangs rgyas nyid kyis gsungs pa yin no / /
ma rig pa dang /
'du byed dang /
rnam par shes pa dang /
ming dang /
gzugs dang /
skye mched drug dang /
reg pa dang /
tshor ba dang /
sred pa dang /
len pa dang /
srid pa dang /
skye ba dang /
rga shi ste bcu gnyis po rnams so / /
ma rig pa ni 'dod chags dang /
zhe sdang dang /
gti mug gi bdag nyid can no / /
'du byed ni sngon gyi las so / /
rnam par shes pa ni mngal du 'jug pa'o / /
ming dang gzugs ni nur nur po la sogs pa lnga'o / /
skye mched drug ni mig la sogs pa la 'dod do / /
reg pa ni yul dang /
dbang po dang /
rnam par shes pa rnams phrad pa'o / /
tshor ba ni bde ba la sogs pa'i bdag nyid can no / /
sred pa ni 'khrig pa'i 'dod chags so / /
len pa ni 'dod pa'i yul len pa'o / /
srid pa ni 'byung bar 'gyur ba'i srid pa'i 'bras bu can gyi las so / /
skye ba ni slar yang phung po nying mtshams sbyor ba'o / /
rga shi ni gsal lo / /
dang po dang /
brgyad pa dang /
dgu pa rnams ni nyon mongs pa'o / /
las ni gnyis pa dang /
bcu pa'o / /
lhag ma bdun ni sdug bsngal lo / /
de gsum gyis bsdus pa'i phyir bcu gnyis ni chos rnams so / /
gsum las gsum dang gnyis las gnyis 'byung la / /
bdun las bdun yin pa'i phyir /
de kho na 'khor ba'i 'khor lo rgyu dang 'bras bu yang ste /
'gro ba thams cad de /
'dir sems can gzhan ni 'ga' yang yod pa ma yin te /
stong pa 'od zer ltar chos rnams las stong pa'i chos rnams 'byung bar 'gyur te /
kha ton dang /
mar me lta bu dag ni rgyu las byung ba'i don du'o / /
rgyu dang de rnams kyi yang de bzhin gshegs pa nyid kyis bka' stsal te zhes pa ni /
de ji ltar thugs su chud pa de bzhin du gsungs pa'i phyir te /
gzhan ma yin par gsung ba nyid kyi phyir 'khor ba'i rgyu dang rkyen gsungs pa yin no / /
de la 'gog pa gang yin pa'ang / /
zhes bya ba la /
'ang gi sgra las de kho na rgyu dang bsams par gsungs pa yin gyi /
sangs rgyas rnams kyi mya ngan las 'das pa yan lag bcu gnyis 'gog pa'i mtshan nyid kyang gsungs pa yin te /
zung 'jug pa'i bde ba brtags pa nam mkha'i me tog ma yin zhing sems med pa bems po ma yin pa'i rang bzhin no / /
de skad gsungs pa'i tshul can dge sbyong che / /
zhes bya ba ni zung du 'jug pa gsung ba'i tshul can yang dag par rdzogs pa'i sangs rgyas te /
phyin ci ma log par gsung ba'i tshul can gyi tshangs pa'i cho ga'o / /
'di ni slob dpon rtag pa'i rdo rjes gsungs pa gzhon nus bsgyur ba'o // //
