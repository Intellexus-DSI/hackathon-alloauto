@## / /
rgya gar skad du /
de bI ba su d+ha rI sto tra /
bod skad du /
lha mo nor rgyun ma la bstod pa /
lha mo nor rgyun ma la phyag 'tshal lo / /
e ma bum pa rin chen gter ldan steng / /
de steng skyon bral nyi ma'i dkyil 'khor la / /
gdod nas dag pas sku mdog gser lta bu / /
ma bcos rang bzhin byis pa'i gzugs 'dra ba / /
snyan mgur phyag zhabs rin chen phreng bas brgyan / /
zla rgyas ltar mdzes 'phags ma'i sku la 'dud / /
brtse ldan sbyin pa grub pa'i tshul mnga' ba / /
pad+ma'i zhabs mnga' 'gag med seng ge'i sgras / /
'gro ba'i sdug bsngal ma lus sel byed ma / /
dpal ldan lha mo khyod 'dra'i gsung la 'dud / /
tshogs gnyis mthar phyin sa bcu rim bgrod nas / /
thugs rje'i dbang gis sems can re 'dod skong / /
spros pa'i mtha' bral bde ba chen po'i ngang / /
yang dag don rtogs lha mo'i thugs la 'dud / /
phyag g.yas mchod sbyin bI dza pha la yis / /
'jigs pa brgyad skyob 'gro rnams dbang du sdud / /
dbul ba sel zhing log 'dren 'joms mdzad pa / /
g.yon pa thugs kar rin chen snye ma 'dzin / /
dgos 'dod re skong dpag bsam shing lta bu / /
yid bzhin nor 'dra khyod la phyag 'tshal 'dud / /
bdag gis khyod la rtag tu mchod byed cing / /
gus dang bcas pa'i sems kyis rab bstod na / /
gdong la mchi mas rab tu gos gyur kyang / /
dbul ba'i sdug bsngal skad cig ma 'dor na / /
sngon gyi thugs rje'i smon lam gang du thal / /
las kyi 'phro med sbyin shugs zad pa yis / /
phun sum tshogs pa'i skal ba med gyur kyang / /
tshe 'dir phongs pas log 'tsho spong tsam gyi / /
thugs rje'i thigs pa 'ga' tsam cis mi sbyin / /
dus 'di nas bzung tshe rabs thams cad du / /
'phags ma nor rgyun ma la mchod byed cing / /
theg chen gsang sngags chos la spyod pa dang / /
bla ma rdo rje 'dzin pa'i bka' nyan cing / /
dbyer med phyag rgya chen po'i don rtogs shog /
rta dang glang po rin chen gos rnams dang / /
khrus kyi rdzing bu rin chen bang mdzod dang / /
'dod 'jo'i ba dang ma rmos 'khrungs rnams la / /
rtag tu chos dang ldan pa'i longs spyod shog /
paN+Di ta dza mA ris lha mo nor rgyun ma la bstod pa rdzogs so / /
[ ]
