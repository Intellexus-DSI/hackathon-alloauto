@## / /
rgya gar skad du /
shrI badzra rat+na pra b+ha tu gu h+ya ar+tha d+ha ro byU he nA ma /
bod skad du /
dpal rdo rje rin chen nyi ma'i gsang ba'i don rnam par dgod pa zhes bya ba /
dpal rdo rje sems dpa' la phyag 'tshal lo / /
rgyal ba kun bdag rnam 'phrul ston / /
mi 'gyur 'joms mdzad chags pa med / /
zag med 'byung gnas las kun dag /
mun [(]sal [,]sel [)]dkyil 'khor la phyag 'tshal / /
zhen chags 'jungs dang bkren sogs 'joms / /
rin chen nor sogs sbyin mdzad pa'i / /
rdo rje nyi ma'i gsang don dgod / /
rab bsdus de 'jug don phyir bshad / /
rang bzhin ngang tshul bzang las byung / /
gnyis med yon tan skye bas thob / /
skyabs 'gro byang sems sdom pa can / /
dbang thob dam tshig 'jigs med pa / /
theg chen gsang sngags blo gros mchog /
rdo rje nyi ma la dga' bas / /
phyi nang g.yeng ba rab spangs te / /
rang gi 'dod don 'bras bu gnyer / /
rgyal po'i pho brang dga' ba dang / /
pad+mo skyed mos tshal nyid du / /
rnam pa sna tshogs du ma yi / /
rgyal po'i dgos pa bsgrub par bya / /
'gro la snying rje chen po yis / /
bdag gzhan sgrol bar dam bcas nas / /
sbyor ldan nus mthu gsum bskyed pas / /
bdag dang 'gro ba sbyang ba dang / /
dbang po'i dkyil 'khor mdun dmigs te / /
dang po bya ba'i rim rdzogs spyad / /
sgrib sogs las sgrol dag byed pa'i / /
sems can tshad med blo yis gzung / /
bar chad bgegs bsal srung byed pa'i / /
'khor lo me 'od ra ba gur / /
phyogs bcu khro bo'i tshogs bskyed pa'i / /
cho gas rang gi las bzhin bsgom / /
thams cad spros bral de bzhin nyid / /
gnyis med byang chub sems dbyings las / /
'gro la khyab pa'i snying rje'i rgyun / /
stong gsal nam mkha'i shugs ltar 'byung / /
rdo rje sems dpa' skal bzang dpal / /
rnam 'phrul ting 'dzin gnas la bzhugs / /
e yaM baM laM maM suM raM / /
oM na maHsarba ta thA ga ta a nu rA ga ya mi /
maN+Da la hUM b+h+rUM /
chos 'byung nam mkha'i rang bzhin las / /
'byung ba'i dkyil 'khor rim bzhin brtsegs / /
ri rab me 'od rgyan gsal zhing / /
kha dog dbyibs rgyan mtshan mar bcas / /
bde gshegs yon tan snang ba'i gnas / /
sna tshogs pad+ma rin po che / /
'khor lo sna tshogs rdo rje'i dbus / /
khang pa gru bzhi sgo khyud dang / /
rta babs bzhi yis mdzes byas pa / /
sa gzhi nam mkha' logs kyi phyogs / /
rigs kyi rin chen 'tsher ba la / /
rang 'byung nyi shu rtsa lnga'i 'od / /
sna lnga'i rtsig pa dra bar ldan / /
dra phyed rin chen pha gus mtshan / /
nor bus mtshan pa'i ka ba brgyad / /
rin chen mu tig me tog phreng / /
rgyal mtshan bla re rnga yab gdugs / /
'dod yon lnga yi lha mo 'khrungs / /
zla phyed rdo rje rin chen dang / /
ba dan dril bu sgra snyan sgrogs / /
pho brang rin chen zur brgyad la / /
thig bzhis phye ba'i re'u mig brgyad / /
mtshams phyed rin chen phreng bas mdzes / /
pad mtshan rin chen mu khyud phreng / /
mtshams su bum pa gang ba bzhi / /
rigs kyi mtshan mas rnam par mdzes / /
bar khyams cha yi mtshams bzhi dang / /
sgo gnas la sogs pad+ma'i gdan / /
phyi rol ra ba rim gsum brgyan / /
phyogs brgyad dur khrod chen po brgyad / /
de mtha' 'dod pa'i longs spyod dang / /
rdo rje ra bas bskor ba'o / /
shin tu gdug cing drag po la / /
zhi bas phan par mi 'gyur te / /
shes rab thabs kyi sbyor ba yis / /
rnam par rgyal phyir rab tu grags / /
dngos po med par bdag sbyor bas / /
nam mkha' kun dang mnyam sbyor ba'o / /
rnam thar sgo bzhi snyoms 'jug gi / /
'gog gnas gdul bya'i don bral la / /
phyogs bcu'i rgyal bas bskul mdzad de / /
mngon byang lnga yis rdzogs skur gyur / /
sems dang sems dpa'i ting 'dzin dang / /
byang chub spyod pa sna tshogs nyid / /
de bzhin bdud dang bdud las rgyal / /
de ni byang chub sangs rgyas yin / /
oM ma hA su kha badzra satwa AHdzaHhUM baM hoHsu ra ta s+t+waM /
rdo rje sems dpa' bde chen sku / /
dkar zhing dmar la mdangs gsal 'od / /
zhal bzhi rnam gzigs phyag bzhi pa / /
dang pos rdo rje rtse lnga 'bar / /
rdo rje kha T+wAM dril bcas 'khrol / /
'og ma gnyis kyis mda' dang gzhu / /
mtshan dpe phyag rgya lnga yis mdzes / /
stod g.yogs dar dkar gser ris can / /
sku smad tshi gu'i na bza' la / /
rin chen phreng ba'i rked chings 'dril / /
mgul du do shal dpung rgyan dang / /
phyag zhabs gdu bu se mo do / /
rdo rje rtse lnga'i phyag rgya ni / /
gnas lnga dag tu gtugs bya ste / /
sngags kyis bde gshegs thams cad kyi / /
sku gsung thugs sogs rnam par bsam / /
oM na maHsarba ta thA ga tA /
kA ya wAka tsit+ta gu Na kar+m+ma badzra swa b+hA wa At+ma ko\u0f85haM /
lus kyi ba spu'i gnas rnams su / /
dkyil 'khor drug gi rdul phran gnas / /
mkha' dbyings dbang phyug phyag rgya yis / /
gnas kun byin gyis brlab par bya'o / /
oM d+harmA d+hA tu badzra swa b+hA wa At+ma ko\u0f85haM /
rdo rje thal mo mnyam sbyor ba / /
mdzub mo mnyam ste phyi rol dgug /
mthe bong gnyis ni rab tu brkyang / /
rdo rje nor bu zhes kyang bya / /
dpral bar mi gu gzhag pa ni / /
bsam pa thams cad rdzogs byed pa'o / /
traM a b+hi Shiny+tsa maM /
rat+na mA le a b+hi Shiny+tsa trAM /
pa Ta laM a b+hi Shiny+tsa oM / /
badzra tu sh+ya ho /
byin brlabs rigs kyi dbu rgyan gyi / /
rgyu yi mgon po rdo rje 'chang / /
dpal ldan rdo rje nyi ma ru / /
ma lus mtshan ma rgyan gsal gyur / /
gser gyi ri la nyi shar bzhin / /
zhal bzhi phyag bzhis rnam mdzes pa / /
g.yas na mda' dang ral gri 'dzin / /
g.yon gzhu nyi dkyil rdo rjes mtshan / /
'od kyi dkyil 'khor rnam lngas bskor / /
'dzum bcas g.yon mig gyen du bteg /
la lar cung zhing khros pa la / /
byi ru dmar po'i mdangs ldan sku / /
zhabs gnyis skyil krung legs bzhugs shing / /
snga ma'i rgyan gyis mdzes byas pa'o / /
rang 'od ngo bo las byung ba'i / /
mthing shun mdog 'dra mA ma kI / /
zhal gcig phyag gnyis sgyu rtsal can / /
phyag gnyis rin chen thod pa 'dzin / /
rin chen sna tshogs phreng ba dang / /
na bza' dril bu rked chings can / /
phyung nas byin gyis brlabs mdzad de / /
thabs dang shes rab ldan par gyur / /
gnas bzhi yi ge mtshan ma sngags / /
dkyil 'khor gdan la legs gnas rnams / /
spro dang bsdu ba'i rim pa yis / /
phyag rgya bzhi yis rnam par gsal / /
lha mo'i bum pas khrus byas te / /
dbang bskur rigs kyi bdag por bsam / /
trAM las bskyed pa'i ling ga ni / /
rin chen gsang lam phaT kyis mtshan / /
a yis dag byas b+ha ga'i dbyibs / /
pad 'dab brgyad la e gnas pa / /
sna tshogs brda yis bskul byas nas / /
thabs shes gnyis med rol par mdzad / /
traM pra be sha phaT /
a la la la la ho / /
byang chub sems kyi 'od zer gyis / /
phyogs bcu'i dkyil 'khor mnyes par mdzad / /
lha rnams rang la gzhug bya ste / /
gnyis ka'i dga' ba rab tu spel / /
khams gsum 'gro gnas dag pa dang / /
rnal 'byor mtshan ma rnam par sbyang / /
gsang ba'i gnas su gzhal yas khang / /
rgyan sogs gdan rnams sngon bzhin byung / /
thig le gnas su mtshan byas nas / /
spros pas yi ge'i dkyil 'khor gsal / /
traM las rdo rje nyi ma ste / /
gsang gnas dbus kyi pad+ma la / /
oM las lha mo'i dbang bskur ma'o / /
hrIHlas de bzhin gter ldan ma / /
hoHlas rgyal mtshan mchog ldan yin / /
haM las lha mo mchod chen ma'o / /
dzaHlas lha mo mda' 'dzin te / /
hUM las de bzhin ral gri 'dzin / /
baM las lha mo nyi ma ste / /
hoHlas rdo rje me ma'o / /
de dag nang gi re'u cha dang / /
rin chen rtse mo'i phyogs bzhir gnas / /
oM las gling bu traM pi waM / /
baM las rnga chen dza rdza rnga / /
me mtshams la sogs re'u mig tu / /
lha mo bzhi ni gnas pa yin / /
a A me tog spos me ma / /
aM aHmar me dri chab ma / /
bar khyams mtshams kyi gnas bzhi ru / /
lha mo bzhi ni gnas pa yin / /
dzaHlas rta mgrin 'phong mtho ma / /
hUM las phag gdong mche ba can / /
baM las nyi zla me 'bar ma / /
hoHlas thal byed sgo bzhir gnas / /
oM s+t+yi t+ya bu s+t+yi t+ya ma hA badzra rat+na ba b+ha ta ta traM dzaH /
rang gi gnas nas spro bya ste / /
slar 'dus lus la yab yum gzhug /
badzra satwa dzaH lha mo dbang bskur mdangs gsal dmar / /
dbu rgyan rdo rje cod pan can / /
badzra rat+na hUM /
gter ldan dmar ser phyag gnyis na / /
rin chen gter gyi bum pa bsnams / /
badzra d+harmA baM /
rgyal mtshan mchog ldan dkar mdog ma / /
rin po che yi rgyal mtshan mchog /
oM badzra karma hoH /
mchog chen ljang sngon rin chen mdog /
rin chen rdzas kyis gang ba 'dzin / /
oM bra ti badzra ni phaT /
mda' gzhu dmar ser g.yas dang g.yon / /
rang gi mtshan ma 'gengs pa'i tshul / /
oM badzra pra ti hriH /
rdo rje kha T+wAM sngon po ste / /
ral gri kha T+wAM dril bus mtshan / /
oM tsit+ta ma ni ho / /
rdo rje nyi ma rang gi mdog /
nyi ma'i dkyil 'khor zer dang bcas / /
oM badzra ma kha ma hA ShuM /
rdo rje me mo dmar ljang mdog /
rin chen me thab 'bar ba 'dzin / /
he rat+ti rat+na bi si tra thA /
gling bu sngon mo sna tshogs sgra / /
nor bus mtshan pa'i gling bu sgrogs / /
he rat+ti rat+na /
ge te te te te te /
pi wang ser mo drug ldan dbyangs / /
nor bus mtshan pa'i pi wang bsgreng / /
he rat+ti rat+na hA sa baM /
rnga chen dmar po nor bu'i rnga / /
phrin las so so'i tshul bzhin brdung / /
he rat+ti rat+na nr-i t+ye pe pa pe pa dza /
rdza rnga ljang gu rdza rnga la / /
nor bus mtshan pa'i rol stabs tshul / /
a badzra puSh+pe /
me tog dmar ser nor bus mtshan / /
rin chen gzhong pa bkang ba 'dzin / /
a badzra d+hU pe /
spos me dkar sngon bdug pa'i snod / /
nor bus mtshan pa g.yas su 'degs / /
a badzra A lo ke hrIH /
mar me dmar mo nor bus mtshan / /
snod mang me yi sdong bu 'dzin / /
a badzra gan+d+he /
dri chab ljang skya nor bus mtshan / /
g.yon na dung chos g.yas par 'thor / /
oM badzra aM ku sha dzaH /
rta gdong dkar mo lcags kyu dang / /
thod pa rta mgo ljang gu 'dzin / /
oM badzra pA she hUM /
phag gdong sngon mo g.yas mche ba / /
g.yon pa rin chen zhags pa 'dzin / /
oM badzra shrI kha le baM /
snang ba dmar mo phyag gnyis kyis / /
lcags sgrog nyi ma zla bas mtshan / /
oM badzra gaN+De hoH /
thal byed ljang gu g.yas dril bu / /
g.yon pas thod pa mtha' yas sku / /
kun kyang rgyan phreng na bza' dang / /
rigs kyi mtshan ma 'gying bag bzhin / /
'dzum steg dgod pa'i sa zur ston / /
rang gi cha lugs gar gyis gnas / /
mgon po mnyam gzhag la zhugs nas / /
chos dbyings ye shes snyoms 'jug pas / /
lha mos bdag po bskul mdzad de / /
sems can kun don rnam 'phrul mdzad / /
brten pa'i dkyil 'khor lha rnams kyis / /
skye mched drug la sangs rgyas drug /
phyag rgya bzhi yi mtshan ma dang / /
rigs kyi bdag pos nye bar mtshan / /
thugs ka'i 'od zer 'phro 'du yis / /
ye shes dkyil 'khor bskul mdzad cing / /
dzaHhUM baM hoH'i sbyor tshogs dang / /
rdo rje bsdu ba'i phyag rgya bcing / /
stong pa shin tu yod med rnal 'byor mthu / /
nam mkha' nyid du dam tshig nye bar gnas / /
bde gshegs bde bar gshegs pa bzhengs su gsol / /
rdo rje nyi ma skal bzang dpal khyod bdag /
dzaHhUM baM hoHe h+ye hi b+ha ga wAn /
ma hA kA ru Ni ka dr-i sh+ya ho / /
sa ma ya ho / /
sa ma ya s+t+waM /
bde gshegs pho brang dkyil 'khor 'dir / /
'gro ba ma lus bsgral ba'i phyir / /
don gyi dbang gis dgongs nas kyang / /
'khor bcas gshegs shing bzhugs su gsol / /
kA ya bAka tsit+ta hUM /
sgyu 'phrul dga' ba'i rdo rje rol mo'i tshogs / /
gzhan la snang ba'i dkyil 'khor rnam par mdzes / /
a la la ho / /
tshangs pa'i tshogs rnams zil gyis gnon mdzad cing / /
rtog pa du ma'i sgro 'dogs gcod par mdzod / /
a la la ho / /
gnyis med ye shes gnyis can rnam mtha' yas / /
snang stong bde chen mnyam nyid dbyings la rol / /
a la la ho / /
kun 'byung yon tan stsol med lhun grub snang / /
rgyan gyi dkyil 'khor rnam dgod rang las byung / /
a la la ho / /
mdzad pa rgya chen 'gog med kun grub pa / /
tshogs bcas rol pas bya ba kun rdzogs pa / /
a la la ho / /
sku gsung thugs mchog yon tan phrin las rgyan / /
dkyil 'khor mdzes pa'i lha la phyag 'tshal lo / /
a la la ho / /
lus kyi yan lag thams cad ni / /
sa la bsnyal te phyag bya ba / /
snying ga kha dang spyi gtsug tu / /
thal mo sbyar zhing 'dud par bya / /
traM a b+hu ho / /
ban+da naM ka ro ya mi /
gu ru pa ti /
a la la ho / /
oM 'byung ba che las thams cad 'byung / /
stong gsum rdul snyed ma lus pa'i / /
gzugs sgra dri ro reg bya chos / /
lha mo'i tshogs rnams ma lus spro / /
me tog bdug pa mar me dang / /
dri tshogs kun gyis mchod par bya / /
oM pa na pe na pe nu /
su ra ti pu pa ra mu /
sarba ta thA ga ta /
sa ma yo ga sid+d+hi AHhUM /
oM badzra puSh+pe /
badzra d+hU pe /
badzra A lo ke /
badzra gan+d+he /
pra tIts+tsha hoH /
shrI b+ha ga bAn /
kha kha khA hi /
lag pa g.yas g.yon gnyis dag gi / /
mdzub mo mthe'u chung mdzes bsgyur te / /
rdo rje rin chen thal sbyar nas / /
mchod pa thams cad dbul bar bya / /
hrIHzhes bya ba'i glu yi rgya / /
khams gsum rnam par rgyal bar byed / /
dzaHhUM baM hoH /
rnal 'byor de nyid bcom ldan 'das / /
rdo rje sems dpa' de bzhin gshegs / /
nor mchog rnam par sbyang ba'i phyir / /
dpal ldan nyi ma'i phyag rgyar gnas / /
nam mkha'i snying po thams cad phyogs / /
re ba thams cad yongs rdzogs pa / /
bud med la sogs rin chen mchog /
rin chen thams cad mkha' las 'bebs / /
shin tu gdug cing gtum pa la / /
zhi bas phan par mi 'gyur te / /
shes rab thabs kyi nyi ma ni / /
dam pa'i don du drag por 'gyur / /
drag pos 'dul ba'i 'jig rten rnams / /
drag po nyid kyis 'grub par byed / /
nyi ma'i gzugs dang spyod lam dang / /
tshul dang gzi brjid chen por ston / /
gzhu dang mda' dang ral gri dang / /
de bzhin du ni 'bar ba'i me / /
mdangs gsal 'dzum dang bcas pa'i spyan / /
g.yon pa 'byed cing gyen du 'degs / /
rdo rje pus mo gnyis bcings te / /
skyil krung gdan la legs par bzhugs / /
badzra rat+na b+ha ta ta traM dza /
dbang bskur ma yi dbu rgyan te / /
gter ldan ma yi rin chen bum / /
rgyal mtshan mchog ldan rin chen tog /
mchod chen rin chen gzhong pa 'gengs / /
mda' gzhum dang kha T+wAM ga /
nyi ma mo dang me mo zhi / /
rang gi mtshan gyi phyag rgya bzhin / /
'gying bcas gtso bo'i phyogs su 'dud / /
gling bu ma sogs lha mo yi / /
phyag rgya'i dkyil 'khor snga ma bzhin / /
rang byung lha mo dang bcas pas / /
phyag rgya sngags kyis gnyis med gyur / /
khams gsum kun gyi rgyal srid sna tshogs mchog gi nor ldan pas / /
'jal dum g.yul 'gyed rnam par khyad par gyis 'dul ba / /
rnam pa sna tshogs 'jal dum pad+ma rnam par rgyal ba'i rgyal mtshan can / /
rdo rje nyi ma rgyal po bde mchog sgyu ma bstan du gsol / /
sems can sprin la byang chub mchog sbyin sna tshogs char 'bebs pa / /
bdag gi re ba kun sgrub myur du ston / /
a la la la la ho / /
mi zad gter gyi dbang bskur khyad par bdag la stsal du gsol / /
khyad par 'di dag thams cad bud med rin chen rnams kyi phyir / /
rin chen tshogs kun nang na bud med rin chen gcig pu mchog /
bud med rin chen dag pa dam pa'i rin du thams cad 'gro / /
a la la ho / /
so so'i ljags kyi pad+ma la / /
chos kyi snying po mtshan ma'i dkyil / /
trAM pa pa ta Ta Ta tra Ta /
rdo rje thal mo mnyam sbyar la / /
mdzub mo mnyam par phyir bkug ste / /
mthe bong rdo rjes g.yogs pa ni / /
rdo rje dpal gyi nor bu yin / /
sngags bcas gnas su gzhag byas nas / /
rim bzhin mtha' nas dgrol bar bya'o / /
oM AHhUM /
rab tu dga' ba'i bdag la phyag 'tshal lo / /
de bzhin gshegs pa'i dam pa grub par mdzod / /
dam tshig dam pa grub par mdzad du gsol / /
mchod pa chen po thams cad dag par mdzod / /
mnyam pa chen po'i gnas la rol du gsol / /
thams cad dbang bskur dbang phyug dam pa mi zad gter mchog bdag la grub par mdzad du gsol / /
kun mchog rgyal mtshan rnam rgyal bsgreng ba rdo rje rin chen shin tu che ba bdag la mdzod / /
mche ba cung zad gtsigs pa'i zhal / /
khro zhing 'dzum dang bcas pa'i bzhin / /
khro las gyur kyang bcas zhing 'dzum / /
gsal bar blta zhing legs par gnas / /
sna tshogs ban+d+ha brtags pa la / /
sna tshogs bdud rtsis rnam par bkang / /
lnga lnga lnga yi 'phro 'du yis / /
mtshan ma rnam pa lnga dang ldan / /
'od dang du ba dri dang sgra / /
lha mo'i gzugs ston bdud rtsir 'grub / /
rang byung gdod nas rnam par dag /
mnyam pa'i don ldan rol par mdzad / /
byin rlabs rgyan dang mtshan ldan pa'i / /
mi mo rnams kyi reg bya'i mchog /
byin gyis rlobs shig rnal 'byor pa / /
gsang ba chen po rnam par rol / /
grub pa'i rdzas 'di thams cad la / /
hUM dang phaT kyis ldan par mdzod / /
mnyam nyid mi g.yo la sogs pa'i / /
bstod pa'i glu rnams blangs byas nas / /
sil snyan kun gyi sgra rnams dang / /
gar gyis lha rnams mnyes par bya / /
traM traM traM /
ba ba ba ba ba ba ba /
Ta Ta Ta Ta Ta Ta Ta Ta /
tra tra tra tra tra tran tra tre /
traT Ta tud te /
ta tud tra /
ru tra Ta tra /
bdag cag dam tshig 'di la mngon du zhugs pa rnams / /
bcad gtubs lus la 'byung bar mi 'gyur zhing / /
grib mas phog pa'i sdug bsngal mi bzod pa / /
sku yi phyogs tsam mthong bas mod la 'tsho ba dang /
gzi mdangs lus la 'jug par byed pa stong phrag gi / /
'od kyis phog pas 'jig rten khams su snang ba dang / /
lus ngag sems dang tshe ni rdo rjer rab gnas pa / /
re smon thams cad dus 'dir grub par mdzad du gsol / /
de nas bzlas pa rnam gnyis sam / /
thig le gnyis sam phra mo gnyis / /
rnam dag mtshan ma gsal ba dang / /
mtshan ma med pa'i don bsam bya / /
mnyam nyid dkyil 'khor kun gyi mchog /
don dam bde ba chen po'i sku / /
de bzhin dbyings dang ye shes kyi / /
lha nyid brtson pas bsgrub par bya / /
thun bzhi'i skabs su gtor ma gtang / /
rdzogs nas dkyil 'khor mchod bstod cing / /
rang las phyung ste mdun bzhag nas / /
gsol btab las la bskul bar bya / /
oM khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas kyang / /
slar yang 'gro ba'i don la dgongs / /
oM badzra gats+tsha muH /
de nas phyag rgya rnam bkod pa / /
rim bzhin bdag la bsdu byas nas / /
rnam gsum sems dpa' hUM la thim / /
rim bzhin thig le mnyam pa'i dbyings / /
rjes 'byung mtshan ma'i skur gnas te / /
mtshan dpe rgyan dang cha lugs gsal / /
go cha go bcings bsrung bya zhing / /
dbang bskur dbu rgyan cod pan ldan / /
kaM haM oM TuM /
oM rat+na mA le a b+hi Shiny+tsa trAM /
pa Ta laM ba a b+hi laM ba hUM /
spyod lam kun du ma nyams par / /
lha nyid du ni bsgom bya ste / /
dbang po snang ba yul dus rnams / /
dkyil 'khor rol pa'i tshul du brtag /
bza' btung byin brlabs ma nyams bzlas / /
sgyu ma gnyis med ye shes rol / /
byed spyod tshogs gnyis rgyu ru brtag /
thams cad 'gro ba'i don phyir spyad / /
legs dgod sgrub thabs bsdus pa yis / /
rab sbyong nor bu rin chen des / /
khams gsum rgud pa sel mdzad nas / /
rigs kyi dkyil 'khor gsal byed shog /
dpal rdo rje rin chen nyi ma'i gsang ba'i don rnam par dgod pa zhes bya ba /
slob dpon chen po ku ku rA dzas mdzad pa rdzogs so // //
rgya gar gyi mkhan po bid+yA ka ra sid+ha dang /
zhu chen gyi lo tsA ba ban+de lha rin po ches bsgyur cing zhus te gtan la phab pa'o //
