@## / /
rgya gar skad du /
Ar+ya e ka dzA TI sA d+ha naM /
bod skad du /
'phags ma ral gcig ma'i sgrub thabs /
'phags ma ral gcig ma la phyag 'tshal lo / /
dang po re zhig sngags pas yid dang mthun pa'i bsam gtan gyi khang par stan bde ba la nye bar 'dug ste /
bla ma dang sangs rgyas dang /
byang chub sems dpa' rnams la phyi dang nang gi mchod pa rnams kyis yang dag par mchod nas gsum la skyabs su 'gro ba dang /
sdig pa bshags pa la sogs pa byas nas /
shin tu brtan pa'i byang chub kyi sems bskyed de /
oM zhes pa'i yi ge brjod nas /
chos thams cad stong pa nyid mngon du byas te /
slar yang e yig brjod pa de yongs su gyur pa las sna tshogs pad+ma bsgom par bya'o / /
de'i dbus su T+wAM yig las skyes pa'i pad+ma'i snod du chu shel gyi 'od dang mtshungs pa /
de'i dbus su 'od zer 'phro bas 'jig rten gyi khams mtha' yas pa snang bar mdzad pa in+d+ra nI la'i 'od dang ldan pa'i hUM yig rnam par bsam par bya'o / /
de yongs su gyur pa las /
rin chen in+d+ra nI la yi / /
'od ldan 'gro ba gsum po khyab / /
phyag bzhi 'jigs pa chen mo ste / /
dmar zhing 'jigs pa'i spyan gsum ma / /
stag gi pags pa'i na bza' mnabs / /
pad+ma'i snod kyis rab brgyan ma / /
rus pa'i do shal kyis brgyan cing / /
gtum mo yi ni gzugs can ma / /
lo brgyad gnyis kyi rnam pa can / /
dkar 'dzin mtho zhing mkhregs pa ste / /
kun nas kham pa'i ral pa can / /
sbrul nag rgyan gyis rnam par brgyan / /
zhal ni cung zad mche ba gtsigs / /
ljags bsgril 'jigs par byed pa ste / /
lto ni 'phyang zhing byams chen ma / /
snying rjes kun tu yid khyab ma / /
do shal rkang gdub dpung rgyan dang / /
g.yer ka ska rags la sogs pas / /
brgyan cing gtum mo hUM mdzad ma / /
bdud kyi dpung chen las rgyal ma / /
phyag g.yon chu skyes snod bsnams ma / /
g.yas kyi phyag na gsor bzhin pas / /
bdud rnams skrag par mdzad pa yi / /
rdo rje dang bcas gri gug bsnams / /
slar yang g.yon pa'i phyag na ni / /
sdong bu dang bcas ut+pal bsnams / /
phyag g.yas na ni ral gri blta / /
de ni yongs su gyur pa las / /
skar ma'i phreng ba'i 'od 'phro ba'i / /
bgrang phreng rnam par bsgom par bya / /
thod pa khrag gis gang ba'i dbus / /
g.yas brkyang gis ni yang dag gnas / /
bskal pa'i me dang mtshungs pa yi / /
'od zer 'bar bas 'khor ba'i sku / /
lha mo ral pa gcig ma bsam / /
'phro ba'i sngags bzlas de nas ni / /
bsam med sngags kyi nus pa ni / /
phyed bcas yi ge bzhi pa yis / /
'gro ba g.yo zhing dbang byed dang / /
'bebs shing skrag mdzad sangs rgyas gsung / /
bsgrub bya'i spyi bor rkang pa dag /
g.yas brkyang zhabs kyis kun nas mnan / /
de bzhin pad+ma'i snod la bsgom / /
rnal 'byor sngags ni spro zhing bzla / /
sngags gsungs pa las dngos grub ni / /
yang dag lha mos rab tu rtogs / /
dang po me yi shing rta zhon / /
sa mtha' I yi dbyangs kyis brgyan / /
phyi nas zla phyed thig le yis / /
dbu yi steng du yang dag brgyan / /
gnyis pa yang ni de bzhin te / /
'on kyang Na mtha'i gzugs kyis dbye / /
sa mtha' de bzhin gsum pa yang / /
drug pa'i dbyangs dang yang dag ldan / /
sngon ma bzhin du dbu la mdzes / /
bzhi pa phaT kyi mtha' can te / /
sngags pas sngags 'di bzlas par bya / /
hrIM trIM hUM phaT 'di bzhin zhes / /
'phags ma ral gcig ma'i sgrub thabs rdzogs so //
[ ]
