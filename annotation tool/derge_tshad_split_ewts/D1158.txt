@## / /
rgya gar skad du /
bud+d+ha s+ya nirbA Na sto traM /
bod skad du /
sangs rgyas yongs su mya ngan las 'das pa la bstod pa /
'jam dpal gzhon nur gyur pa la phyag 'tshal lo / /
gang zhig ser skya'i gzhir ni shAkya'i rigs su 'khrungs / /
gang gis mnyam dgar byang chub dam pa thugs su chud / /
gang gis wA rA Na sIr chos kyi 'khor lo bskor / /
sA la'i tshal du mya ngan 'das gyur de bstod pa / /
kyi hud snying rje ldan mgon rgyal ba'i sdig pa zhi / /
kyi hud sems can mnyes gshin kha los sgyur bzang mchog /
kyi hud ded dpon zhi ba'i lam gyur ston pa po / /
kyi hud sdug dang mi sdug thugs snyoms 'jig rten gnyen / /
kyi hud mun nag gis bsgribs mig can 'jig rten spyan / /
kyi hud thub chen gru yis 'jig rten sgrol mdzad pa / /
kyi hud sA la'i tshal du ci phyir mya ngan 'das / /
khyod zhal zla rgyas pad+ma kha phye 'dra ba dang / /
ut+pal rgyas pa lta bu'i spyan ldan sku nyid kyang / /
gser gyi ri 'dra mtshan rnams rdzogs pa sus mthong 'gyur / /
kyi hud 'od 'dra'i gzugs mchog 'di ma mthong bas sdug bsngal lo / /
sngon tshe rgya chen lam gyi rang bzhin gzings bcas te / /
nyid kyi don dang 'gro ba chen po'i gzhan don mdzad / /
srog chags brgya phrag mang po thar dang mtho ris bkod / /
kyi hud mi rtag me tshogs dag gis zad mthar gyur / /
dag pa'i rdzing yangs tshul khrims chu yis bsil bar bltams / /
rdzogs pa'i sangs rgyas chos kyi chu srin dur pas khyab / /
dge slong dam pa gzhan tshogs brgya yis nye bar bsten / /
kyi hud bde 'gro'i 'bab stegs skam la bdag phyag 'tshal / /
spyod pa'i rtsa ba brtan zhing dran pa'i sdong pos mdzes / /
byang chub yan lag me tog kha bye bzod yal ga /
ngo tsha'i 'dab rgyas bdud rtsi 'bras bus mchog g.yur za / /
kyi hud bde gshegs shing 'gyel gyur la bdag phyag 'tshal / /
rdul med mya ngan 'das pa nam mkha'i ngos legs bzhugs / /
slob ma tshul khrims legs gnas dkyil 'khor skar ma can / /
'phags lam skyed byed blo mig yid 'ong zla zer can / /
kyi hud bde gshegs zla ba nub la bdag phyag 'tshal / /
gti mug mun nag sel mdzad yon tan 'od zer ldan / /
gdul bya'i tshogs kyi rdzing gi pad+ma kha 'byed cing / /
lta ba drug cu rtsa gnyis dri ma'i 'dam skems mdzad / /
kyi hud bde gshegs nyi ma nub la bdag phyag 'tshal / /
byams mchog sku mnga' 'phags pa'i bden bzhi'i zhabs dang ldan / /
zhi gnas lhag mthong lha yi spyan gnyis dang ldan zhing / /
dad pa rab skyed rnam dag grol ba'i 'gros kyis bzhud / /
kyi hud bde gshegs glang chen zhir gshegs bdag phyag 'tshal / /
sems can med pa sgra sgrogs mu stegs ri dgas 'joms / /
ngo mtshar ral pa'i tshogs mnga' 'phyang bas sku la brgyan / /
shes rab mche ba rab rno tshul khrims dge ba'i zhabs / /
kyi hud bde gshegs seng ge zhir gshegs bdag phyag 'tshal / /
sangs rgyas mya ngan yongs 'das khyod la bdag bstod pas / /
bsod nams rgya chen 'bras bu mtha' yas gang bsags pa / /
des ni bdag gis gnas mchog dam pa thob gyur nas / /
khyed 'dra kho nar 'gro la phan pa bgyid gyur cig /
sangs rgyas yongs su mya ngan las 'das pa la bstod pa slob dpon chen po dpal ldan chos kyi grags pas mdzad pa rdzogs so //
