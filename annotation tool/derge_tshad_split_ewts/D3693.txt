@## / /
rgya gar skad du /
Ar+ya tA rA sto tra /
bod skad du /
'phags ma sgrol ma la bstod pa /
bcom ldan 'das ngag gi dbang po la phyag 'tshal lo / /
dad pa'i lteng ka rab tu rgyas pa la / /
'dun pa pad+ma'i rtsa ba rab tu brtan / /
rtsol ba drag po pad+ma'i gdan la bzhugs / /
rje btsun sgrol ma khyod la phyag 'tshal lo / /
'gro ba nyon mongs tshad pas gdungs pa la / /
thugs rjes bsil mdzad zla ba'i gdan la bzhugs / /
'gro ba nyam thag sgrol ba'i lha mo ste / /
rje btsun sgrol ma khyod la phyag 'tshal lo / /
tshogs gnyis shing rta'i 'khor lo lta bu yis / /
sgrib gnyis bcom nas sa bcur rab gnas te / /
lha mo'i tshul du 'khor ba ma stongs bzhugs / /
rje btsun sgrol ma khyod la phyag 'tshal lo / /
nyon mongs mi g.yo ri ltar brtan pa'i sku / /
yon tan rab rdzogs sha lus shin tu rgyas / /
byams pas thugs g.yos nu 'bur rgyas pa can / /
rje btsun sgrol ma khyod la phyag 'tshal lo / /
'khor bas ma gos sku mdog 'gying bag can / /
sgeg pa'i cha lugs rin chen rgyan cha can / /
dbu skra sngo ljang rigs lnga'i cod pan can / /
rje btsun sgrol ma khyod la phyag 'tshal lo / /
zag med bde rgyas zhal ras 'dzum bag can / /
rnam snang las byung phrin las thugs rje can / /
bdud 'joms mda' gzhu thabs dang shes rab can / /
rje btsun sgrol ma khyod la phyag 'tshal lo / /
'jigs pa skyob mdzad phyag g.yas skyabs sbyin tshul / /
'gro ba'i yid 'phrog na tshod bcu drug tshul / /
las kyi rigs tshogs ut+pal sngon po'i tshul / /
rje btsun sgrol ma khyod la phyag 'tshal lo / /
skye rgas na 'chi'i chu bo bzhi po las / /
sgrol ba'i gnyen po mkhas pa khyod lags te / /
byams pa'i gru 'dzin snying rje'i skya ba can / /
rje btsun sgrol ma khyod la phyag 'tshal lo / /
de ltar tshigs su bcad pa brgyad kyis ni / /
lha mo nyid la dad pas bstod pa las / /
des ni 'gro ba sems can thams cad kyis / /
myur du sangs rgyas go 'phang thob par shog /
rje btsun ma sgrol ma la bstod pa /
slob dpon ma ti tsi tras mdzad pa rdzogs so //
[ ]
