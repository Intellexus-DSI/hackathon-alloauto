@## / /
rgya gar skad du /
pany+tsa rak+Sha bi d+hiH /
bod skad du /
bsrung ba lnga'i cho ga /
'phags ma so so 'brang ma la phyag 'tshal lo / /
dang por re zhig sngags pas zhal bsang ba la sogs pa byas nas yid dang mthun pa'i gnas su stan bde ba la nye bar 'dug ste /
oM AHrak+ShaHrak+Sha hUM phaT swA hA /
zhes pas rnal 'byor pa'i gnas dang bdag nyid bsrung zhing lhag par gnas par bya'o / /
de nas rang gi thugs kar a yig las skyes pa'i zla ba'i dkyil 'khor la /
de'i steng du praM yig las 'od zer 'phros pas bla ma dang sangs rgyas dang byang chub sems dpa' rnams snang bar mdzad nas mdun du bltas te so so 'brang ma chen mo la sogs pa'i 'khor dang bcas pa mchod par bya'o / /
me tog dang /
bdug spos dang /
mar me dang /
dri bzangs dang /
gtor ma dang /
zhal zas la sogs pa rnams phul nas sdig pa so sor bshags pa dang /
dkon mchog gsum la skyabs su 'gro ba dang /
byang chub tu sems bskyed pa dang /
dge ba'i rtsa ba yongs su bsngo ba dang /
bzod pa gsol ba rnams bya'o / /
de nas tshad med pa'i gnas bzhi bsgom par bya ste /
de la sdug bsngal ba rnams 'don par 'dod pa'i snying rje dang /
bde ba la rab tu dgod pa'i byams pa dang /
bde ba la gnas pa nyid kyis dga' ba dang /
de bzhin nyid kyi ngo bo nyid kyis btang snyoms su bya'o / /
de nas chos thams cad la yid kyis dmigs nas rnam par mi rtog pa rnam par bsgoms te /
oM shU n+ya tA dz+nyA na badzra swa b+hA wa At+ma ko\u0f85haM zhes so / /
de nas hUM yig gis sa gzhi sna tshogs rdo rje'i rang bzhin du byin gyis brlab par bya'o / /
de nas de bzhin du rdo rje'i gur dang /
rdo rje'i ra ba dang /
rdo rje'i bla bre yang rnam par bsam par bya'o / /
de'i dbus su suM yig yongs su gyur pa las ri bo mchog rab thar pa chen po'i grong khyer du gyur pa me tog sna tshogs mngon par bkram pas so / /
de'i steng du hUM yig yongs su gyur pa las /
sna tshogs rdo rje la paM yig yongs su gyur pa las /
sna tshogs pad+ma ge sar dang bcas pa'i ze'u 'bru la /
de'i steng du zla ba'i dkyil 'khor gyi dbus su praM yig las 'od zer yang dag par 'phro ba /
des ye shes lnga'i bdag nyid spyan drangs nas de bzhin gshegs pa thams cad dang lhan cig tu byas nas sa bon yongs su gyur pa las 'chad par 'gyur ba'i sku mdog gi rnam pa can dang ro gcig tu gyur nas so so 'brang ba chen mo sku mdog dkar mo lo brgyad gnyis lon pa'i rnam pa can spyi bor zla ba'i gdan la mchod rten gyis brgyan pa /
nyi ma'i dkyil 'khor la zhabs g.yas brkyang skyil krung phyed pas bzhugs pa /
zhal bzhi pa /
spyan gsum pa /
phyag brgyad pa /
rna rgyan g.yo bas mdzes shing do shal dang rkang gdub kyis brgyan pa /
phyag gdub dang /
dpung rgyan dang /
ska rags kyis mdzes shing rgyan thams cad kyis brgyan pa /
bcom ldan 'das ma de'i zhal dang po ni sku mdog ltar dkar po /
g.yas nag po /
rgyab ser po /
g.yon dmar po'o /
g.yas kyi phyag dang po na 'khor lo /
gnyis pa na rdo rje /
gsum pa na mda' dang /
bzhi pa na ral gri /
g.yon gyi phyag dang po na rdo rje'i zhags pa /
gnyis pa na rtse gsum /
gsum pa na gzhu /
bzhi pa na dgra sta'o / /
byang chub kyi shing gis nye bar mdzes pa /
sna tshogs pa'i rin po che'i me tog dang 'bras bu la sogs pas brgyan pa /
tshangs pa dang /
khyab 'jug dang /
dbang phyug chen po dang /
dga' byed dbang phyug la sogs pa rnams kyis yang dag par bstod pa dang lha dang klu dang /
gnod sbyin dang /
dri za rnams kyis g.yas phyogs nas yang dag par bsnyen bkur bar byed pa /
dbang po dang /
gshin rje dang /
chu bdag dang /
rnam thos sras dang /
lha ma yin dang /
nam mkha' lding dang /
mi'am ci dang /
lto 'phye chen po la sogs pa rnams dang /
lha rnams kyis bstod pa /
'dod chags dang zhe sdang dang gti mug gi bag chags las skyes pa'i rnam par smin pa rnams gcod par mdzad pa /
gsang sngags mchog gi phyag rgyas dug dang byad stems rnams 'joms shing phye mar mdzad pa /
zhe sdang rab tu sbyor ba'i mngon spyod kyis kyang gdug pa'i sems dang ldan pa rnams rnam par 'joms par mdzad pa /
sangs rgyas dang byang chub sems dpa' thams cad dang 'phags pa'i tshogs rnams yang dag pa'i mchod pa rnams kyis mngon par dga' ba rnams yongs su skyong bar mdzad pa /
theg pa chen po len pa dang /
yi ge 'dri ba dang /
klog pa dang /
'chang ba dang /
kha ton byed pa dang /
nyan pa dang /
'dzin pa dang mngon par ldan pa rnams la yongs su skyong bar mdzad pa de lta bur gyur pa'i bcom ldan 'das ma spro ba dang bsdu ba'i sbyor bas dus rtag tu rgyun mi 'chad par goms shing blta bar bya'o / /
de'i bzlas pa'i sngags ni /
oM ma Ni d+ha ri badzri Ni ma hA pra ti sA re hUM hUM phaT phaT swA hA /
so so 'brang ma chen mo de'i shar phyogs su ji lta ba de bzhin du sngon ma'i sbyor bas lhag par byas te /
sna tshogs pad+ma'i dbus su hUM yig gi sa bon dang mtshan ma yongs su gyur pa las stong chen mo rab tu 'joms ma sku mdog nag mo dbu skra kham pa gyen du brdzes pa mi'i thod pas brgyan pa smin mtshams su khro gnyer bsdus shing zhal mche ba gtsigs pa /
'od zer 'phro ba nyi ma'i dkyil 'khor gyi gdan la rol pa'i stabs kyis 'byung po chen po dang /
gnod sbyin chen po kun nas gnon pa /
phyag gdub dang /
dpung rgyan gyis brgyan pa /
do shal dang /
zhabs gdub kyis mdzes pa /
de'i phyag g.yas kyi dang po na mchog sbyin dang rdo rje /
gnyis pa na lcags kyu /
gsum pa na mda' /
bzhi pa na ral gri /
phyag g.yon gyi dang po na sdigs mdzub dang zhags pa /
gnyis pa na dgra sta /
gsum pa ni gzhu /
bzhi pa na pad+ma'i steng du rin po che cha drug pa'o / /
de'i rtsa ba'i zhal nag po /
g.yas dkar po / /
rgyab ser po / /
g.yon ljang gu /
thams cad spyan gsum gsum pa /
sku la rin po che la sogs pa sna tshogs pas brgyan pa /
pha rol gyi stobs chen po gnon pa /
drag mo'i cha lugs can /
n+ya gro d+ha'i shing ljon pas nye bar mdzes pa ma mo bdun la sogs pa'i lha mo rnams skrag par mdzad pa /
nam gru la sogs pa'i mi rnams 'joms par mdzad pa /
nor rgyas la sogs pa'i klu rnams yang dag par skrag par mdzad pa /
rlung dang mkhris pa dang bad kan la sogs pa rnams sbyong bar mdzad pa /
drag po'i mun pa stug po'i sprin rnams sel bar mdzad pa /
'chi bdag thams cad zad par byed pa'o / /
de'i bzlas pa'i sngags ni oM a mr-i ta ba rai ba ra pra ba ra bi shud+de hUM hUM phaT swA hA /
de nas so so 'brang ma chen mo'i lho phyogs su sna tshogs pad+ma'i steng du zla ba'i dkyil 'khor gyi dbus su maM yig gi sa bon yongs su gyur pa las skad cig gis rma bya chen mo sku mdog ser mo nyi ma'i dkyil 'khor la zhabs g.yas brkyang ba'i sems dpa'i skyil krung gis bzhugs pa /
zhal gsum pa spyan gsum pa /
phyag brgyad pa /
rin po che'i cod pan can rgyan thams cad kyis brgyan pa /
de'i g.yas kyi phyag dang po na mchog sbyin /
gnyis pa na rin po che'i bum pa bsnams pa /
gsum pa na 'khor lo /
bzhi pa na ral gri'o / /
g.yon gyi phyag dang po na lhung bzed kyi steng na dge slong /
gnyis pa na rma bya'i mdongs /
gsum pa na bum pa'i steng na sna tshogs rdo rje /
bzhi pa na rin po che'i rgyal mtshan no / /
de nas rtsa ba'i zhal ni ser po /
g.yas nag po /
g.yon dmar po'o / /
mya ngan med pa'i shing ljon pas nye bar mdzes pa'o / /
de'i logs na gnas pa'i bi sheHbdun gyis g.yogs pa /
drag po dang bcas pa'i ser skya la sogs pa'i srin po rnams 'joms par mdzad pa klu la sogs pa thams cad skrag par mdzad pa /
lha dang /
klu dang /
gnod sbyin dang /
dri za rnams kyis phyag bya ba'i 'os su gyur pa /
rgyu skar nyi shu rtsa bdun dang bcas pa'i gza' dgu la sogs pa rnams kyis bsnyen bkur bya ba'i 'os su gyur pa /
brtan pa dang g.yo ba'i dug thams cad rnam par grol ba /
lha dang bcas pa'i lha ma yin rnams yang dag par rmongs par mdzad pa'o / /
bcom ldan 'das ma de'i bzlas pa'i sngags ni /
oM a mr-i ta bi lo ki ni gar+b+ha saM rak+Sha A kaR+Sha ni hUM hUM phaT phaT swA hA zhes so / /
so so 'brang ma de'i nub phyogs su sna tshogs pad+ma'i steng du zla ba'i dkyil 'khor gyi dbus su maM yig gi sa bon yongs su gyur pa las skyes pa'i gsang sngags rjes su 'dzin ma bsgom par bya ste /
sku mdog dkar mo zhal gsum pa /
spyan gsum pa /
phyag bcu gnyis pa nyi ma'i dkyil 'khor 'od 'phro ba la g.yas brkyang gis bzhugs pa /
rin po che'i cod pan can /
rgyan thams cad kyis mdzes shing lang tsho gzhon nu dang ldan pa /
do shal dang /
rkang gdub dang /
rna rgyan gyis brgyan pa /
shi ri shA'i shing ljon pas nye bar mdzes pa /
de'i phyag dang po chos kyi 'khor lo'i phyag rgya /
gnyis pa ting nge 'dzin gyi phyag rgya /
gsum pa mchog sbyin /
bzhi pa mi 'jigs pa /
lnga pa rdo rje /
drug pa na mda'o / /
g.yon gyi gsum pa sdigs mdzub dang bcas pa'i zhags pa /
bzhi pa na gzhu /
lnga pa na rin po che'i dog pa /
drug pa na pad+mas mtshan pa'i chu skyes so / /
rtsa ba'i zhal dkar po /
g.yas nag po /
g.yon dmar po'o / /
me tog sna tshogs pa mngon par bkram pa /
'jig rten skyong ba brgyad la sogs pa dang bcas pa'i lha rnams kyis yang dag par mchod pa'i 'os su gyur pa /
rgyal po chen po bzhi dang bcas pa'i lha'i tshogs rnams kyis yang dag par bstod pa /
me tog mo dang bcas pa'i rig 'dzin ma rnams kyis mchod pa'o / /
de'i bzlas pa'i sngags ni oM bi ma le bi pu le dza ya ba re a mr-i te bi ra dze hUM hUM phaT phaT swA hA zhes so / /
de nas so so 'brang ma de'i byang phyogs su sna tshogs pad+ma'i steng du zla ba'i dkyil 'khor gyi dbus su traM yig gi sa bon yongs su gyur pa las skyes pa'i bsil ba'i tshal chen mo sku mdog ljang gu nyi ma'i dkyil 'khor la g.yas brkyang gis bzhugs pa /
zhal gsum ma /
spyan gsum ma /
phyag drug pa /
de bzhin gshegs pa'i dbu rgyan can /
rgyan thams cad kyis brgyan cing lha'i na bzas nye bar spras pa'o / /
de'i phyag dang po mi 'jigs pa'i phyag rgya /
gnyis pa na rdo rje /
gsum pa na mda'o / /
g.yon gyi dang po zhags pa dang bcas pa'i sdigs mdzub /
gnyis pa na gzhu /
gsum pa na rin po che'i rgyal mtshan no / /
rtsa ba'i zhal ljang gu /
g.yas pa dkar po /
g.yon pa dmar po'o / /
tsam pa ka'i shing ljon pas nye bar mdzes pa /
'dod lha dang bcas pa'i lha rnams kyis mchod cing bstod pa /
'phrog ma dang bcas pa'i gnod sbyin dang gnod sbyin mo rnams rnam par 'joms par mdzad pa /
bya rog dang /
'ug pa dang /
bya rgod dang /
khra dang /
ka po ra la sogs pa rnams 'joms shing 'ded par mdzad pa /
'byung po dang /
yi dwags dang /
sha za dang /
ro langs dang /
srin po la sogs pa dang bcas pa rnams yang dag par rmongs par mdzad pa'o / /
de'i bzlas pa'i sngags ni oM b+ha ra b+ha ra /
saM b+ha ra saM b+ha ra /
in+d+ri ya ba la bi sho d+ha ni hUM hUM phaT /
de bzhin du ji ltar gsungs pa'i maN+Dal rnam par bsgoms nas /
de'i 'od zer gyi tshogs kyis khyab pa las rang rang gi sa bon las byung ba'i 'od zer gyis khams gsum ma lus pa mngon par khyab nas de la de bzhin du yi ge la rab tu gzhug par bya'o / /
slar yang nam mkha'i mthongs su spros nas ye shes kyi 'khor lo spyan drangs nas yang dag par bstod cing gdan drangs pa rang gi dam tshig gi 'khor lo la rab tu gzhug par bya'o / /
de nas gnyis su med cing ro gcig tu gyur par rnam par bsgoms la /
de'i 'od zer rnams kyis de bzhin gshegs pa thams cad gdan drangs te yang dag par mchod nas dbang bskur bar gsol ba btab nas bdag nyid la dbang bskur bar blta bar bya'o / /
mchod pa dang /
bstod pa dang /
bdud rtsi myang ba sngon du 'gro bas mkhas pas bsgom par bya'o / /
mig la gti mug rdo rje so so 'brang ma chen mo'o / /
rna ba la zhe sdang rdo rje stong chen mo rab tu 'joms pa chen mo'o / /
sna la ser sna rdo rje rma bya chen mo'o / /
zhal la 'dod chags rdo rje gsang sngags rjes su 'dzin ma chen mo'o / /
reg bya la phrag dog rdo rje bsil ba'i tshal chen mo'o / /
de bzhin du gzugs dang /
tshor ba dang /
'du shes dang /
'du byed dang /
rnam par shes pa rnams te /
phung po dang /
khams dang /
skye mched kyi rang bzhin rnams la de bzhin du lha rnams kyi rnam par dag pa'i khyad par shes par bya'o / /
de la de lta bu'i dam tshig tu gyur pas cho ga 'dis sngags bzlas par bya'o / /
gong gi sngags kyi yi ge brjod par bya ba de'i lha'i sbyor bas bsgrub bya'i ming spel nas zhi ba'i sems kyis rgyun mi 'chad par bzlas par bya'o / /
rims dang /
dug dang /
de bzhin du nad dang /
g.yul la yang de bzhin du bya'o / /
mkha' 'gro ma dang /
'byung po dang /
rmugs byed dang /
gtsang po dang /
dgras rab tu 'tshe ba dang /
thog dang /
skar mda' ltung ba'i 'jigs pa rnams la ri dang /
nags dang /
lam dag tu de'i sngags dran pas rtag tu bag tsha ba thams cad sel bar byed do / /
de la rim pa 'di bzhin du / /
sems can kun la phan don phyir / /
sems can kun la phan 'byung ba / /
gang dang gang gis gsol 'debs pa / /
de yi tshe ni 'phel ba'i rgyu / /
bsrung ba lnga yi cho ga 'dis / /
bde legs 'byung ba bdag gis bri / /
sems can kun la phan don phyir / /
dge ba'i maN+Dal zlum po bri / /
sa phyogs gtsang zhing nyams dga' bar / /
ba yi lci bas nye bar byugs / /
bla re yis ni stod g.yogs shing / /
rnam pa sna tshogs gos rnams bcad / /
tsan+dan khyad par can dag dang / /
dri bzangs dag gis kun nas byugs / /
sor mo nyi shu rtsa brgyad kyi / /
maN+Dal zlum por bri bar bya / /
de nas rdul tshon dkar po yis / /
zhi ba'i las la rab tu bsngags / /
ze'u 'bru ge sar dang bcas pa'i / /
pad+ma 'dab ma brgyad par bya / /
bum pa lnga ni yang dag dgod / /
me tog phreng ba gos kyis mdzes / /
lo ma dag gis kha brgyan cing / /
gdugs dang ba dan yang dag ldan / /
pu sti dang ni chos dbyings dang / /
bris sku mdun du yang dag bkram / /
me tog spos dang dri dang ni / /
gtor ma zhal zas dbul bar bya / /
dUr ba kun dang yang dag sbyor / /
me tog dkar po khyad 'phags rnams / /
phyogs dang phyogs mtshams lha rnams kyi / /
cho ga ji bzhin mchod par bya / /
zan dang bu ram me tog dkar / /
'o ma yi ni bye brag rnams / /
shar phyogs gnas su dgod byas nas / /
dri za rnams la gtor ma dbul / /
til nag dang ni chang gis bkang / /
sha dang nya sha sgog pa rnams / /
lho phyogs su ni yang dag dgod / /
grul bum rnams la gtor ma dbul / /
'o ma zho dang 'o thug dang / /
many+dza na yi bye brag rnams / /
nub kyi phyogs su yang dag dgod / /
gtor ma chen po klu la 'bul / /
mon gre'u mud ga rgya sran dang / /
dzam+bu Ti dang bur chang rnams / /
byang gi phyogs su yang dag dgod / /
gnod sbyin rnams la gtor ma dbul / /
dbang ldan nas ni brtsams nas ni / /
ji srid rlung gi spyod yul bar / /
nag po dmar po ser po dang / /
ljang gu'i me tog phreng ba dpyang / /
dbus su me tog phreng ba dkar / /
me tog sna tshogs khyad 'phags rnams / /
'o ma khrag gi kham phor rnams / /
zho zan dri rnams de bzhin du / /
de bzhin dngos po ma lus rnams / /
ji ltar rigs pas mchod yon dbul / /
'bras bu rtsa ba ji snyed dang / /
la du mo da ka chang bu / /
ji skad gsungs bzhin chang bu sogs / /
ka ra 'o ma'i bye brag gi / /
gtor ma lho yi phyogs su bzhag /
mtshan ma brgyad kyis rab mdzes pa / /
de bzhin du yang /
chos 'chad pa yi slob dpon dang / /
las kyi rdo rje de bzhin du / /
khrus byas gtsang ma'i gos bgo zhing / /
de bzhin stan yang gtsang mar 'dod / /
zhal ni shar du mngon phyogs nas / /
smra bcad nas ni rtag tu bklag /
dge slong tshul khrims gtsang ma yi / /
bsod snyoms pa rnams mchog tu bsngags / /
sbyin bdag slob dpon gang zhig gis / /
yongs su dag par bklag par bya / /
lan gcig la sogs brtsams nas ni / /
nyi shu rtsa gcig la sogs bklag /
cho ga chad pa la sogs pas / /
bklags pas yang dag 'grub mi 'gyur / /
blo dang brtson 'grus phun tshogs pa / /
brtse bas sems can don brtson pas / /
de yi bde legs sgrub par ni / /
sngon gyi sangs rgyas rnams kyis gsungs / /
kha zas dkar pos ston mo byas / /
sha yi bza' ba rnam par spangs / /
bstan bcos kun las mthun par ni / /
kun la sha ni med byas la / /
slob dpon byang du zhal phyogs pas / /
de la las ni yang dag brtsam / /
bsgom pa sngon du gsungs pa bzhin / /
lha rnams so so la dmigs nas / /
mchod cing bstod pa dang ldan pas / /
dril bu dkrol zhing de bzhin la / /
mtha' yas spyod yul sangs rgyas la ni phyag 'tshal 'dud / /
bden pa gsung mdzad sangs rgyas la ni phyag 'tshal 'dud / /
bden pa la ni rab gnas rab tu rgyal gyur cig /
'dod pa kun las grol zhing 'bras bu dang bcas shog /
skyes bu dpa' bo phyag 'tshal 'dud / /
de bzhin gshegs la phyag 'tshal 'dud / /
lha rnams kun la phyag 'tshal 'dud / /
chos kyi dbyings la phyag 'tshal 'dud / /
dUr ba kun dang yang dag sbyar / /
bsgrub bya'i ming ni sngags kyis spel / /
lha rnams kun ni mchod bya zhing / /
chos kyi dbyings kyi rang bzhin du / /
sngags ni lan cig brjod nas ni / /
lan cig sbyor bas mchod par bya / /
khri phrag gcig gi las kyis ni / /
tshe ni kun du 'phel bar rigs / /
gang dang gang gis gsol 'debs na / /
der ni maN+Dal bri bar bya / /
rgyal srid yul dang de bzhin grong / /
lhas dang skyed mos tshal de bzhin / /
mi ma yin pa zhugs gyur pa'i / /
'chi nad dang ni mu ge rnams / /
de yi las kyis bsrung bar bya / /
shing skam la yang lo 'bras 'byung / /
las kyi sdug bsngal bsam mi khyab / /
bya ba gang zhig bsgrub 'dod na / /
de nas bsrung ba'i cho ga yis / /
nges par srung bar byed par 'gyur / /
rlung dang mkhris pa las skyes nad / /
bad kan 'dus pa las gyur pa'i / /
ma lus pa yi nad rnams kun / /
rtag tu bde legs nyid du 'gyur / /
klog dang kha ton sbyor ba yis / /
nges par bgegs rnams med par 'gyur / /
bsrung ba lnga'i cho ga rdzogs so //
[ ]
