@## / /
rgya gar skad du /
pra san+na tA rA yAHsA d+ha naM /
bod skad du /
sgrol ma rab tu dang ba'i sgrub thabs /
sgrol ma la phyag 'tshal lo / /
sngar gyi rim pa'i sbyor bas b+ha ga'i dbus su zla ba'i dkyil 'khor la lha mo sgrol ma rdzu 'phrul can gangs kyi mdog ste 'jigs chen ma /
spyan gsum ma ste zhal brgyad ma /
bcu drug phyag na rgyan du 'gyur /
skra kham ser gyen du 'khyil ba 'dzag pa dang ldan pa'i mi mgo brgya phyed kyi phreng bas do shal du brgyan pa /
skye dgu rnams kyi skyabs mdzad pa'i stobs chen mo dang ldan pa /
g.yas bskum pa'i zhabs kyis gnas pa dang ldan pa bzhad pa dang ldan zhing gzhon nu ma lang tsho la babs pa /
rnam par bkra ba'i na bza' gsol bar gyur pa zhal gyi gtso bo ni ser mo'o / /
g.yas kyi gnyis pa ni mthing nag go / /
gsum pa ni ljang gu'o / /
bzhi pa ni nam mkha' ltar sngo ba'o / /
g.yon pa ni kun+da ltar dkar ba'o / /
gnyis pa ni dmar ba'o / /
gsum pa ni nam mkha' ltar sngo ba'o / /
steng gi zhal ni du ba'i mdog lta bu ste shin tu 'jigs su rung ba'o / /
zhal dbus ma ni rnam par bsgyur zhing tshems gtsigs pa'o / /
g.yas pa'i phyag rnams kyis ni ral gri dang /
ut+pal dang /
mda' dang rdo rje dang lcags kyu dang dbyug to dang gri gug dang mi 'jigs pa'i phyag rgya /
g.yon pa'i phyag rnams kyis ni zhags pa dang bcas pa'i sdigs mdzub dang thod pa dang gzhu dang /
kha T+wAM ga dang rdo rje dang zhags pa dang /
tshangs pa'i mgo bo dang rin po che'i bum pa bsnams pa'o / /
sna tshogs pad+ma dang zla ba la bzhugs shing nyi ma'i 'od zer gyis rnam par brgyan pa /
g.yon pa'i zhabs kyis ni dbang po ste zhabs g.yas pas ni nye ba'i dbang po'o / /
zhabs gnyis kyi bar na ni drag po dang tshangs pa yang mnan nas bzhugs pa'o / /
sgrib pa thams cad rnam par 'joms par mdzad pa rnal 'byor pas bsgom par bya ste /
sla bar dngos grub thob par 'gyur ro / /
bzlas pa'i sngags ni /
oM pra sa tA re za mr-i ta mu khi a mr-i ta lo tsa ne sarba a r+tha sA d+ha ni sarba s+t+wa ba sh+yaM ka ra hUM phaT hUM swA hA /
zhes bya ba'o / /
don rnams thams cad sgrub par mdzad ma 'phags ma sgrol ma rab tu dang ba'i sgrub thabs rdzogs so // //
a b+ha ya'i zhal snga nas tshul khrims rgyal mtshan gyis bsgyur ba'o //
[ ]
