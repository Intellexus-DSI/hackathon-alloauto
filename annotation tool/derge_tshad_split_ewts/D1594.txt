@## / /
rgya gar skad du /
badzra yo gi ni sto tra /
bod skad du /
rdo rje rnal 'byor ma la bstod pa /
dpal rdo rje rnal 'byor ma la phyag 'tshal lo / /
bcom ldan 'das ma rdo rje rnal 'byor ma / /
stong nyid snying rje ldan pa'i bdag nyid can / /
bskal pa'i me 'bar 'jigs pa'i hUM sgra sgrogs / /
rdo rje gtum mo de la phyag 'tshal bstod / /
phag gdong rtog med chos sku 'gyur med ston / /
khro mo thugs rjes 'gro ba'i don mdzad ma / /
'gro don rdzogs mdzad mdzes pa'i cha lugs can / /
rtog med 'gro don mdzad la phyag 'tshal bstod / /
rab 'jigs dpa' mo ma rungs tshar gcod ma / /
spyan gsum mche gtsigs sku gsum don dang ldan / /
nyon mongs gcod mdzad 'jigs pa'i nga ro can / /
bdud 'dul 'joms pa'i sku la phyag 'tshal bstod / /
skra grol gcer bu skyon bral 'jigs pa'i gzugs / /
nyon mongs skyon bral sems can don mdzad ma / /
thugs rje'i lcags kyus 'gro drug gnas nas 'dren / /
phrin las rdzogs mdzad de la phyag 'tshal bstod / /
dur khrod gnas bzhugs ru tra pho mo 'dul / /
drag mo 'jigs tshul phaT kyi sgra sgrogs shing / /
thabs mkhas thugs rjes 'gro ba'i don mdzad ma / /
bdud 'dul drag mo'i sku la phyag 'tshal bstod / /
chos nyid don rtogs 'ching ba'i tshul spangs kyang / /
ro dang nyi zla pad+ma gdan gyi yul / /
rgyan rnams kun gyis rab mdzes khro mo'i sku / /
yon tan rdzogs mdzad de la phyag 'tshal bstod / /
gri gug thod pa kha T+wAM phyag na bsnams / /
nyon mongs gcod mdzad ye shes don dang ldan / /
dug gsum gcod mdzad sku gsum lhun gyis grub / /
'gro ba'i don mdzad de la phyag 'tshal bstod / /
bde chen rang byung rdo rje mkha' 'gro ma / /
mi 'gyur ye shes rdo rje chos kyi sku / /
rtog med spros bral ye shes chos dbyings don / /
yang dag gnyis med sku la phyag 'tshal bstod / /
lha mo drug gi rang bzhin rdo rje rigs / /
dpal 'bar 'jigs mdzad khro tshul 'gying bag can / /
bde chen rang byung phyag rgya chen po'i don / /
nyon mongs sgrol mdzad de la phyag 'tshal bstod / /
kun rdzob don dam rang bzhin phag mo ste / /
sku mdog dmar pa thugs rje'i rang bzhin can / /
'dod dgu phun tshogs rdo rje mkha' 'gro ma / /
bde chen rang byung sku la phyag 'tshal bstod / /
dur khrod rgyan rnams sku la rdzogs pa ste / /
gri gug kha T+wAM phyag mtshan so sor bsnams / /
thugs rje'i rang bzhin skra grol thur du sbud / /
spyan dmar 'jug zhal de la phyag 'tshal bstod / /
phrin las grub pa'i rdo rje mkha' 'gro ma / /
bde ba'i gnas su 'dren pa'i thugs rje can / /
skyon bral yang dag lha yi lhar gyur pa / /
rdo rje 'phrul mo che la phyag 'tshal bstod / /
dpal rdo rje rnal 'byor ma la bstod pa paN+Di ta chen po dI paM ka ra shrI dz+nyA nas mdzad pa rdzogs so // //
paN+Di ta de nyid dang /
lo tsA ba khu ne tsos bsgyur ba'o / /
[]
