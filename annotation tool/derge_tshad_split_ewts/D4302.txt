@## / /
rgya gar skad du /
me g+ha dU ta nA ma /
bod skad du /
sprin gyi pho nya zhes bya ba /
yang dag par rdzogs pa'i sangs rgyas gsung gi dbang phyug la phyag 'tshal lo / /
rje bo khros pa'i shin tu lci ba'i bka' lung dag gis gzi brjid nyams par byas gyur cing / /
gnod sbyin 'ga' zhig la ni rang nyid bag med dbang gyur mdzes ma spangs la lo yi bar / /
yid 'ong skyed byed bu mo'i khrus bya bsod nams che ba rnams dang shin tu rab mdzes pa'i / /
rab bzang ljon shing grib ma dang ldan dra ma'i dri bor song la spyod pas gnas par gyis / /
'dod ldan de ni mdzes ma spangs shing zla ba 'ga' yis ri bo der ni phyin byas pas / /
lag pa phra bar gyur nas gser gyi gdu bu dag ni dpud pa'i bar du rgyu bar byed / /
chu stod zla ba rdzogs pa'i nyin la sprin rnams ri shod ri steng nyal bar gyur pa ni / /
mchog tu rol cing mdzes par gyur pa'i glang chen yin nam snyam du rtog cing mthong bar gyur / /
nor cing rgyal po'i rjes 'brangs de ltar gnas de mdun du ke ta'i me tog rgyas stobs kyis / /
nang du yid la rab tu gdung ba'i mchi ma yun ring dag tu ci yang byung gyur te / /
mgrin par 'khyud bya dga' ma ring na gnas par gyur pa'i skye bo'i sems la ni / /
chu 'dzin mthong na bde ldan yang ni rnam pa gzhan du gdung ba ci yang 'jug par 'gyur / /
dbyar dus zla ba gnyis pa 'ongs par gyur tshe brtse ldan ma yi ched du srog chags ni / /
bde la char sprin dag gis rang nyid bde'am zhes pa'i tshig 'di khyer nas 'jug pa bzhin /
kun da'i zla yi chu skyes 'dzum pa rnams kyis de la mchod pa'i ched du dga' byed bzhin / /
mdza' ba mngon du gyur pa'i tshig de legs par 'ongs sam dga' bzhin brjod pa bzhin / /
gang du du ba gzi ldan chu gter myur 'gro rnams kyi tshor ba las ni char sprin te / /
gang du mkhas pa'i byed pa rnams dang srog rnams kyis ni legs bshad ched du thob par byed / /
ces pa mchog tu dga' ba'i gsang ba pa ni de las yongs su mi shes gang gis ni / /
'dod pa'i don du mkhas dang mi mkhas rnams dang sems ldan sems med rnams la zhu bar byed / /
khyod ni rigs mchog dang ldan mchod sbyin brgya pa'i blon po mchog ste 'dod 'jo'i ngo bo nyid / /
sa gsum mtha' dag rig cing bskal par 'jug pa'i che ba'i chu 'dzin nyid du bdag gis shes / /
des na khyod ni don gnyis nyid la skal ba'i dbang gis dman min 'dod pa thob pa nyid / /
mchod sbyin 'bras med bdag gi ring gnas gnyen 'dun dag tu yon tan mchog dbang khyod gshegs mdzod / /
ka ye chu ldan khyod ni shin tu gdungs gyur skabs nyid de phyir bdag gi dga' ba la / /
gtam gyi bdag po ched cher khros pas 'khyams shing bral ba dag gi phrin ni mdzad du gsol / /
phyi rol skyed mos mchog gnas 'phrog byed gtsug gi zla ba'i 'od kyis snang byas khang bzangs can //
gsang ba'i bdag po'i bsti gnas chen po lcang lo can zhes bya ba'i gnas su khyod gshegs mdzod / /
khyod ni dri yi bzhon pa dang ldan mkha' lam gshegs pa'i dbang gis lam bgrod mdzes ma rnams / /
bsam pa dga' bar gyur te len bu'i rtse mo rgyab tu byas nas blta zhing gus par byed / /
khyod 'ongs tshon brel bas mchog tu nyen cing g.yog bzhin gzhan dbang gyur pa bdag 'dra dang / /
gang zhig gzhan yang mi yi skye bo su zhig gus shing dga' ba rgya cher byed mi 'gyur / /
dal bu dal bus bskyod pa'i dri bzhon dag gis khyod la mdzes mthun zhabs tog byed pa bzhin / /
myos pa'i tsa ta ka 'di'ang khyod la snyan pa'i bstod pa'i bstod pa g.yon nas sgrogs pa dang / /
chu skyar mdzes ma rnams kyang skal bzang mig gis mkha' la khyod mthong phreng bar byas nas brten / /
nges par mngal ni rab tu 'dzin pa yongs su gsal ba nyid du bya ba bzod par nus / /
bdag gis mdzes ma de yang nyin zhag grangs bzhin bdag po gcig pu yid la 'dri bar ni / /
gdon mi za bar myur du gshegs te bdag ni ma shi ba nyid khyod kyis bstan par mdzod / /
gang phyir 'phral la chu skyed phal cher phreng bas bcings pas ltung ba med par gyur pa bzhin / /
lha mo'i snying gi dga' ba bral las ltung ba phral la 'gog cing mdza' bas 'ching bar byed / /
gang zhig khyod kyi 'brug sgra sgrogs pa de ni skal bzang rna bas thos byas nas / /
mchog tu rgyas pa'i me tog dag gis sa gzhi'i ched du gdugs dag byas par gyur pa nyid / /
khyod ni nam mkha' dag la gshegs tshe dga' ba'i yid kyis mtsho dang gangs can bar la ni / /
pad+ma'i rtsa ba lo ma'i lam rgyags ldan pa'i ngang pa'i rgyal po rnams kyang grogs su 'gyur /
rag+hu'i bdag po'i zhabs kyis mtshan pa'i ri ngos rnams la skye bo kun gyis phyag byed pa'i / /
che ba'i ri bo 'di ni khyod kyi dga' ba'i grogs bzang khyod lang 'khyud pa sngon 'gro ba'i / /
mdza' ba gsal byas yun ring 'bral las byung ba'i mchi ma'i dro ba'ang 'byung ba yongs mthong la / /
khyod dang gang de dus dus dag tu yang dag mjal 'gyur zhes ni byas nas khams bde mdzod / /
kwa ye chu 'dzin re zhig khyod ni lam la bgrod pa'i thabs kyis gtam ni mnyan par mdzod / /
de yi rjes su bdag gi 'phrin ni rna ba'i bde ba skyed khyod rna bar gzung bar mdzod / /
shin tu ngal zhing rab tu ngal tshe ri bo'i rtse la rkang bkod ngal ba bsal nas gshegs / /
gang du skom shing shin tu skom na nyung ngu'i chu dang che ba'i mtsho la'ang btung bar bya / /
ni tsu la ni gsar pas gnas 'di las ni khyod langs mkha' la byang du gdong phyogs mdzod / /
phyogs kyi glang po rnams kyi lag pa che bas bcings pa'i lam ni yongs su dor bar gyis / /
ri yi rtse mo phrogs nas dri bzhon 'gro ba'am chu 'dzin langs nas 'gro ba'i ci zhes the tshom du / /
gyur nas grub pa'i bud med rnams kyis gyen phyogs bltas te 'jigs shing skrag pas rmongs par 'gyur / /
rin chen 'od kyis snang ba bzhin du rab mdzes mchod sbyin brgya pa'i gzhu yi dum bu ni / /
che ba'i grog mkhar rtse las byung ba de ni mdun du yang dag mthong bar 'gyur / /
khyab 'jug glang rdzi'i tshul bzung rma bya'i sgro yi 'od kyis khyab par gyur pa bzhin / /
khyod sku mchog tu mdzes pa mthing nag gang gis kun du khyab par byed pa thob par 'gyur / /
khyod 'ongs te na grong khyer na chung dga' zhing chags pa'i mig rnams kyis ni smin ma yi / /
rnam 'gyur mngon par mi shes bzhin du blta zhing 'bru rnams kun ni 'phel bar byed pa'i phyir / /
khyod ni cung zad nub tu bskyod cing gnas bya 'phrin la smon gyi rol dga' ba yi / /
gnam chu sgug pa'i zhing la gru char rgyas bya slar yang byang du myur bar dal gyis gshegs / /
lam du yongs su ngal ba'i tshe na ngos ldan a sma brtsegs pa'i ri rtser gnas bya ste / /
khyod kyi nags nang shing skam rnams ni char gyis brlan par byas bzhin legs par mdzod / /
gang phyir che ba'i skye bo dang por legs byas rgyu mtshan thob pa'i grogs bzang la / /
de lta'i bya bas gnas ched ci yang gyur la phyir phyogs ngan pa'i skye bo'ang 'gyur ma yin / /
kwa ye chu 'dzin khyod ni lam la ngal tshe sna tshogs brtsegs pa zhes pa'i ri bo ni / /
ngos ldan rtse mo yangs la bsdad nas phan tshun mngon du phyogs pa'i bsnyun ni byed bzhin pas / /
khyod kyang de yi so ka'i ma ni bdud rtsis zhi byed de yang phan pa'i dngos bo'i rten du 'gyur / /
chen po rnams la phan btags lan du 'phral la 'bras bu dam pas brlan pa nyid / /
khyod ni g.yo med rtse mor gnas tshe a mra'i nags kyi 'bras bu rgyas par smin pa ni / /
phyogs kun khyab par bkram pa dga' ma'i rnam mdzes len bu dag dang mtshungs pa bzhin du gyur / /
sa gzhi'i mdzes ma'i nu rgyas lhag ma dkar zhing thig le sngon pos mdzes pa bzhin / /
'chi med khyo shug dag ni ya mtshan nges pa thob pa'i mig gis rab tu lta bar byed / /
de nas ri dgas pa dag po'i chung ma'i nags kyi khang pa de la yud tsam gnas byas nas / /
de yi pha rol chu las thon nas mchog tu myur bas lam gzhan dag tu gshegs shing bgrod pa na / /
drang srong bu mo'i chu bo 'bigs byed ri yi zhabs ni rtsub pa'i rdol 'og tu 'bab ldan ma / /
so gnyis yan lag mchog las dkar mo tshon gyis legs bris bzhin du khyod kyis mthong bar 'gyur / /
khyod kyis thog mar char pa sgyug bya de yi chu ni 'thungs nas bgrod par bya ste phyin nas ni / /
nags kyi glang po myos pa'i tig ta'i ro dang 'dzam bu'i shing gi chu de'ang myur du 'gengs / /
kwa ye sprin stug khyod ni nang gi snying po ldan na dri bzhon dag gis g.yo mi nus / /
gang phyir thams cad stong na yang bar 'gyur zhing yongs su gang na kun kyang lji ba nyid / /
dang por kan+da li yi me tog kha 'bus rnams ni shun pas bsgribs pa byung ba dang / /
'dab ma ljang zhing ge sar dkar ser phye ldan brtan pa rnams kyi chu skyes me tog mthong nas kyang / /
'brog dgon rnams su mes bsregs sa gzhir dri 'dzin mnam bya dri bzang mang po byung ba na / /
chu 'dzin dal bus char bskrun khyod la sA rigs rnams ni ston par byed par 'gyur / /
khyod ni legs par 'ongs [(]che [,]tshe [) ] snyan pa'i sgra bsgrags dus na grub pa rnams kyis mchod byed cing / /
tsU ta ka rnams chu yi thigs pa bzung nas dga' bas 'thung la lta bar byed bzhin dang / /
chu sgrogs rnams ni phring bar bsgrigs rnams yongs su bsgreng zhing ci zhes nges par lta bzhin dang / /
mchog tu 'dar byas dga' bas dga' ma la ni dam du 'khyud pa rnams ni byed pa yin / /
kwa ye grogs po khyod ni bdag gi dga' ba'i don la myur du 'gro snyam yod na yang / /
ka ku b+ha yi dri ldan ri bo ri bo rnams la yun ring thogs par bdag gis shes / /
gtsug phud can gyi 'dren byed chu dang bcas pas legs par 'ongs sam byas nas yun ring gnas par 'dod / /
de slad khyod ni shin tu shin tu myur ba 'gro bar 'gyur ba dag kyang ji ltar yin / /
khyod 'ongs tshe na ngang pa rnams ni de nyid cung zad gnas nas 'gro zhing 'bras bu ni / /
yongs su smin pa ljang sngon dang ldan 'dzam bu'i nags kyis bskor dbus dkar po'i 'od ldan che ba yi / /
nags kyi 'khri shing ke ta'i chu skyes ge sar gsal bar rgyas shing grong dang mchod rten gyis / /
bskor ba'i khang par gtor len tshang skyed rtsom pa'i grong khyer tam sha zhes pas mchod par 'gyur / /
de yi byang phyogs gzhi la bi di sha zhes mchod cha rgyal po'i khab tu myur song nas / /
der ni khyod kyis shin tu che ba'i 'bras bu thob mchog go 'phang 'phral la thob 'gyur zhing / /
che ba'i kha zheng dang ldan mtha' nas lhung lhung skad snyan sgrogs shing dang zhing bsil ldan pa / /
g.yo ba'i rlabs phreng gdong kha smin ma g.yo bzhin pa 'dra'i mtsho de'ang skal bzang khyod 'thung 'gyur / /
gang zhig ni tsa zhes grags ri bor khyod 'ongs thob las der ni ngal bso'i ched du gnas / /
ka dam pa yi me tog dga' bas spu long rgyas shing ge sar 'dzum par byed pa bzhin / /
grong khyer rnams ni sman 'tshong ma rnams dga' bar byed pa'i dri bzangs dag gis gang ba rnams / /
rdo yi phrag phrug rnams kyi mchog tu mdzes pa'i lang tsho ma rnams smra ru 'jug pa bzhin / /
ngal sos gyur na bgrong bya gsar skyes rnams kyi me tog gsar pa'i dra ba mdzes pa rnams / /
chu bo chu ngogs skyes pa rnams ni chu thigs rnams kyis bran pa 'phral du 'ongs 'gyur zhing / /
chu skyes thog ma'i gdong gi 'gram pa'i rngul thigs ser la rna ba'i ut+pal ngal ba dang / /
rnyings gyur la ni nyid kyis skad cig bde ba'i grib bsil yongs su gnang bar mdzod cig kye / /
yang ni byang gi phyogs su bgrod cing gang zhig khyed ni 'khyog po'i lam la zhugs pa'i tshe / /
grong khyer udz+dza ya na'i rgyal po'i pho brang nang du phyir phyogs min par gnas par mdzod / /
de na grong gi dga' ma rnams kyi rol sgeg zur mig glog gi thag pa g.yo ba ni / /
skyong byed mig gis gal te khyod ni ma mthong 'bras bu med cing bslus pa nyid du 'ang 'gyur / /
rlabs phreng g.yo ldan snyan par sgrogs shing 'dab chags phreng ba'i rked rgyan ska rags sil sil can / /
dal gyis dal gyis 'gro zhing lang ling mdzes pa'i skal bzang 'khor lo'i lte ba dang ldan pa / /
ro mchog dang ldan chu bo'i na chung bir bin+d+ha ni khyod ni lam na mngon bzhugs nas / /
dga' ma rnams kyis mdza' bo rnams la rol sgeg thog mar ston cing rked rgyan 'grol 'dra mthong / /
de rgal sin+d+hu'i chu ni len bu bzhin du lus ni rab tu phra bar gyur pa can / /
dgos su gyur pa'i shing ni rnyings pa'i 'dab ma lhung ba rnams kyis khyab par bkram pas dkar / /
kwa ye skal bzang khyod dang bral bar gnas pas lus kyi gnas skabs 'di 'drar 'gyur / /
gang gi chung ma spangs nas che ba'i gnas skabs mdzad dam khyod mkhyen de ni rjod par byed / /
a wan+ta'i yul thog na u da ya na'i gtam ni grong gi rgan mos shes pa yod / /
de rjes grong khyer sngar bstan khang pa yangs shing dpal dang phun tshogs che ldan yangs pa can / /
'dzam gling sa gzhir mtho ris mdzes ldan dum bu bsod nams lhag ma rnams kyi skabs gsum pa'i / /
legs bshad 'bras bur gyur pa nyung shas 'ga' zhig dag ni phrogs nas 'ongs par gyur pa bzhin / /
gang du bzhad rnams myos pa'i gdangs snyan che bar sgrogs shing yid 'ong sgra ni gsal bar byed / /
nyi gzhon gyis rgyas chu skyes dri bzangs dga' skyed bska ba'i ro ldan yid du 'ong gyur cing / /
chu thigs kyis bran dri bzhon bud med chags gzir gdung ba phrog byed lus kyi rjes mthun pa / /
bdag po mchog ni 'dod don gnyer bar byed la snyan par sgrogs shing dga' bar byed pa bzhin / /
de yi nor ldan khang pa rnams na len bu spos kyis bdugs pa'i dri bzangs dra ba nas / /
'thon pas khyod lus cher 'gyur khyim gyi gtsug phud can ni dga' bas gnyen mthong gar gyis ni / /
mchod 'bul chu skyes dri bzangs ldan pa bud med rol sgeg ldan pa'i rkang pa'i tshon rnams kyis / /
mtshan pa rnams kyi dbus su dub par gyur pa'i rang nyid sdug bsngal bsal bar bya / /
yang ni srid pa gsum gyi bla ma dpal mgrin gnas su bsod nams ldan khyod bgrod par bya / /
'khor tshogs chos kyis khyab bdag mgrin 'od mtshungs bzhin zhes gus dang bcas pas lta bar byed / /
yid 'ong dri ldan chu la lang tsho ma rnams rol sgeg khrus ni byed pa'i dri ldang zhing / /
ut+pal ge sar ldan pa'i dri rnams kyis bsgos rlung gi skyed tshal g.yo bar byed pa yod / /
kwa ye chu 'dzin nag po chen po'i gnas su bgrod nas nyin zhag gzhan pa'i dus la yang / /
nyin mor byed pa 'dren byed yul du 'ongs par gyur gyi bar du khyod ni gnas par mdzod / /
rtse gsum can la thun mtshams la ni gtor ma rnga chen bsgrags shing bstod dbyangs byed pa bzhin / /
khyod kyis 'brug dbyangs bsgrags tshe ma tshang med pa'i 'bras bu thob pas kun gyi don yang byed / /
de nas rkang pa bkod par gyur tshe 'og phag dag las sil sil snyan pa'i sgra 'byung zhing / /
rol sgeg g.yo ba'i rin chen 'od 'phros lus mdzes rnga yab 'dzin pas ngal ba'i lag pa can / /
tshogs kyi mdzes ma sen rjes gsar pas gdungs la khyod las char thigs thob na tshim byed pa / /
khyod la sbrang rtsi byed pa'i phreng ba bzhin du g.yo ba'i zur mig ring ba dag gis blta bar 'gyur / /
phyugs bdag glang chen lpags rlon 'dod bzhin gyon nas gar ni rtsom pa 'phrogs par gyur pa bzhin / /
khyod 'ongs snga dro'i thun mtshams nyi gzhon dmar ba'i 'od kyis dmar ba'i chu skyes 'dzin byed cing / /
rgyab nas mtho ba'i lag pa zlum po'i nags kyi shing chen dag gis brgyangs nas 'dzin cing gnas / /
zhi ba'i char rgyun 'bab tshe ri yi sras mos g.yo med mig gis gus pas lta bar byed / /
des na bdag po'i gnas su mchog gi btsun mo rnams ni rab dgas sgeg par byed pa na / /
mtshan mo'i mun pa stug po rnams kyis mi yi bdag po'i lam gyi snang ba 'gog byed pas / /
khyod kyi glog 'od gser mtshungs 'od kyi snang bas sa gzhi'i lam ni kun nas bstan par mdzod / /
chu char 'brug dbyangs sgra chen mang po ma byed mdzes pa de rnams skrag cing 'chi bar 'gyur / /
de rnams kyis ni khang bzangs phug nor nyal sa steng gi rgya phubs 'ga' zhig dag tu ni / /
yun ring 'ongs las dub pa'i rang gi dga' ma glog ma'i don du mtshan mo gnas byas nas / /
nyi ma mthong tshe khyod ni slar yang lhag ma'i lam dag shin tu mgyogs pas bgrod par bya / /
gang phyir snying grogs dag gi don du 'bad pa byas pa nges par bya ba byas pa nyid / /
de yi dus su nyin mor byed pas lam ni dor nas myur du 'gro bar bya / /
'od zer rab tu 'phro ba bsgrags na khro ba chung ba min pa khyod la byed par 'gyur / /
mtshan mo bdag po song ba'i bud med mig gi mchi ma sel la bdag po 'ong ba bzhin / /
pad+mo'i yum gyi chu skyes gdong gi mig chu de yang rab tu sel ba byed par 'gyur / /
rab tu dang ba'i sems bzhin shin tu zab mo dang ldan mtsho yi chu yi nang du ni / /
khyod kyi gzugs brnyan yang ni rang bzhin skal ba bzang po bdag nyid 'char ba thob par 'gyur / /
de slad de yi ku mu ta ni dkar po rnams kyis khyod la bkur sti bsnyen bkur byed / /
brtags pas don yod bya ba'i ched du g.yo ldan nya rnams gyen du 'phar zhing lta bar byed / /
de yi chu gos sngon pos chu yi dogs kyi tshing ra 'phrogs par byas nas spangs pa na / /
ma 'phrog ces ni shing chen yal ga'i lag pa dag gis dbus su cung zad 'dzin pa bzhin / /
kwa ye grogs po chu 'thungs lto khengs lji nas lam du 'gro ba yang ni ji ltar yin / /
mdzes ma'i sgron ma mdzes pa'i bro ba shes na ji ltar 'dor ba'i nus pa yod pa yin / /
khyod ni de pa'i ri las nye bar 'gro tshe dal bu dal bu'i rlung ni ldang 'gyur zhing / /
bsil ba'i rlung gis bsgos pa'i u du m+WA ra'i nags kyi 'bras bu 'chang zhing rol rtsed byed / /
khyod kyis char chen phab pas nor 'dzin ma yi dri dang rlangs pa gtsang ma tshogs pa ni / /
so ldan rnams kyi sna yis rngub cing bu ga'i nang du skal bzang glu dbyangs sgrogs par byed / /
der ni skye mched nyi ma las lhag gzi ldan sreg zla las skyes son du phyogs pa can / /
gtsug na zla ba rin chen mang gi dmag tshogs bsrung pa'i don du bskos pa de ni gnas / /
khyod kyi mkha' yi gang+gA'i chu las sprin gyi me tog gsher ba mang po rnams kyis ni / /
me tog gru char bdag nyid phab pa rnams kyis gang zhig de ni khrus ni byed par 'gyur / /
gtsug phud ldan de chu 'thungs dga' bas phyin nas ri gzung snyan pa'i sgra sgrogs gar dag byed / /
mig zur dkar ba'i zer gyis 'phrog byed gtsug gi zla ba'i 'od kyi zer ni skyengs byed kyang / /
gang gi che ba'i mjug sgro mdongs 'od tshon rtsis bris bzhin mdzes pa 'od gyur pa / /
u ma'i sras ni dga' bar byed pa chu skyes 'dab ma bzhin du rna bar byed pa yod / /
smyig ma'i tshal nas skyes pa'i lha de yang dag mchod nas slar yang lam ni brgal bar mdzod / /
grub pa'i khyo shug dag gi lag pa'i pi wang chu thigs brlan la 'jigs pas lam ni ster / /
khyod kyis mthong bar 'gyur ba'i sa bdag dga' ba'i lha yi sras po chu gter gzugs 'dzin ni / /
sa yi gzhi la byung zhing lhun po 'dod 'jo'i bu mos 'ongs nas mchod pa byed par 'gyur / /
khyod kyi de yi rlabs ldan mtsho yi chu 'thungs 'ongs pa'i tshe na thag ring mthu las ni / /
chen po yin yang phra mo dang ni sbrang rtsi'i bu yi kha dog bskus par gyur pa dang / /
chen po'i sa la in+d+ra nI la mu tig do shal dag ni gcig tu bkod pa bzhin / /
mkha' la bgrod pa rnams kyi mig rnams dag gis 'og tu blta zhing nges par mthong bar 'gyur / /
de rnams brgal nas bgrod tshe smin ma 'khri shing gzhon nu rol pa rnams kyis mdzes pa can / /
dkar nag 'od zer dang ldan rnams kyi rdzi ma steng du bskyod par gyur pa'i mdzes pa dag /
kun da'i me tog g.yo ba'i rjes 'gro sbrang rtsi byed pa'i dpal gyi mdzes pa bzhin du ni / /
mdzes ldan da sha zhes bya'i grong khyer na chung mig gis blta 'dod la ni rang lus bstan par mdzod / /
dang por tshangs pha 'jug pa zhes bya'i ljongs la khyod ni bgrod bya 'og tu grib bsil bya / /
de nas rgyal rigs bcom pa'i dur ldan ku ru ba yi bzhin ni khyod kyis bstan par bya / /
gang du srid sgrub mda' rnon brgya phrag dag gis rgyal rigs mang po'i mgo bo bcad pa ni / /
khyod kyi gru char chen po rab tu mang po phab pas pad+ma rnams ni chad pa bzhin / /
myos par byed pa'i ro ldan dga' ma snar ma'i tshig gis mtshan pa'i chang ni spang byas nas / /
rang gi gnyen la dga' bar 'gyur bas yul las phyir phyogs stobs bzang gang de blta bar bya / /
kwa ye zhi ldan sA ra swa ti'i chu la mngon par phyogs tshe khyod kyis 'thungs byas nas / /
lus kyi kha dog dag ni nag por 'gyur zhing nang gi bsam pa yang ni dkar ba nyid / /
de nas bgrod pa'i phyi nas ka kha pa yi grong yod dza hu'i bu mo ri rgyal gyi / /
ngos la bgrod pa dug can rgyal po'i bu ni mtho ris de yi them skas bgrod pa bzhin / /
gang gi dbu ba'i phreng ba rnams kyis gau rI'i zhal gyi khro gnyer rnams la dgod pa bzhin / /
bde 'byung skra nas rlabs kyi lag pa dag gis bzung nas zla phyed 'phrog par byed pa bzhin / /
khyod ni gal te de yi chu 'thungs bsams nas lus phyed snga ma mkhar las 'phyang ba ni / /
lha yi glang po bzhin te chu de'i zhing ni dri med dkar ba'i shel bzhin snang ba nyid / /
chu bo de la khyod kyi glag ma bsam pas 'phral la yang dag 'byung 'gyur mdzes pa ni / /
ya mu na yi chu dang gang+gA 'grogs ba'i mdzes pa las 'ongs gyur la gnas ma yin / /
rdo leb steng du ri dgas gnas pas ri dgas lte ba'i dri bzang 'dzin pa'i rdo ldan zhing / /
gang+gA nyid kyi yab gyur kha bar dkar ba'i g.yo med gangs ldan de nyid thob byas nas / /
lam gyis dal ba rnam par 'dul ba'i ched du de yi rtse la slebs nas 'dug pa yi / /
mdzes pa mig gsum pa yi bzhon pa dkar ba'i khyu mchog rwa yis 'dam ni blangs pa bzhin / /
de la gal te rlung gis rab bskyod thang shing lag pa kun du 'thabs pa las byung ba'i / /
me yi dug dang me stag dag gis 'brong gi dga' ma'i spu tshogs mang po sreg byed na / /
khyod kyis de rnams zhi ba'i ched du chu 'dzin stong phrag mang po char ni bya bar 'os / /
gang phyir chen po rnams kyi phun tshogs 'bras bu mang po'i sdug bsngal zhi bar byed pa nyid / /
der ni khyod kyis sgra chen bsgrags la ma bzod che ba'i dregs pa kun du ldan pa'i rkang brgyad pa / /
khyod kyi steng du mchong bar bya'o snyam nas ma mchongs rang gi yan lag kun du rmas / /
de rnams dag la rab tu bzhad ldan thog ser char pa drag phab mang pos gzhom par mdzod / /
rang bzhin ngan pa'i gnas pa dag gi 'bras med rtsom pa'i 'bad pa rnams ni ci yang med / /
der ni che zhing gsal ba'i rdol gtsug na zla phyed 'dzin pa'i rkang bkod rjes la ni / /
rtag tu grub pa rnams kyis gtor ma mchod kyis gus pas phyag dang bskor ba mdzod / /
gang zhig mthong na byed pas byas pa'i sdig pa rnams ni shin tu ring por 'dor byed cing / /
gus pa 'dzin pa rnams ni de yi 'khor du gnas pa thob byed brtan pa thob par 'gyur / /
dri zhim rnams kyis khengs par gyur pa'i khang pa nang nas snyan pa'i yid 'ong sgra 'byung zhing / /
mi'am ci mo rnams kyis grong khyer gsum rgyal 'gyur las yang dag dga' bas glu dbyangs sgrogs / /
rda zlum snyan pa'i sgra bzhin gal te khyod kyis rdo yi gtsug lag khang der sgra snyan ni //
bsgrags par gyur na nges par phyugs bdag drung du gsum 'dus dbyangs snyan don gyi tshogs pa 'byung / /
gangs kyi ril nye ba'i thang la rkang pa bskyod tshe de dang de yi khyad par la / /
krauny+tsa'i ri yi lam la rab grags b+h+ri gu'i bdag po'i mda' phug ngang pa'i sgo can yod / /
de nas nor sbyin phyogs su khyod ni rjes su 'gro tshe 'khyog por 'gro ba'i mdzes pa ni / /
stobs ldan slu ba'i ched du khyab 'jugs 'jal rkang pa sngo bsangs yang dag bkod pa bzhin / /
mgrin bcu'i lag pas bskyod bya ri ngos yangs pa dang ldan shel gyi kai la sha yi ri / /
skabs gsum mdzes ma'i gdong gi me long bstan bya'i steng du'ang song ste cung zad gnas par bya / /
gang gi rtse mo shin tu mtho ba ku mu ta ltar mkha' la khyab par gnas pa ni / /
mig gsum pa yis rab tu brgad pa phyogs bcu dag nas gcig tu spungs par gyur pa bzhin / /
de yi ri ngos dag la khyod ni 'gro tshe snum pa'i sman mchog dag dang mtshungs pa dang / /
de ni gnyis 'thung so ni 'phral la bcad par byas pa lta bur dkar zhing mdzes pa de / /
mdzes pa'i ri bo la ni g.yo ba med pa'i mig gis blta bya nyid du 'gyur ba dang / /
stobs ldan dkar ba'i dpung pa dag la gos sngon bkod par gyur bzhin 'byung ba bdag gis shes / /
der ni bde 'byung sbrul gyi gdu bu dor nas gau rI'i lag pa dag la 'dzin byed cing / /
gal te yang ni rol rtsed ched du zhabs kyis 'gro bas ri la de dag dal 'gro na / /
khyod bgrod lus ni 'khyog por 'gro zhing nang na gnas pa'i chu chen dag ni spang bya zhing / /
bkab par byas nas steng du 'gro ba rnams la rkang pa'i bde ba reg par bya ba mdzod / /
rigs gnas der ni khyod kyis chu rnams skyugs par byas pas nges par nang na med pa na / /
lha yi na chung rnams kyis khyod ni 'khrul 'khor gyis bzung khang bzangs nang du 'khyer bar byed / /
kwa ye grogs bzang tsha bas gdungs pa de rnams ched du gal te khyod ni mi gtong na / /
rol sgeg g.yo ba'i mdzes ma de rnams rna bar rtsub pa'i sgra chen bsgrags pas 'jigs par bya / /
chu thigs dag gis bran pa dang ldan dri bzhon gyis bskyod dpag bsam shing la g.yo bzhin du / /
khyod kyi grib 'od shel ltar dkar ba'i gos kyis ri dbang de ni yongs su g.yogs bya zhing / /
yid 'ong chu bo bzhi yi rgyun ni gser gyi chu skyes gsar pa ltar de'ang 'thung ba dang / /
sa srung bu yi gdong pa'i gos ni ci 'dod spyad cing dga' ba'ang skad cig bya bar mdzod / /
kwa ye 'dod bzhin rgyu byed khyod ni des las rgal tshe lcang lo ldan ma shes par 'gyur / /
slar yang ri de g.yo ldan gang+gA'i chu gos ldan ma'i bdag po bzhin du mi mthong min / /
mthong ba'i gzhal med khang steng char sprin che las khyod kyi chu byas sgyugs byas dus su ni / /
gang zhig 'dod ldan ma ni len bu mu tig dra bas bsgrigs pa'i phreng ba ldan pa bzhin / /
khyod la glog 'od ldan bzhin sgeg pa'i mdzes ma dang ldan dbang po'i gzhu bzhin bkra bar ldan / /
snyan pa'i dbyangs ni zab pa bzhin du glu dbyangs dag dang rol mo'i dbyangs snyan rnams dang ldan / /
chu yi snying po can bzhin sa gzhi nor bu'i rang bzhin mtho bzhin rtse mo mkha' la reg /
gang du khyad par de rnams kyis ni khyod dang khang bzangs mtshungs pa'i ched du nor bur ldan / /
gang du na chung rnams ni lag pad mdzes shing len bu'i kun da gzhon nu'i skra ni 'ching / /
gdong gi chu skyes 'dzum zhing dkar ba'i ge sar dpal ni gsar pa dag gis mdzes byas shing / /
gtsug phud ku ru ba ka'i me tog zhags pas bcings pa mdzes shing rna bar ut+pal can / /
skra mtshams bkra ba'i me tog dag dang ldan pa'ang khyod ni nye bar 'ongs las skyes pa yin / /
gang gi dkar po'i nor bu dang ldan rin chen 'od kyis khyab pa chu skyes ltar mdzes pa'i / /
yang thog gzhi la gnod sbyin rnams ni mchog gis dga' ma dang bcas yang dag gnas byas nas / /
dpag bsam shing las rab tu 'khrungs pa'i dga' ma'i ro ldan chang ni kun du 'thung byed cing / /
dal bu rnams kyis rnga rnams la ni brdungs pa khyod kyi 'brug sgra zab pa'i dbyangs snyan bzhin / /
gang du rab bgrod ches cher 'dar bas len bu lhung zhing man+da ra ba'i me tog ni / /
mtshar bar gyur cing rna ba'i rgyan gyur rab mdzes gser gyi me tog lhung bar gyur pa dang / /
nu rgyas mu tig dra ba mtshar bar gyur cing do shal srad bu chad par gyur pa yi / /
'dod ldan ma rnams mtshan mo lam du 'gro la byung ba 'od ldan shar tshe gsal bar byed / /
gang ched chags pas gnod sbyin bud med rnams kyi 'og pag bcings pa 'grol zhing gos dag ni / /
bsal la mdza' bo rnams la 'dod mas 'dar bar gyur cing g.yo ba'i lag pa 'phen pa na / /
mchog tu che ba'i 'od zer dang ldan rin chen mar me mngon du mthong bar byed pa ni / /
ngo tshas rmongs pa rnams kyi lag pa dag gis phye ma gtor bar gyur pa 'bras med 'gyur / /
gang du chu 'dzin sa steng gnas rnams 'dren byed rtag 'gros gzhal med khang nang nged pa na / /
gang zhig rang gi chu thigs dag gis bkra ba'i ri mo rnams la 'phral du skyon byung nas / /
ngo tsha reg pa bzhin du khyod 'dra dum bu dum bu dag tu 'thon par byed pa ni / /
dra mig rnams kyi nang nas du ba zhugs pa 'thon pa rnams kyi rjes su byed pa bzhin / /
gang du bud med mchog rnams bdag po mchog gis kun nas 'khyud pa rnams ni btang ba na / /
lus ni kun nas gdung bar byed la zla ba chu shel srad bu'i dra ba 'phyang ba can / /
khyod kyis bsgribs pa med cing dkar ba'i zla ba'i 'od rnams gsal bar mthong bar gyur pa na / /
chu thigs 'bab pa kun nas byugs pas zhi bar byed cing mchog tu dga' ba skyed pa nyid / /
gang du gnod sbyin bdag po'i grogs bzang lha nyid mngon sum nyid du gnas pa shes byas nas / /
'jigs pa mang las yid srubs gzhu ni rkang drug pa yi gzhu rgyud can de dor bas chog /
bdag po'i 'ben la mdzes ma'i smin ma 'khyog po'i gzhu la zur mig g.yo ba dag gi mda' / /
rol sgeg g.yo ba rtsom par byed pa nyid kyis de yi 'bras bu nges par grub pa nyid / /
de na nor gyi bdag po'i khang bzangs las ni byang gi phyogs na bdag gi grong khyer ni / /
mtho ris bdag po'i gzhu dang 'dra ba'i rta babs mdzes pas ring nas 'tsham par byas pa ste / /
gang gi skyed tshal man+da ra dang ljon shing gzhon nu bdag gi mdzes ma'i bu ltar ni / /
bskyangs pa'i mthu las 'phel ba'i me tog chun 'phyang thur du 'phyang ba lag pas thob bya yod / /
bkod ma bzang mo'i chu ni mar ka ta'i rdo yi phring ba bsgrigs pa'i lam skas can / /
'di nas mdzes pa'i gser gyi pad+ma rgyas pa rin chen rtsa ldan rnams kyis khyab pa ste / /
gdung ba dang bral ngang pa'i tshogs rnams dag ni gang+gA'i chu la gnas par byas pa'i tshe / /
khyod nyid yang dag mthong bar gyur kyang nye bar gnas pa'i yid 'ong mtsho las 'gro mi 'gyur / /
kwa ye grogs bzang khyod ni glog gi dga' ma g.yo bzhin nye bar mthong bar gyur pa na / /
mtsho de'i dogs na mdzes pa'i ri bo yid 'ong mchog gi in+d+ra nI la rnams kyis ni / /
rtse mo mdzes par byas par gsar gyi bskor ba rnams kyis bskor ba khyod kyis blta bya ba /
bdag gi dga' ma dga' byed dang bcas de nyid sems gdungs bdag ni shin tu dran par gyur / /
de la ku ru ba ka'i shing gis bskor ba'i yal ga'i khang bzangs dang ldan nye ba na / /
mya ngan med shing dmar dang ke sa ra yi shing chen yal 'dab g.yo ba mdzes pa yod / /
gcig la khyod kyi grogs su gyur ba'i dga' ma bdag dang bcas pa'i g.yon pas bsgrun 'dod cing / /
gzhan la gdong gi chang 'thungs me tog 'byung ba'i don du dga' ma de ni bdag 'dod gyur / /
de yi dbus na rab dkar shel gyi gzhi la gser gyi sdong po che zhing mtho bar gnas / /
rtsa ba rin chen phreng bas bcings pa rdo rje pha lam che ba min pa 'od 'phro ba / /
gang la khyod kyi grogs bzang mgrin sngon gnas nas nyin phyed song tshe rol sgeg gar byed cing / /
bdag gi mdzes ma rin chen gdu bu 'thab pa'i dbyangs snyan skal bzang mchog tu mdzes pa yod / /
de rnams kyis ni legs par mtshan pa kwa ye legs pa'i thugs 'dzin khyod kyis blta bar bya / /
sgo yi mtha' dang nye ba dag na dung dang pad+ma'i gzugs bris mthong bar byas pa na / /
da lta bdag dang bral bar gyur pas nges par mdzes pa dman pa nyid du gnas par nges / /
nyi ma nub par gyur pas nges par pad+ma dag gis mdzes pa nyams par gyur pa nyid / /
mdzes ma de ni yongs su bskyangs ched myur du gshegs nas glang phrug lus bzhin chung ba yis / /
mdzes pa'i ri bo de yi ngos la gnas nas dang por legs bshad snyan pa'i gsung gleng mdzod / /
bdag gi khang nang 'jug tshe me khyer phreng ba lta bu'i snang ba chung shing chung ba ni / /
mdzes shing rol pa'i smin ma g.yo ba'i glog gi mig ni byas nas khyod kyis blta bar 'os / /
de na bdag gi dga' ma lus phra mdog mdzes gnyis skyes bkra ba'i phra lam mchu dag ni / /
bil ma smin pa bskyed pa phra zhing 'dren byed g.yo ba'i ri dgas mig can lte ba dma' / /
ro smad sbom zhing dal gyis 'gro mkhas 'o ma 'dzin pa dag gi bar dag mchog tu mdzes / /
na chung dag gi yul la mngon du zhen par byed po tshangs pas dang po nyid du gyur / /
gzhon ma de ni bdag gi srog ni gnyis par shes par mdzod ces dal gyis smra bar bya / /
bdag dang lhan cig spyod la shin tu ring bar gyur te ngang mo gcig pur gyur pa bzhin / /
'di la nyin zhag mang po 'ong ba rnams su yid la gcags pa med pa nyid du gyur / /
dgun smad pad+ma can ni kha bas nyams pa bzhin du gzugs gzhan thob par bdag gis shes / /
dga' ma de ni nges par mchi ma mang po babs las mig 'phur che ba dag tu gyur / /
steng 'og chu yi pags pa dag ni shugs ring shin tu dro ba'i dbugs ni du ma byas / /
gdong ni legs par bkod la len bu 'phyang bas bsgribs pas mtha' dag gsal ba min pa ni / /
zla ba'i 'od kyis mdzes pa khyod ni 'ongs pas bsgribs las snang min sman pa 'dzin pa bzhin / /
gtor ma byed pa'ang bral bas btud par gyur pa bdag 'dra yid kyis rtogs bya 'dri ba'am / /
snyan pa'i tshig gis smra ba'i sha ri ka ni gur gyi nang na gnas shing gnas pa la / /
kwa ye grogs mo de yi dga' ba dran nam zhes pa'i dri ba byed pa bdag kyang ni / /
khyod ni mthong bar gyur pa na ni nga ni mdun du 'ongs shing dga' bar byed par 'gyur / /
kwa ye grogs bzang dri ma'i gos dang bcas pa'i rang gi phang par pi wang bzhag byas nas / /
bdag gi ming nas bod pas mtshan cing 'dod pa'i dbyangs snyan cher sgrogs snyan par gyur pa'i tshe / /
rang gis byas par gyur kyang dbyangs snyan dum bu dum bur bcas nas sems zhing yang yang ni / /
mig chus brlan pa'i rgyud mangs cung zad phyi bar byas nas kyang ni de ni 'ong bar 'gyur / /
bdag ni 'ongs pa'i nyin nas brtsams te nyin zhag dang ni zla ba song ba'i lhag ma rnams / /
sa la rnam par 'god cing sgo yi nang du gangs kyi me tog rnams ni sgyur bar byed / /
bdag can nam ni phrad par 'gyur ram snyam pa snying la sems pa'i rtsom pa mang po byed / /
phal cher bud med rnams ni bdag po bral bas yid kyi las kyi gdung ba mang po nyid / /
nyin mo'i bar la bya ba dang ldan bdag dang bral las de ltar shin tu min na yang / /
mtshan mo shin tu ring las khyod kyi grogs mo bya med gdung ba che bar bdag gis shes / /
legs ma mtshan ring rnams la gnyid bral stan med sa la nyal tshe dra mi gnye bar ni / /
gnas nas blta bya bdag gi phrin rnams bzlas pa rnams ni bde ba'i ched du nus pa nyid / /
bral bas lhag par gdungs pas sa yi gzhil gzhogs gcig brten te nyal bar gyur pa ni / /
tshes gcig zla ba shar ba cha gcig lhag ma rtsa bar gnas pa'i lus bzhin du ni gyur / /
bdag dang lhan cig gnas tshe 'dod pa'i dga' ma rnams kyi mtshan mo skad cig bzhin du song / /
gang de da ltar bral ba las skyes mchi ma dron mo rnams bcas shin tu ring ba nyid / /
khrus kyis dag cing yangs shing rtsub pa'i skra yi len bu 'gram pa dag las 'phyang ba rnams / /
dbugs kyi rlung gis sel bar byed pa rnams la mchu yi 'dab ma dag ni dal bar nges / /
gnyid ni 'dod pa med cing bdag dang phrad pa las byung gnyid ni cung zad 'byung 'gyur zhes / /
dga' ma de ni 'dren byed mchi ma dang bcas shin tu gdungs pa mthong bas 'gog par byed / /
bdag gis bcings pa'i spyi gtsug len bu bral ba'i nyi ma dang po nyid la dor byas nas / /
len bu rnams ni gcig gyur reg pa rtsub pa mi bzad 'gram pa dag la gnas pa las / /
sen mo ring ba'i lag pas reg pa'i nyon mongs ldan pas lan cig min par sgyur byed ma / /
rje bo khros pa'i bka' lung rdzogs pa gdung bral gyur pa bdag gis gang bde dgrol bar bya / /
mig ni mchi ma mang po rnams kyis gdungs la rdzi ma rnams kyis bkab par byas nas ni / /
zla ba'i rkang pa'i 'od zer bdud rtsi sil ma rnams ni dra mig nang nas zhugs pa na / /
bkab pa bsal te mngon du 'ongs nas dang por dga' 'gyur ldog pa na ni de bzhin nyid / /
sprin dang bcas pa'i nyin mo sa la gnas pa'i pad+ma rgyas min zum pa ma yin bzhin / /
dga' ma de ni nyin par mdza' bo'i grogs mo rnams kyis skad cig kyang ni gtong min bzhin / /
lus phra ma la gcig ni blta tshe kun gyi rmad byung blta bas 'jug par 'gyur ba nyid / /
mtshan mo skye bo rnams ni nyal bar gyur la mdzes ma gnyid bral kwa ye chu 'dzin khyod / /
dra mig dang ni nye bar gnas nas nyal sar nye bar 'ongs te de ni dga' bar mdzod / /
len bu gcig tu gyur la reg pa 'gram pa la gnas sen mo mtho ba'i lag pa yis / /
yang dang yang du sel bar byed cing sa yi gzhi yi mal gyi steng du gzhogs gcig ni / /
ltung bar gyur cing de yi mtha' na mchi ma rnams ni 'bab pa do shal chad pa dag /
g.yo zhing ltung bar gyur pa bzhin du gnas pa de mthong nyid kyis dal gyis brjod par bya / /
mdzes ma de ni rgyan rnams yang dag gzhag cing lus ni shin tu phral 'dzin byed cing / /
gdung ba'i sdug bsngal dag gis mal stan steng na yang dang yang du 'dre ldog byed pa na / /
khyod kyang 'phral la chu yi rang bzhin mchi ma 'dzag pa nyid du 'gyur ba gdon mi za / /
phal chos thams cad nang gi bdag nyid bstan pas snying rje ci yang 'jug par 'gyur ba nyid / /
kwa ye grogs po khyod kyi grogs mo bdag la mdza' ba mang du 'dzin pa bdag gis shes / /
de phyir de ltar gyur pa rnams ni dang por bral la de ni bdag la sems par byed / /
skal bzang nang gi bsam pa dag gis brjod pa nges par brdzun min bden par shes pa ni / /
bdag gis gang gang brjod pa ma lus yun ring min par khyod la mngon sum nyid du 'gyur / /
len bu rnams kyis mi gzung gnyis po g.yo ba 'gog cing mig sman byug pas gtor ba dang / /
nyes par byed pa nam yang med par gyur las smin ma'i rnam 'gyur brjed par 'gyur na yang / /
khyod ni yang la ri dgas mig can 'dren byed steng ni g.yo bar byed par bdag gis shes / /
gang zhig nya yis bskyod las chu skyes g.yo ba'i dpal ni 'dzin par byed pa nyid dang mtshungs / /
de yi bdag gi lag pa'i sen mo'i rjes ni med cing mu tig rnams kyi dra ba ni / /
yun ring nyid nas 'dor bar byas par gyur cing longs spyod nyid kyis rdzogs pa'i mtha' ru ni / /
bdag gis lag pa rnams kyis mnyes par byas pa med kyang khyod 'ongs skal bzang dbang gis ni / /
de yi chu shing gsar pa'i sdong po brla yang g.yon pa g.yo ba nyid ni thob par gyur / /
kwa ye chu 'dzin de la de yi dus su gal te bde ba'i nyid ni thob gyur na / /
de tshe khyod ni thun tshod bar du sgra sgrogs min par lhan cig dag tu gnas par mdzod / /
de yi bdag por gyur ba bdag la dka' tshegs chen pos thob par 'gyur ba'i rmi lam ni / /
mgrin par lag pa'i 'khri shing dag gis che bar 'khyud pa'i mdud pa 'phral la gtong bar byed / /
rang gi chu yi thigs pa bsil bas bsgos pa'i rlung gi mA la ta ya rnams kyis ni / /
shin tu gzhon pa'i me tog bcas pa de ni bslad nas kyang ni de yi dbugs dbyung mdzod / /
khyod ni glog gi 'dren byed g.yo zhing g.yo ba khyod mdog dang mtshungs gnas su gnas byas nas / /
khengs ldan ma la 'brug dbyangs tshig ni snyan pa'i brjod pa khyod kyis yang yang rtsom par mdzod / /
kwa ye khyod ldan chu gzhon ming can bdag ni rje yi grogs bzang yin par shes par mdzod / /
de yi 'phrin snyan yid la bzung nas khyod kyi drung du nye bar 'ongs par gyur ba nyid / /
bdag gi sgra ni bsgrags tshe lam bgrod dub pa'i tshogs rnams sgo yi nang du 'bros par byed / /
snyan pa'i sgra dbyangs rnams kyis bud med len bu 'grol zhing 'dod pas gzir bar mtshon par byed / /
ces pa de skad bshad tshe dri bzhon bu ni mi thil yi bu mos mthong ba bzhin / /
de ni dga' bde'i snying gis khyod la mngon phyogs blta zhing bden pa nyid du'ang nges pa nyid / /
kwa ye grogs bzang de nas legs par gnas la gzhan yang nyan 'dod sgra ldan ma rnams ni / /
bdag po'i tshig ni snying grogs bdag gis khyer 'ongs gyur las phrad ltar lhag mar lus pa nyid / /
kwa ye tshe ldan bdag gi tshig dang nyid kyis kyang ni de la phan pa'i ched du ni / /
khyod kyi rgyal po mchog ni rgyal por ma yi ri yi gnas na gnas shing 'tsho ba nyid / /
khyod ni spangs par gyur la kwa ye mdzes ma dge'am dri zhes de ltar smra bar mdzod / /
gang phyir skye bo rnams ni byed pa nyams la dang por de 'dra'i dbugs dbyung byed pa nyid / /
lus kyi nang nas shin tu phra pas phra gyur dang ni shin tu gdung bas gdungs gyur dang / /
mchi ma 'dzags pas mchi ma 'dzag gyur che bar phrad 'dod nyid kyi phrad 'dod mchog tu gyur / /
dbugs dron shugs rings lhags pas dbugs dron shugs rings mchog tu lhags gyur ring nas 'jug pa can / /
bsod nams chom rkun dag gis lam bkag gyur cing de rnams yid la sim zhing 'jug pa yin / /
grogs mo'i mdun du de yi rna ba la ni khyod kyi gdong ni reg par thob gyur pas / /
khyod kyi gang yang gus pa'i gtam gyi ched du gyur pa'i che ba'i sgra 'di brjod par 'os / /
gang de rna ba'i yul las shin tu gang yang 'das shing mig dag gis ni mthong bya min / /
khyod dang dga' bas 'phrad 'dod gyur zhes bdag gis kha yi tshig 'di zer zhes smra bar mdzod / /
'khri shing 'ga' la yan lag mdzes pa 'jigs pa bcas ri dgas mo la mig mdzes g.yo ba mthong / /
'gram pa'i mdzes 'od ri bong can la skra rnams gtsug phud can gyi mjug sgro'i tshogs la mthong / /
smin ma'i rol sgeg mdzes ma rnams ni chu klung rlabs phreng phra mo rnams la rab tu mthong / /
e ma gcig tu tshogs pa dang ldan g.yon mig khyod dang mtshungs pa 'ga' yang yod ma yin / /
char gyis brlan las dri med sbrang rtsi can bzhin khyod kyi gdong 'di mdzes so lus phra ma / /
khyod ni ring gyur bdag ni phra ba'i lus gyur mda' lnga pa yi gdung ba yang yang byin / /
so ka rdzogs pa'i mtha' ru phyogs kun che ba'i chu 'dzin stug pos bsgribs pas nyi ma yi / /
snang ba rnams ni nyams shing rgyun du char 'ong bdag gis zhag gi grangs ji lta ba yin / /
khyod ni rdo leb gzhi la khams kyi mtshon rnams kyis ni dga' dang khro bas legs bris te / /
de rnyed rdzogs nas 'dod pa bya ba'i ched du khyod kyi zhabs drung lhung bar gyur pa na / /
tshig lan ma byung bdag la mchi ma mang po yang yang byung bas zugs pas mig la khro / /
der yang bdag cag gnyis ni lhan cig 'grogs pa'i skal ba med pas nyid du gyur pa zhig /
khyod ni bdag gi rmi lam dag tu 'ongs shing thob pa ci yang mthong bar gyur pa na / /
kho bos dam du 'khyud par bya ba'i ched du nam mkha' dag la lag yug bya ba ni / /
sa la gnas pa'i nags kyi lha rnams kyis ni nges par ma mthong ma yin mang po ru / /
mu tig brgyud pa bzhin du shing gi yal ga rnams la mchi ma'i dum bu lhung bar 'gyur / /
de wa dA ru'i ljon pa rnams kyi yal ga'i 'dab ma rnams ni 'phral du bcad byas nas / /
de rnams kyi ni 'o ma zags pa'i dri bzang dang ldan lho phyogs zhugs pa'i dri bzhon rnams / /
gang zhig bdag la dang por rab tu 'khyud do kwa ye yon tan ma lus de rnams ni / /
gangs kyi ri la gal te song na khyod kyi lus la reg pa nges par gyur ro ce'o / /
thun gsum mun pa can ma yun ring gyur ba skad cig bzhin du bsdus pa ci ltar yin / /
nyin par yang ni gnas skabs kun du cung zad gdung ba'ang ji ltar gyur pa yin / /
kwa ye 'dren byed g.yo ba de ltar gyur pas bdag sems don gnyer skal ba dman par gyur / /
khyod dang bral ba'i gdung ba rnams dang che ba'i sdug bsngal rnams kyis brtan par min par byas / /
bdag ni zhag grangs mang po'i bdag nyid bgrang zhing nang gi bsam pas mi 'chi bar ni shes / /
kwa ye dge legs ldan ma khyod kyang mya ngan mang po shin tu bya ba ma yin te / /
bde ba mtha' gcig ldan pas su yin rtag tu sdug bsngal mtha' gcig pa yang su zhig yin / /
de dag 'khor lo rtsibs ni cung zad 'og tu 'gro zhing steng du'ang rim gyis bskor ba bzhin / /
khyab 'jug lag 'gro'i gnas na gnyid las langs tshe rje bo khros pa'i bka' lung rdzogs pa nyid / /
de la zla ba bzhin yod de bar mig ni zum par byas nas khyod ni gnas par mdzod / /
phyi nas bdag cag gnyis ni yun ring bral bar las byung 'dod pa'i longs spyod de thob ste / /
ston ka'i zla ba rdzogs pa'i mtshan ma rnams la 'dod pa'i longs spyod de dag ldan par 'gyur / /
yang ni brjod pa sngon ni bdag dang khyod ni mal stan gnas na mgrin 'khyud gnyid song bas / /
bdag ni phral la rab tu sad par gyur nas ci yang ngu bar byas par gyur pa na / /
nang nas rgod pa dang bcas lan cig min par khyod kyis bdag la dri ba brjod pa na / /
kwa ye g.yo ma 'ga' zhig dang yang dga' byed rmi lam mthong zhes bdag gis khyod la'o / /
de la bdag ni khyod la mtshan ma bzang po sbyin par byed pa yin par rig byas na / /
kwa ye 'dren byed dkar min skye bo ngan pa'i tshig las bdag mi gus 'os ma yin / /
gang phyir bral bas gdungs pa longs spyod bral la de rnams mdza' bo'i brjod pa ci zhig yin / /
dngos po rnams ni mthong tshe mchog tu dga' ba'i ri ni mang po'i phung po nyid du 'gyur / /
'di rnams kyis ni dang por bral bas gdungs par gyur pa'i grogs mo de ni dbugs dbyung mdzod / /
mig gsum pa yi khyu mchog lta bur dkar ba'i kai lA sha yi ri las slar ldog bya / /
de la'ang rang gi dge ba'i mtshan ma khyer 'ongs de dang de ni bdag la bshad par bya / /
khyod ni kun da'i ge sar g.yo ldan myur 'gro rnams kyis bskul byas myur bar 'ong bar bya / /
kwa ye grogs bzang khyod kyis bdag gi gnyen 'dun dag tu cung zad gnas pa 'di byas nas / /
slar yang 'phrin rnams brtan pa khyod las nges par bdag la 'ong bar 'gyur zhes bdag sems so / /
tsUta ka rnams sgra med par yang chu ni sbyin par mdzod ces khyod la zhu bar sems / /
gang phyir skye bo rnams la 'dod par gyur pa rnams kyi bya ba'i don nyid lan gyi tshig /
kwa ye chu 'dzin gdung ldan bdag gi brjod pa bdag gi sems la don gnyer dga' ba yi / /
tshogs 'di byams par gyur pa'am rjes su rab tu brtse ba'i blos ni 'di rnams kun byas nas / /
khyod kyang 'dod pa'i yul ni thob cing mdzes pa'i char sprin tshogs 'dzin dpal dang ldan pa dang / /
glog ma dang yang nam yang mi 'bral gyur cig de bzhin kun kyang dge zhing shis gyur cig /
snyan ngag mkhan chen po nag mo'i khol gyis mdzad pa'i sprin gyi pho nya rdzogs so // //
blo gros dang snying rje dang /
brtul ba dang des pa dang /
gtong ba la sogs pa'i yon tan phul du phyung ba dpag tu med pas spras pa'i dpon chen nam mkha' brtan pa'i bka' lung gis /
kha che'i paN+Di ta snyan ngag mkhan chen po su ma na shrI dang /
zhu chen gyi lo tsA ba mang du thos pa'i dge slong byang chub rtse mo dang /
lo tsA bar gtogs pa lung rigs smra ba nam mkha' bzang pos dpal sa skya'i gtsug lag khang chen por bsgyur cing zhus te gtan la phab pa / /
gang zhig thugs dgongs rnam par dag pa yis / /
'di la bskul zhing mthun rkyen bsgrubs pa dang / /
bdag cag 'bad las bsod nams gang bsgrubs pas / /
'khor ba las rgal sku gsum thob par shog /
byang gi bdag po'i gsung bzang las / /
snyan ngag 'di ni bod skad du / /
kha che paN chen dang lhan cig /
dge slong byang chub rtse mos bsgyur / /
'dis 'gro ba dpag tu med pa la phan thogs nas bkra shis shing bde legs su gyur cig / //
