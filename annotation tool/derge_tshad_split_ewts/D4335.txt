@## / /
rgya gar skad du /
nI ti shA s+t+ra /
bod skad du /
lugs kyi bstan bcos /
thams cad mkhyen pa la phyag 'tshal lo / /
don gyi bstan bcos bye brag las / /
bstan bcos bdag la phan pa dang / /
mi rnams blo ni bskyed bya'i phyir / /
ma surak+Shas bsdus te bshad / /
'jig rten dag ni dga' ba bskyed pa dang / /
spyod pa ngan pa rnams ni spang phyir dang / /
shes rab bslab cing yang dag don sgrub phyir / /
blo skyed phyir ni tshigs bcad tshul 'di brjod / /
dngos po kun la mkhas shing goms par bya / /
chos spyad gzhan gyi mngon sum bsrung bar bya / /
khro ba spang zhing mkhas pa bsten par bya / /
bden par smra zhing sgra nyams brjod mi bya / /
bram ze bkur zhing ngan la'ang brnyas mi bya / /
rgyal pos 'jigs shing spyod pa spa bar bya / /
dgra bos shes bya mi rnams brnyas mi bya / /
dregs pa spang zhing smad dngos bsten mi bya / /
phan pa'i zas bsten grogs po mnyes par bya / /
me la mi 'gom g.yul la blta mi bya / /
snyan ngag mnyan bya srog chags gnod mi bya / /
bya min mi bya khron pa bgom mi bya / /
rig pa blang zhing sbrul dang rtse mi bya / /
ci nus sbyin zhing dman la bslang mi bya / /
bdag la mi bstod gzhan la smad mi bya / /
de nyid shes bya mtshan mo rgyu mi bya / /
zhags pa dang bral glang po'i rjes mi 'gro /
lham med mi 'gro grogs med lam mi 'gro / /
smyo byed blo ngan ring du spang bar bya / /
chung ma ma rungs spang zhing yid 'ong bsten / /
ma 'dris pa dang nam yang mthun mi 'jug /
rgyal po'i bran mo 'dod spang ma'i ngag nyan / /
gang dang lhan cig zhe 'gras yong mi bya / /
be'u gzhon pa ring du spang bar bya / /
bud med rnams la nam yang yid mi brtan / /
chu bo rgal dka' rgya cher 'jug mi bya / /
chang 'thungs ra ro shing mthong 'dzeg mi bya / /
don rnams bsgrub cing chos dang nor mi spang / /
gang du bsrung ba med pa'i yul du yang / /
kun gyi gsang tshig nam yang mi smra ste / /
kun la yid brtan mi bya legs par brtag /
khar rjer mi gtad skyes bu'i rtsol la 'bad / /
gsang bor smra zhing 'brel med tshig mi brjod / /
glo bur lcag mdun dus su legs 'ongs brjod / /
mi dang lha dang bram ze rnams la mchod / /
bsod nams yul ni rtag tu bsten par bya / /
rtag tu khrus dang gos dkar gyon la 'grus / /
ha cang bud med chags min zhu nas za / /
shes ldan gang zhig de ltar byed pa ni / /
'tsho ba nad med tshe ring shes par bya / /
sa surak+Shas byas pa'i lugs kyi bstan bcos las le'u dang po'o // //
bdag gis gsang dang gzhan gyis gsang / /
bu gcig gces bzhin bsrung bya ste / /
sa bzhin kun la snyoms byas nas / /
mi rnams dga' bas rab tu dga' / /
gnad kyi tshig rnams mi brjod cing / /
gnad du phog 'gyur mi bsgrags te / /
gzhan gyi gnad rnams smra ba ni / /
skyes bus mtshon cha bzhin zhes bya / /
snying la tsham tshom med byas te / /
bu ram chu bzhin kha nas brjod / /
zhe 'gras yid ches byas nas ni / /
de nas ngag gam mtshon gyis gzhom / /
dgra rnams snyan pa brjod kyang ni / /
blo ldan btang snyoms mi bya'o / /
de nyid mthar ni gnod byed de / /
ji ltar dug gnod mi bzad bzhin / /
rang stobs chu bo mi brtan te / /
chu bo'i rgya khyon yongs brtags nas / /
de bzhin dus su brgal bya ste / /
rang don de bzhin rjes su bsam / /
ji srid 'jigs pa ma byung ba / /
de srid bar du 'jigs par bya / /
'jigs pa mngon sum byung na ni / /
'jigs pa btang ste brdeg par bya / /
don ni chu skyar bzhin du bsam / /
pha rol gnon pa seng ge bzhin / /
byi ba'i dri chor byi la ltar / /
shes nas shin tu brtul bar bya / /
seng ge'i gcig dang chu skyar gcig /
bya gag gi ni bslab pa bzhi / /
bya rog lnga dang khyi yi drug /
bong bu'i bslab pa gsum rnams so / /
bya ba mang nyung gang yang rung / /
skyes bu gang zhig byed 'dod pa / /
rtog med bya ba kun bsal te / /
seng ge'i gcig ces grags pa yin / /
dbang po rnams ni rab bsdams shing / /
yul dang dus la ci rigs par / /
bya ba rnams ni brtag dpyod de / /
skyes bu mdzangs pa chu skyar bzhin / /
tho rangs ldang dang 'thab pa dang / /
gnyen la kha zas snyoms par 'gyed / /
mo la rab gnon nye bar spyod / /
khyim bya'i bslab pa bzhi yin no / /
mi mngon 'khrig dang rngom pa dang / /
dus su gnas ni 'cha' ba dang / /
bag yod pa dang yid mi ches / /
'di ni bya rog bslab pa lnga / /
mang du za dang cung zad chog /
legs par gnyid log myur du sad / /
dpa' la snying nye brtan pa ste / /
khyi yi spyod pa drug yin no / /
khal gyis bkal na 'degs pa dang / /
grang dang tsha bas mi skyo dang / /
rtag tu chog ni shes pa ste / /
bong bu'i spyod pa gsum yin no / /
de ltar nyi shu shes bya ste / /
skyes bu gang zhig spyod 'gyur pa / /
'di ni dgra las rgyal 'gyur te / /
dgra rnams kun gyis tshugs mi 'gyur / /
ma surak+Shas byas pa'i lugs kyi bstan bcos las le'u gnyis pa'o // //
ji srid dus la ma bab par / /
dgra ni phrag gong bkur bya ste / /
de bzhin dus su phyin gyur na / /
rdo la rdza ma bsnun bzhin gzhom / /
dman zhing snying rje'i skad brjod kyang / /
dgra ni gtang bar mi bya'o / /
de la snying rje mi bya zhing /
sngon chad gnod pa byed pa gzhom / /
bu lon me yi lhag ma dang / /
de bzhin dgra yi lhag ma ni / /
yang dang yang du 'phel 'gyur bas / /
de bas lhag ma gzhag mi bya / /
byas la lan du phan bya ste / /
'chi ba byed la slar yang gtso / /
de la nyes par mi lta zhing / /
ma ru dus byed la ma rungs bya / /
phongs ba'i don du nor rnams bsrung / /
nor bas chung ma bsrung bar bya / /
nor dang chung ma gnyis pas kyang / /
thams cad don du bdag bsrung ngo / /
lkog na 'phya ba byams byed cing / /
mngon sum snyan par smra byed pa /
de 'dra'i grogs po spang bya ste / /
bum kha'i 'o ma'i dug bzhin no / /
brkam chags sbyin pa mi ster dang / /
khengs pa thal mo mi sbyor dang / /
de 'dra'i glen pa'i rjes mthun par / /
ji lta de ltar thabs la mkhas / /
dgra la thal sbyar yid ches dang / /
spyi bos gtugs te gus bya zhing / /
gdung gyur mchi ma 'dzag sogs bya / /
'byor bar 'dod pas de ltar spyad / /
dgra bo stobs ldan rjes mthun bya / /
stobs chung dgra bo brlag bya ste / /
mthu stobs mnyam pa'i dgra la ni / /
mthun min dul min bya ba'o / /
gang gis gdung 'gyur de mi bya / /
gang gis zhum 'gyur tshul mi spyad / /
mthar mi phyin pa'i las mi brtsam / /
mgo ltung mi 'gyur brdeg mi bya / /
pha rol mi rgal de mi brtsad / /
gang du dgra rnams der 'dug min / /
shing rtsa ma phyung phyung ba min / /
gnyis su ma gyur bcad pa min / /
rgan po med pa tshogs pa min / /
chos mi ston gang rgan pa min / /
gang la bden med chos ma yin / /
tshig don ma 'brel don ma yin / /
tsher ma gting du zugs pa dang / /
chos las nyams pa nyid dang ni / /
dgra dang sha khon zhugs pa gsum / /
rtsa nas phyung ba bde ba yin / /
gtan du drang po mi bya ste / /
nags su song la yongs ltos dang / /
der ni shing drang gcod 'gyur te / /
yon pa'i shing ni gnas la ltos / /
gang dang gang ni ci bsams pa / /
de dang de la phan bsams te / /
rjes su 'jug pa'i mkhas pa ni / /
myur du bdag gi dbang du 'gyur / /
'di ltar gsad bya gang yin de / /
mi brjod mchor gsad bya ste / /
ri dgas rgyal po rab 'khrugs pas / /
lus bskums na ni gnod byed ltar / /
snying la khon du dam bzung nas / /
gzhan la ma ltos spyad par bya / /
blo ldan bzod dang ldan byas nas / /
gzhan gyi skyon ni yang mi bgrang / /
dper na khu byug grog ma dang / /
dngul rdo lta bu'i mdog ldan pa'i / /
lag 'gro'i rkang mthil gang yin des / /
dus ma yin par nyams kyang ni / /
gang zhig blo gros la brten te / /
gdengs ka go 'phang mi smad cing / /
de ni dug nyams mi 'gyur ltar / /
skyes bu nyams kyang go 'phang mtho / /
ci srid dag po pha rol la / /
'dir ni pus btsugs gdud bya ste / /
skye bo dam pa rnams la ni / /
bsnyen bkur sna tshogs spyod pa dang / /
rngon pa'i spyod lam 'jab bu yis / /
ri dgas drung du phyin nas ni / /
dug bsgos mda' yis bsnun bzhin bya / /
ma surak+Shas byas pa'i lugs kyi bstan bcos las le'u gsum pa'o // //
bdag don 'bad pas bya ba ste / /
gzhan don de bzhin bsam mi bya / /
bdag gzhan don rnams spangs pas ni / /
mdzangs pa thob par mi 'gyur ro / /
gzhan gyi don la mi brtul te / /
rang gi las la brtson pas bya / /
mig sman spyad na zad snang zhing / /
grog ma yis ni bsags pa dang / /
de bzhin du ni mkhas pa yis / /
bsags pa nyung du spyad par bya / /
ma rmongs thams cad rmongs bya zhing / /
rmongs rnams rtag tu mgo bskor bya / /
yid mi ches la yid ches bya / /
bdag nyid sba zhing gzhan rjes bsam / /
nyi ma don med mi bya ste / /
sbyin pa kha ton las rnams bya / /
ji ltar srin 'od kha chu yis / /
grog ma bslus ba bzhin du bya / /
dam pa'i skye bo dga' bar bya / /
mi srun skye bo bsten mi bya / /
skye bo ma rungs yid mi brtan / /
skye bo dgra la dpa' brtan bya / /
bla ma'i skye bo bzod par bya / /
smad 'tshong ma ni brid par bya / /
gang gis de dag ma lus par / /
thams cad yongs su shes gyur pa / /
des ni blang dor dpyad pa yis / /
'jig rten 'jig rten shes pa yin / /
gang dang gang la nor ldan pa'i / /
skyes bu las la chags 'gyur ba / /
gang dang gang la dga' ba'i tshig /
de dang de yi yon tan brjod / /
yid mi ches la yid mi brten / /
yid ches lhag par yid brtan min / /
yid ches pa las 'jigs pa 'byung / /
rtsa ba las kyang gcod par byed / /
'byung po kun la yid mi brtan / /
kun la yid ches bya ba'ang min / /
gang gi rang bzhin sba bya zhing / /
gzhan gyi rang bzhin shes par gyis / /
gzhan gyi bud med dug yin te / /
de bzhin chung ma gzhan 'gro dang / /
gnyis po de la yid rton pa'i / /
mi rnams 'chi sgor bsnyen pa yin / /
bud med rgyal po sbrul rnams dang / /
kha don dag dang dgra rnams dang / /
tshe dang longs spyod dag la ni / /
shes ldan rnams kyis yid brtan min / /
rig pa 'dod pas mkhas brten bya / /
shes par gyur pa gzhan sten byed / /
de bas las rnams thams cad ni / /
lus pa med par bslab par bya / /
sdig pa can la yid mi brtan / /
blo ldan bdag ces zer yang yin / /
gang phyir de la yid ches min / /
de yi 'tsho ba nyams par 'gyur / /
gshin rje gshed po 'chi ba dang / /
sa 'og rgya mtsho gling rnams dang / /
spra yi so dug sbrul dag ni / /
mi bsten phyogs gcig bud med yin / /
dgra yi phyogs byed spang par bya / /
bdag la dga' ba yongs su bsdu / /
kun la blo ni yod pa ste / /
yun ring blo ni dka' ba yin / /
mig 'byed mig 'dzums tsam yang rung / /
dgra la mngon sum bya ba min / /
smod pa na yang 'on pa bzhin / /
dus bab ral gris bcad bzhin bya / /
gang du chu yod ngang pa gnas / /
chu skams mtsho ni 'dor bar 'gyur / /
chu yis gang na phyir gnas bzhin / /
ngang pa lta bu'i grogs mi brtan / /
rgyal po smad 'tshong ma dang ni / /
de bzhin nyi du dman pa dang / /
g.yog 'khor rnams la rtag tu yang / /
ha cang gdung par mi bya'o / /
gang gi rgyu las mya ngan dang / /
dar dang sdug bsngal nyid dang ni / /
lus kyi gnod byed rtsa ba de / /
gcig gam cung zad tsam yang rung / /
mkhas pas spang zhing dor bar bya / /
gser ni rnam bzhis brtag bya ste / /
bdar bcad bsreg dang brdung bar bya / /
de bzhin rnam bzhis skyes bu brtag /
thos dang tshul khrims rig la sogs / /
thams cad shes shing rig par bya / /
kun la dogs bya dus shes kyis / /
'jig rten sems ni bsrung bya ste / /
tshig rnams kun gyis yid ches bya / /
bdag gis gsang tshig gzhan mi smra / /
ma surak+Shas byas pa'i lugs kyi bstan bcos las le'u bzhi pa'o // //
blon po blo ni phun sum tshogs / /
bstan bcos kun la 'jigs med cing / /
dbang mdzod stobs dang ldan pa ni / /
ma bsad der ni phyir gsod 'gyur / /
yid ches skyes bu 'chi 'gyur te / /
smyig ma'i 'bras bu byung ba bzhin / /
yid ches zhags pas gsod 'gyur te / /
nags na gnas pa'i ri dgas bzhin / /
mig rtsa dmar zhing tshig 'jam smra / /
dga' bas sems can kun dang mthun / /
don rnams kun la gya gyur smra / /
gzhan tshig dag la 'jig rten smod / /
de ni g.yo can spyod lam ste / /
de snying nyes pa chen po yis / /
sdig pa nyi tshe'i tshogs bsags nas / /
grong gi tshogs de bzlog bya ste / /
grong khyer 'khrug byed g.yon can 'di / /
'byung khungs skye bo ngan pa'i gter / /
de ni 'jig rten spyi dgra yin / /
ma rungs skye bo kha snyan cing / /
tsan dan lta bu bsul ba'i ngag /
snying ni ma rungs bdag nyid de / /
sog le bas kyang khyad par 'phags / /
ma rungs bdag nyid tshig 'jam zhing / /
skyon dang rjes mthun snyan smra ste / /
mi mngon khon bzung byams byed la / /
yid brtan byed pa gshin rje bzhin / /
thag ring mthong nas mgo smad cing / /
shin tu dam pa'i tshig brjod la / /
skad gsang chung bas smra ba ni / /
g.yon can rnams kyi mtshan nyid yin /
gang zhig sngon chad gnod byas dang / /
de ltar gang gis gnod byed pa / /
de la yid ches mi rigs te / /
khung na gnas pa'i lag 'gro bzhin / /
'bab chu sder mo can rnams dang / /
rwa can lag na mtshon thog dang / /
rgyal po'i pho brang bud med la / /
yid brtan bzod par mi bya'o / /
me chu bud med blun po dang / /
sbrul dang rgyal rigs dag la ni / /
rtag tu 'bad pas sten byed pa / /
'phral du srog 'phrog de drug yin / /
nor rnams mang po ster byed pa'i / /
dgra la gang zhig dpa' brtan dang / /
chung ma khyo la ma chags gnyis / /
de yi 'tsho bar rab tu gcong / /
sngon chad dgrar 'gyur sten byed cing / /
khon pa gzhi med 'khrug byed pa / /
grogs po 'dod pa zlog byed pa'i / /
de 'dra'i grogs po ring du spang / /
dgra dang bshes gnyen g.yog 'khor dang / /
bar gnas rgan po nyam chung rnams / /
rmongs pas bye brag mi shes pas / /
de ni skyes bu tha shal yin / /
rkun ma'i chos pa gsad pa dang / /
grogs 'khu myur du brjod bar bya / /
chung ma 'khu ba mal stan byed / /
bram ze shes byed spyan mi drang / /
bdag gis mngon sum ma gyur par / /
gang gis nyes pa smra byed pa / /
gang gis dmyal bar ltung ba'i rgyu / /
lam de brtsam bar mi bya'o / /
bdag nyid bdag gi gnyen yin zhing / /
bdag nyid bdag gi dgra yang yin / /
mtho res dmyal ba de bzhin du / /
thams cad bdag gi dbang du bya / /
ma surak+Shas byas pa'i lugs kyi bstan bcos las le'u lnga ba'o // //
blon pos legs par mnyam bzhag ste / /
spyod pa gzhan la smra mi byed / /
nyi ma bzhin du dgra rnams la / /
gzi brjid kyis ni gdung bar byed / /
mi srun lhan cig spyod pa dag /
dang po dga' zhing mnyan pa dang / /
bar du rtsod pas dga' med do / /
tha mar sha khon zhugs pa yin / /
bdag nyid tshe dang mtshungs par byed / /
dang po chung ngur bshes byed cing / /
bar du de bas lhag par 'gyur / /
tha mar rab tu dga' bas mdza' / /
dam pa'i bshes ni 'bab chu 'dra / /
dang po myur zhing rab tu che / /
rim gyis rim gyis rgya cher 'phel / /
'gro ba phyir ni bzlog pa med / /
dud 'gro dri yis mthong bar byed / /
rig byed kyis ni bram ze mthong / /
sman gyi rig pas sman pa mthong / /
rgyal po nyan rnams mthong bar byed / /
mi yi dgra ni gzhom 'dod pas / /
rtag tu snyan smra dran pa bsam / /
glu yis bying pa'i ri dgas bzhin / /
sems 'khrul 'gyur nas gsad par bya / /
gang la nor yod bshes gnyen dang / /
gang la nor yod nye du ste / /
gang la nor yod 'jig rten mi / /
gang la nor yod de mdzangs yin / /
nor med gyur na gnyan bshes dang / /
bu dang chung ma nye du dang / /
skye po sdug pa rnams kyis spong / /
nor ldan gyur na phyir yang bsten / /
nor ni 'jig rten mi yi gnyen / /
go 'phang mchog thob gyur na ni / /
bshes gnyen grogs po la sogs pa / /
sngon ma mthong ba rnams kyang 'dud / /
nor zad go 'phang nyams dus na / /
rang mi rnams kyang dgrar 'gyur la / /
nor dang mi ldan skye bo yis / /
bden pa smras kyang spong bar byed / /
gsang ngam khong ni grims pa dang / /
brnag pa mthar phyin byed dus dang / /
dgra la rigs pa spyod pa ni / /
dgra bo 'jigs 'gyur the tshom med / /
dgra yi phyogs la mkhas pa yis / /
dang po rtsa ba gcad par bya / /
de nas rang gi phyogs bcas pas / /
sngon chad gnod pa byed pa gsad / /
gang zhig dgrar 'gyur skye bo dang / /
slar ni 'dum par 'dod gyur pa / /
de ni 'chi ba nyer len te / /
dre'u mo yi ni mngal bzhin no / /
dgra dang lhan cig 'dum byed cing / /
yid brtan bde bar nyid log pa / /
de ni shing rtser gnyid log pa / /
lhung nas gsad pa ji bzhin no / /
gal te bu'am spun zla'am / /
snag gi gnyen mtshams 'grogs bshes rnams / /
rgyal pos bar du gcod byed na / /
gsang byar 'di la the tshom med / /
mnyen pas mi mnyen 'jig pa ste / /
'jam pos rtsub pa 'jig par byed / /
mnyen pas mi 'dul cung zad med / /
de bas mnyen pa shin tu rno / /
nor mnyam nus pa mnyam pa dang / /
gnas la mkhas shing brtson 'grus che / /
rgyal srid dngos du 'phrog pa'i mi / /
gal te ma bsad des gsod 'gyur / /
zab mo blo ldan ngag 'jam zhing / /
dman par smra la dbang po thul / /
bden par smra zhing gzhan dbang can / /
shis ba'i tshig ldan de nyid rig /
rje bo la ni rtag gus pas / /
de 'dra'i g.yog 'khor bzang po yin / /
shin tu mchog shes le lo med / /
legs par gnyid log rab tu sad / /
bde dang sdug bsngal grogs byed pa'i / /
g.yog 'khor 'jig rten rab tu dkon / /
g.yo can rnams la g.yo ston cing / /
drang la drang ba'i spyod pa ston / /
dga' dang dga' ba nyid dang ni / /
mi dga' ba la mi dga' ston / /
dngos po gang la gang dga' ba'i / /
skyes pa'am bud med ston byed pa / /
dam pa rnams kyi 'jug sgo ni / /
nam du yang ni mi 'dor ro / /
skye bo ngan dang 'grogs na ni / /
skye bo dam pa'ang nyams byed na / /
chu dang 'dam du 'dres na ni / /
dang pa'ang dri ma can du 'gyur / /
kha la sbrang rtsis bsgos bzhin dang / /
khong na rnyog pa'i bdag nyid de / /
nang na ra gan phyi dngul lam / /
kha yi nang gi rdo phye bzhin / /
tshig 'jam brtse med shes rab ldan / /
mi mngon shin tu mi bzad pa / /
bu ram dug 'dres lta bu yi / /
de 'dra'i skyes bu bsten mi bya / /
shin tu ma rungs skye bo la / /
rjes su mthun pas zhi bya zhing / /
mngar ba'i ngag gis bsgo bya ste / /
mkhris pa'i nad 'byung ji bzhin no / /
n+ya grong+ha zhes bya ba yi / /
shing gi rgyal por grags pa yod / /
de yi myu gu bu rnams ni / /
rtsa ba zugs nas gting gnas te / /
gcig la gcig ni 'brel byas nas / /
de nas shing de 'jig par 'gyur / /
de bzhin bu dang tsha bo dang / /
blon po'i tshogs dang bcas pa yi / /
rgyal po gnas nas skyod byed de / /
n+ya grong+ha yi myu gu bzhin / /
ma su rak+Shas byas pa'i lugs kyi bstan bcos las le'u drug pa'o // //
sa bdag gi ni g.yog 'khor gyi / /
mtshan nyid bshad kyis mnyan par gyis / /
rgyal po ji ltar shes nyen ldan / /
g.yog 'khor de ltar brtag par bya / /
ji ltar dbang po la sogs pa'i / /
me ni lha rnams kun gyi kha / /
de bzhin rgyal po'i blon po yang / /
yul 'khor rgyu dang mi rgyu'i kha / /
brtan zhing zas mo'i blo dang ldan / /
mdangs ldan chos dang bstan bcos rig /
dul zhing bden par smra ba dang / /
rgyal po'i 'khor la phan par sems / /
rigs btsun rgyud ni mnyen pa dang / /
bla ma la ni gus nyan dang / /
skye dgu rjes brtser ldan pa yi / /
rgyud byung de ni rgyal sras yin / /
rgyal po snying rje phan sems ldan / /
bla ma'i skyon ni sbed pa dang / /
g.yul 'jug slar yang mi ldog cing / /
bde dang sdug bsngal mnyam par shes / /
rigs dang tshul khrims phun sum tshogs / /
chos lugs 'chad pa mkhas pa ste / /
de bzhin dul dang dad pa dang / /
grims pa rgyal por rab grags so / /
tshig gsal blo ni phun sum tshogs / /
lugs kyi bstan bcos dag la mkhas / /
ngang 'jam dpyod par byed pa ste / /
rgyal po'i blon po de 'dras bya / /
yid gzhungs tshig gsal shes rab ldan / /
gzhan sems nye bar mtshon nus dang / /
brtan zhing ji skad bsgo bzhin smra / /
rgyal po'i pho nya de 'dras byas / /
rig byed yan lag de nyid shes / /
bzlas brjod sbyin sreg mchog tu brtson / /
rtag tu shis pa rjod byed pa / /
shes rab ldan de mdun na 'don / /
sgra rig rtsis kyang shes pa ste / /
yi ge byang zhing lag pa myur / /
yid gzhungs tshig ni gsal ba dang / /
grangs dang sbyin ldan yi ge pa / /
yi ge byang zhing sgra la mkhas / /
sgra yi mtshan nyid rtogs byed cing / /
dri za bzhin du dbyangs mkhas te / /
de 'dra'i klog mkhan bsgo bar bya / /
brtan zhing dbang por rjes su 'os / /
shes rab che zhing legs nyes rtogs / /
gtsang zhing rgyal po'i sku phyed brten / /
de 'dra chad pa gcod byed yin / /
che yi rig byed goms pa dang / /
chos rig yid 'ong snyan smra zhing / /
cho ga ngang tshul phun sum tshogs / /
thang la 'bar bzhin gso mkhas shing / /
nad kyi mtshan nyid kun la mkhas / /
rgyal po de 'dra'i sman pa bstan / /
gzhan gyi sbyong lam zur gyis shes / /
stobs ldan snyan par smra ba dang / /
gzhan gyis bsam pa rtag tu shes / /
sgo dpon de 'dra bsgo par bya / /
mtshon la goms shing nus dang ldan / /
bzhon pa dag la bya bzhin goms / /
dpa' zhing brtan pa phun sum tshogs / /
de 'dra dmag dpon yin par shes / /
pha mes rgyud byung grims par shes / /
bstan bcos rig cing zhim par 'tshed / /
gtsang sbra che zhing snying nye ba / /
de lta bu yis phyag tshang bya / /
shes cher dpyad med phun sum tshogs / /
bstan bcos kun la 'jigs med dang / /
rigs ni chen por skyes gyur pa / /
de ni nang blon shes par bya / /
long ba 'phye bo theng po dang / /
snying nye brtan la rtag 'grus te / /
ri bo bzhin du mi 'gul ba / /
de 'dras btsun mo'i srung ma bya / /
lus kyi 'gyur ba bcas pa yis / /
glu tshig lam la mkhas pa dang / /
gar dang sdeb sbyor mchog shes pa / /
de 'dra'i srung mkhan bsten par bya / /
bstan zhing rgyal ba 'thob pa dang / /
gdugs dkar ba dan dkar ba ste / /
g.yul las rtag par rgyal ba na / /
rgyal po'i bu zhes rab tu grags / /
ji ltar khyi zhig bkres nyen te / /
rus pa skam po khar bcangs nas / /
khrag byung sdug bsngal bde snyam pa / /
de bzhin 'dod rmongs rnams kyis ni / /
bud med rnams la bde snyam sems / /
ma su rak+Shas byas pa'i lugs kyi bstan bcos las le'u bdun pa'o / /
lugs kyi bstan bcos rdzogs so // //
rgya gar gyi mkhan po A tsA r+yang+harma shrIb+hadra dang / /
lo tsA ba dge slong shAkya blo gros la sogs pas bsgyur cing zhus te gtan la phab pa'o // //
