@## / /
rgya gar skad du /
saM k+Shi p+ta badzra bA rA hI sA d+ha naM /
bod skad du /
mdor bsdus pa'i rdo rje phag mo'i sgrub thabs /
dang por re zhig rnal 'byor pas dur khrod la sogs pa yang dga' ba'i gnas su'o / /
rang gi snying gar zla ba la yi ge oM gyi 'od zer spros pas /
bla ma dang /
sangs rgyas dang /
byang chub sems dpa' rnams spyan drangs la mdun du dmigs te /
mchod pa dang /
sdig pa bshags pa la sogs pa rnams byas la /
nam mkha' dang mtshungs par khams gsum rnam par bsams te /
hUM las rdo rje'i rnam par gyur pa'i sa gzhir /
dur khrod brgyad kyi dbus su chos 'byung gi nang du chad pa'i pad+ma'i lte ba la /
zla ba la gnas pa'i nyi zla kha sbyar ba la gnas pa'i yi ge paM las rdo rje'o / /
de'i sa bon las legs par byung ba'i bcom ldan 'das ma rdo rje phag mo ste /
bsreg pa'i bskal pa'i me dang kha dog mtshungs pa /
zhal gcig phyag gnyis ma /
g.yas pas ni phyogs thams cad du 'gro ba ma rungs pa rnams la sdigs mdzub mdzad cing rdo rje bsnams pa /
g.yon pas thod pa dang kha T+wAM ga bsnams pa /
'jigs byed dang dus mtshan brkyang bskum gyis mnan pa /
zhal phyogs rnams su gzigs pa /
skra lhug par gyur cing thod pa'i dum bu'i smad ka dang ldan pa /
zhal mche ba rnam par gtsigs ma /
spyan gsum ma /
zhal rnam par sgyur ma /
spyi bo na sna tshogs rdo rje dang ldan zhing /
thod pa'i phreng bas mdzes ma /
mgo bo brgyus pa'i phreng bas 'jigs pa'i sku mdzes pa /
rgyan rnams thams cad kyis sku brgyan pa /
sangs rgyas thams cad dbang bskur nas / /
rnam par snang mdzad rigs byung ba'o / /
dngos grub thams cad rab sbyin ma / /
sku ni spro dang bsdu bar te / /
mchod bstod bdud rtsi myang ba yang / /
rnal 'byor mnyam par gzhag pas bya / /
gus dang bcas pas rtag bsgoms na / /
sangs rgyas nyid ni blang bar 'thob / /
bsgom pa byas la dgod bya zhing / /
rnal 'byor rig pas gtor ma gtang / /
oM rdo rje phag mo ni lte bar ro / /
hUM yoM ya mi ni snying gar ro / /
hrIM moM rmugs byed ma ni kha la'o / /
hriM hriM kun du skyod byed ma ni mgo bo la'o / /
hUM hUM kun du skrag byed ma ni spyi bo la'o / /
phaT phaT gtum mo ni yan lag thams cad la mtshon char ro / /
lte ba snying ga de bzhin kha dang ni / /
mgo bo spyi bo mtshon cha nyid kyang ngo / /
rtse mo 'dud byas gung mo nges par rtse sprad cing / /
mthe bong rdo rje dag ni brtan par legs btsir te / /
dpral ba'i dbus su legs pa nyid du bzhag byas la / /
kun nas bskor ba'i skor bar byed pas bskor bar bya / /
rkang pa mnan cing gyen du blta byed pas / /
spyi nas pheM gyi sgra ni brjod bya zhing / /
phyogs bcu 'jig rten khams na gnas pa yi / /
dpa' bo rnal 'byor ma rnams bod par bya / /
oM rnal 'byor dag pas chos thams cad kyi rnal 'byor dag pa ni bdag yin no / /
oM a ra l+li hoHdzaHhUM baM hoH badzra DA ki n+ya sa ma ya s+t+wAM dr-i sh+ya hoH /
rdo rje'i snyim pa gyen du kha phye la / /
nam phyed na ni gtor ma sbyin par bya / /
oM kha kha khA ti khA hi sarba ya k+Sha rak+Sha sarba b+hU ta pre ta pi shA tsa u ma da ya a pa sma ra DA ka DA ki n+ya da ya i maM ba liM gr-i h+Na n+tu sa ma ya ra k+Sha n+tu ma ma si d+d+hi praM ya ts+tshan+tu ya thai baM ya bai Sh+TaM b+hu dza tha /
pi pa thA ma ti kra ma tha ma ma sarba a ka ra satwa su kha bi shud+d+ha ye sa hA ya kA b+ha ban+tu hUM hUM phaT swA hA /
gtor ma'i sngags so / /
oM badzra bai ro tsa nI ye swA hA /
snying po'i sngags yi ge bcu pa'o / /
oM sarba bud+d+ha DA ki nI ye /
badzra ba r+Na nI ye hUM hUM phaT swA hA /
nye ba'i snying po yi ge nyi shu rtsa gcig pa'o / /
oM sarba kA mi ni sarba b+ha k+Sha sho d+ha ya gu h+yaM badzra Ni hUM swA hA /
zas thams cad sbyong bar byed pa'i sngags so / /
yang na gdams ngag gis rang gi sems brtan par byed 'dod pas rang gi lte ba'i pad+ma'i steng du zla ba kha sbyor gyi nang du gnas pa'i yi ge baM yungs kar phra mo'i tshad tsam las nges par byung ba'i pad+ma'i de kho na nyid kyi rnam pa'i 'od zer bsgom par bya ba'o / /
khams gsum 'od gsal zhing bde ba chen po'i rnam par mthong bar 'gyur ro / /
'di ni mdor bsdus pa'i rdo rje phag mo'i sgrub thabs rdzogs so // //
a b+ha ya'i zhal snga nas tshul khrims rgyal mtshan gyis bsgyur ba'o //
[ ]
