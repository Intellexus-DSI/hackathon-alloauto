@## / /
rgya gar skad du /
kr-iSh+Na ya mA ri swA d+ha naM /
bod skad du /
gshin rje gshed nag po'i sgrub thabs /
gang gi thugs rdo rje'i dbang gis nang na dgyes pa nyid yin yang / /
ma rungs gdul bya'i skye bo rnams la drag por yang dag ston / /
sna tshogs nyer phan tshun gyis gshin rje gshed yod kyang / /
gar mdzad pa yi sku de bdag gis rab tu dgod par bya / /
dang por sgrub pa po yi mchog des bde 'byung stan gnas la / /
bsam gtan gnas khang dri zhim dri yis yid ni dgar gyur par / /
bsgom par bya ste mnyam gzhag yid kyis rang gi snying gar ni /
'od zer gtum po'i gzugs kyi dkyil 'khor dmar po gzi ldan pa'o / /
de steng gnas pa'i hUM yig mdog sngon 'od zer dang ldan pa'i / /
'od zer brgya byung gshin rje gshed la sogs pa rnams la ni / /
yid kyis sprul pa'i me tog bdug pa mar me la sogs pa / /
rnam pa mang pos legs par mchod bya gus pas phyag kyang btsal / /
sngon byas pa yi sdig pa bshags pa la sogs byas pas ni / /
stong par 'jig rten ma lus rab tu brtson par sngon bya ba / /
oM /
stong pa nyid la sogs pa'i gsang sngags tshig mchog rnams kyis bya / /
bdag nyid ngo bo gus pa nyid kyis yongs su bsgom bya ba / /
bdug pa'i 'od zer gzi brjid dang ldan dkyil 'khor dmar gnas pa'i / /
hUM yig sngon po'i gzugs las rdo rjes mtshan pa'i dbyug sngon te / /
dbyug pa la gnas hUM gzugs mchog las 'od zer dra ba rnams / /
'phros pas legs bskul ma lus rgyal ba spyan drangs rab bcug par / /
bltas la de dag nyid ni ma lus yongs su gyur pa las ni phyis / /
bdag nyid myur bar gshin rje gshed skur yongs su bsgom bya ba / /
mthing nag sku ste khro ba dang ldan zhal gcig phyag gnyis pa / /
phyag g.yas na ni rdo rjes mtshan pa'i dbyug to sngon po ste / /
sdigs mdzub zhags pa dang ldan g.yon pa'i phyag ni thugs kar ro / /
sma ra smin ser 'bar bar gyur pa'i zhal gyi pad+ma'o / /
stag dang dzi na'i pags pa gsang ba'i phyogs su legs par bsnams / /
kha nang rnam par 'gyur ba'i ro dang ldan par gyur pa'i sprul / /
'dab sna tshogs pa'i pad+ma dam pa'i steng na nyi ma yi / /
gdan la legs gnas ma hi R+Sha gtum rab tu brtson gnon pa'i / /
grod 'jol zhal sgyur mche ba rnam par gtsigs pa'i bong thung ngo / /
nyi ma'i dkyil 'khor gdan bzhugs sgyur bar mdzad pa'i spyan gnyis pa / /
khros pa'i klu brgyad dag gis spras pa'i rgyan ldan thod phreng gis / /
ser zhing sdug pa'i dbu skra spor ba'i 'khor lo legs par bcings / /
mi mgo las byas dam pa'i tshad ldan do shal 'chang ba can / /
ha ha cher dgod nyams kyis bdud dpung kun nas skrag par mdzad / /
phyi nas bcom ldan thugs kar gnas pa'i nyi ma la gnas par / /
hUM dbyibs 'od kyis sna tshogs kun nas gsal byas rnam par bsam / /
de la legs gzhug dus mi ring bar yang ni spro bar bya / /
rim 'dis spro dang bsdu ba ji srid 'dod kyi bar byas la / /
yang na dam tshig sngon du 'gro ba nyid kyis thams cad kyang / /
thun tshod bzhi ni 'di dag ma lus rnam par bsgom par bya / /
ngal na ji ltar brjod pa'i sngags ni rab tu bzlas par bya / /
bcom ldan gshin rje gshed kyi sgrub thabs yang mo byams pa'i dpal / /
bdag gis byas pa'i bsod nams grangs med 'dir ni gang skyes pa / /
des ni 'jig rten ma lus bcom ldan gshin rje gshed skur shog /
bdag kyang ring min nyid nas gshin rje gshed du 'gyur bar shog / /
de la gsang sngags rgyal po ni 'di yin te /
oM hrIHSh+T-iHbi kr-i tA na na hUM hUM phaT phaT swA hA /
gshin rje gshed nag po'i sgrub thabs so // //
a b+ha ya la sogs pa'i zhal snga nas dge slong tshul khrims rgyal mtshan gyis bsgyur pa'o //
[ ]
