@## / /
rgya gar skad du /
kalpok+ta mA rI ts+yai sA d+ha naM /
bod skad du /
rtog pa las gsungs pa'i 'od zer can gyi sgrub thabs /
'phags ma 'od zer can la phyag 'tshal lo / /
rnam par snang mdzad rigs byung ba'i / /
'od zer can la yang dag 'dud / /
rtog pa las gsungs cho ga yis / /
de yi sgrub thabs rim pa bshad / /
de la re zhig dpal 'od zer can gyi dkyil 'khor du dbang bskur ba'i sngags pas rang gi dam tshig dang sdom pa yongs su bskyang zhing dag pa'i sems kyis sems can thams cad gdon pa'i bsam pas /
oM phaT ces brjod pas khro bo'i khu tshur gyis snying ga dang /
mdzod spu dang /
mgo bo rnams su bkod nas zhal bsang ba la sogs pa byas nas /
lha'i khang par rab tu zhugs te /
bris sku la sogs pa'i bcom ldan 'das ma'i sku bkram nas 'od zer can gyi sngags yongs su bzlas pa'i dri'i chus bgegs bskrad nas de bzhin du nyer spyod lnga la sogs pa rab tu sbyar te /
de la bgegs skrod pa'i sngags ni 'di'o / /
oM mA rI ts+yai hUM sarba big+h+na nud sA rA ya hUM phaT /
de nas rang gi snying ga'i dang po'i yi ges mtshan pa'i zla ba'i dkyil 'khor dang nyi ma'i dkyil 'khor la aM bsams nas /
de'i steng du dang po'i bcu gsum pa'i sa bon la zla phyed dang thig les brgyan pa la tsha zhing 'od zer can gyi 'od dang ldan pa /
de las 'od zer sna tshogs 'phros te 'od zer rnams rdzogs pa las bcom ldan 'das ma'i sku dang bla ma dang /
sangs rgyas dang byang chub sems dpa' rnams kyang dmigs nas mchod cing phyag btsal nas sngags 'di'o / /
oM mA rI ts+yai pra tIts+tsha swA hA /
oM mA rI ts+yai d+hU paM pra tIts+tsha swA hA /
oM mA rI ts+yai swA he t+yar g+haM pa ri dza s+ya /
oM mA rI ts+yai ar+g+haM pra tIts+tsha swA hA /
dngos po med na bsam gtan gyis kyang ngo / /
de nas /
dkon mchog gsum la bdag skyabs mchi / /
sdig pa thams cad so sor bshags / /
'gro ba'i dge la rjes yi rang / /
sangs rgyas byang chub yid kyis gzung / /
sangs rgyas chos dang tshogs mchog la / /
byang chub bar du bdag skyabs mchi / /
rang gzhan don ni rab bsgrub phyir / /
byang chub sems ni bdag gis bskyed / /
byang chub mchog tu sems bskyed nas / /
sems can thams cad mgron du gnyer / /
byang chub spyod mchog spyad par bgyi / /
'gro la phan phyir sangs rgyas shog /
ces pa lan gsum brjod nas smon lam sngon du 'gro bas bdag med pa bsgom par bya ste /
sngags 'dis oM shU n+ya tA dz+nyA na badzra swa b+hA ba At+ma ko\u0f85haM zhes brjod nas sa bon sgyu ma'i dpe rnams bsams te /
khams gsum ma lus pa yang bltas pa dang /
reg pa thams cad dper na sgyu ma lta bu'o / /
dmigs pa med pas de bzhin du 'gro ba gnas pa thams cad kyang so sor snang ba tsam du rtogs pas /
de nas thog ma med pa'i dus kyi rnam pa ma yin pa'i rnam par rtog pa'i sa bon spangs nas rang bzhin dag pa zhes lhag par grol bar bya'o / /
oM swa b+hA ba shud+d+haHsarba d+harmAHswa b+hA ba shud+d+ho\u0f85haM zhes lan gsum brjod par bya'o / /
de nas sngon du gsungs pa'i sa bon rdzogs pa las zla ba'i steng du oM yig de thams cad yongs su gyur pa las dpal ldan mgon po rnam par snang mdzad pad+ma'i snying po dang seng ge'i gdan gyi steng na rdo rje skyil krung gis bzhugs pa gser gyi mdog lta bu byang chub mchog gi phyag rgya can ting nge 'dzin la snyoms par zhugs pa ral pa'i cod pan can zhi zhing rgyan thams cad kyis brgyan pa bsam par bya'o / /
de nas rang gi snying gar zla ba'i dkyil 'khor gyi steng du yi ge nyi shu rtsa lnga mchog gi snying po dang po'i gnyis pa dang yang dag par ldan pa zla ba phyed pa dang thig les brgyan pa bsgom par bya'o / /
de las skyes pa'i mya ngan med pa'i shing /
de'i steng du zla ba la gnas pa'i maM yig bsams nas /
de thams cad yongs su gyur pa las bdag nyid 'od zer can gyi skur bsgom par bya'o / /
bdag nyid bcom ldan 'das ma 'od zer can zhes pa sku mdog shin tu ser ba 'dzam bu nA da'i 'od lta bu 'bar ba mchod rten gyi nang na gnas pa /
na bza' dmar po mnabs pa /
phu dung dmar po'i stod g.yogs can /
phreng ba sna tshogs pa dang rgyan thams cad kyis brgyan pa /
rna rgyan gyi tshogs dang /
rked pa la dril bu g.yer ka'i dra ba dang /
rkang gdub dang ldan pa /
phyag brgyad pa /
zhal gsum pa spyan gsum pa 'bar zhing 'od zer gyi phreng ba 'phro ba /
ban+du dza ba'i me tog dang mtshungs pa /
rnam par snang mdzad kyis dbu brgyan pa /
mya ngan med pa'i phreng bas brgyan pa /
phyag g.yon pa rnams kyis zhags pa dang /
skud pa dang /
mya ngan med pa'i shing dang /
gzhu bsnams pa /
g.yas pa rnams kyis rdo rje rgyas pa dang /
khab dang /
lcags kyu dang /
mda' bsnams pa /
zhal dang po zhi zhing 'dzum pa'i zhal shin tu ser ba gser gyi mdog lta bu /
spyan rgyas pa sin+du ras brgyan pa /
sgeg pa'i nyams kyis 'gying ba'o / /
zhal g.yon pa ni phag zhal khro ba dang bcas shing mi sdug pa gtsigs shing 'jigs pa in+d+ra nI la'i 'od lta bu nyi ma bcu gnyis kyi 'od dang mtshungs pa /
shin tu khro gnyer gtsigs shing ljags 'dril ba 'jigs shing 'jigs par byed pa /
zhal gnyis pa shin du dmar ba mdzes shing 'od zer 'bar ba /
mya ngan med pa'i shing gi 'og na gnas pa /
me tog gi phreng ba gcal du bkram pa de'i spyi bor rnam par snang mdzad kyis mgon du gyur pa sngon du gsungs pa'i sku mdog dang phyag rgya dang ldan pa /
'og tu phag bdun gyi shing rta'i steng du g.yon brkyang gis bzhugs pa /
lang tsho gzhon nur gnas pa shing rta 'dren pa'i phag gi 'og tu yaM las byung ba'i rlung gi dkyil 'khor la haM yig yongs su gyur pa las sgra gcan lag pa dag gis zla ba dang nyi ma dag 'dzin pa /
nyin mo snang bar byed cing mtshan mo zla ba dang mtshungs pa lha mo bzhis yongs su bskor bar bsam par bya'o / /
de la shar du oM mA rI ts+yai bat+tA li ba dA li bA ra li bA rA hA mu khi sid+d+hi mA kaR+Sha ya dzaHswA hA zhes so / /
de ltar lha mo sku mdog dmar mo phag zhal gcig pa /
phyag bzhi pa phu dung dmar po'i stod g.yogs can /
phyag g.yon pa zhags pa dang /
mya ngan med pa'i shing bsnams pa /
g.yas pa rdo rje'i lcags kyu dang /
khab bsnams pa /
rgyan thams cad kyis brgyan pa'o / /
rtog pa las gsungs pa'i cho gas mngon par 'dod pa'i dngos grub 'gugs par byed par bsam par bya'o / /
oM mA rI ts+yai bat+tA li ba dA li ba rA li bA rA hA mu khi sarba duSh+TA pra duSh+TA naM mu khaM ban+d+ha ban+d+ha hUM swA hA /
lha mo ba dA li sngon du gsungs pa'i gos dang /
rgyan dang sku mdog lta bu phyag g.yon pa zhags pa dang /
rdo rje bsnams pa /
g.yas na yal ga dang khab bsnams pas gdug pa can rnams kyi kha mig 'tshem par byed pa lho ru bsam par bya'o / /
oM mA rI ts+yai bat+tA li ba dA li ba rA li bA rA hA mu khi sarba duSh+TA naM staM b+ha ya baM swA hA /
zhes pas lha mo ba rA li de bzhin du gos dang rgyan dang kha dog la /
'on kyang phyag g.yas na rdo rje dang khab bsnams pa /
g.yon na zhags pa dang /
mya ngan med pa'i shing bsnams pa /
gdug pa can rnams rengs par byed pa nub tu dgod par bya'o / /
oM mA rI ts+yai bat+tA li ba dA li ba rA li bA rA hA mu khi sarba satwA na me ba sha ma nA ya hoHswA hA /
zhes pa'i sngags kyis lha mo phag zhal ma sku mdog dmar mo de bzhin du gos dang rgyan dang /
yang phyag g.yas na rdo rje dang /
mda' bsnams pa /
g.yon na mya ngan med pa'i shing dang gzhu bsnams pa sems can thams cad rjes su chags par byed pa can byang phyogs su blta bar bya'o / /
de nas lcags kyu la sogs pa'i phyag rgya rnams dang /
de'i sngags kyis kyang dgug pa la sogs pa bya'o / /
ye shes sems dpa' dgug pa dang /
rab tu gzhug pa dang /
bcing ba dang /
dbang du bya bas bsgrub par bya'o / /
mdzub mo lcags kyu bcings la /
mthe'u chung lcags kyu chen po ste /
tshigs mang po'i rtse mo dag lcags sgrog rgyab tu btsir ba la sogs pas /
oM badzra aM ku sha dzaHzhes pa 'dis ye shes sems dpa' mdun du gdan drangs nas mchod pa la sogs pa dbul bar bya'o / /
'od zer can gyi phyag rgyas de nas oM badzra pA sha hUM 'dis gzhug par bya'o / /
oM badzra s+pho Ta baM 'dis bcing bar bya'o / /
oM badzra A be sha hoH'dis mnyes par bya'o / /
de nas dam tshig gi lha rnams kyis lhan cig tu gnyis su med par bya'o / /
de la 'di'i phyag rgya ni /
lag pa gnyis po mnyam byas nas / /
thal mo'i rnam par bsres bya ste / /
mtheb chen dang ni ming med kyi / /
rtse mo gnyis po bye ba yis / /
gung mo'i sor mo yang dag 'khyud / /
'khyil pa'i rnam par bcings pa dag /
skyil krung steng du nyer bzhag nas / /
lte ba'i phyogs su dgod par bya / /
rab mchog phyag rgya 'di yis ni / /
las rnams kun la legs par sbyor / /
de nas dbang bskur ba blang bar bya ste /
phyag rgya chen po ni mtheb chen sems dpa'i skyil krung bkug nas mdzub mo'i rtse mo bzung ste /
'di'i gung mo oM yig lhag ma rdo rje thal mo sbyar ba spyi bor bkod nas oM b+huHkhaM maM zhes pa dbang bskur ba'i sngags kyis rnam par snang mdzad gser gyi mdog lta bu byang chub mchog gi phyag rgyas bzhugs pa /
spyi bor oM bsams nas bsgoms pas ngal na sngags bzlas par bya'o / /
rang gi snying gar zla ba la gnas pa'i sngags 'bar zhing 'bar ba dang ldan pa'o / /
oM mA rI ts+yai mAM swA hA /
zhes bltas la bzlas pa bya'o / /
ji ltar nus pa'i bsgom pa sngon du 'gro bas lha mo thams cad yang dag par rgyal bar blta zhing sngags bzlas par bya'o / /
phyi nas chad lhag bskang ba'i cho ga yi ge brgya pas kha bskang bar bya'o / /
oM badzra satwa sa ma ya /
ma nu pA la ya /
badzra satwa twe no pa tiSh+Tha /
dro D+ho me b+ha ba /
su toSh+yo me b+ha ba /
su po Sh+yo me b+ha ba /
a nu rak+to me b+ha ba /
sarba sid+d+hiM me pra yats+tsha sarba karma su tsa me tsit+taM shre yaHku ru hUM /
ha ha ha ha ho /
b+ha ga bA na sarba ta thA ga ta badzra mA me muny+tsa badzrI b+ha ba ma hA sa ma ya satwa AH'dis dus thams cad du gshegs su gsol zhing dge ba yongs su bsngo zhing mngon par 'dod pa'i dngos grub zhus te rang gi phyag rgya spyi bor bkrol nas oM mA rI ts+yai muHzhes so / /
rang gi lhag pa'i lha'i rnal 'byor gyis zas dang khrus dang /
nyal ba la sogs pa thams cad du rab tu brtag par bya'o / /
de'i phyir rim pa 'dis lus ngag yid gsum bsrung bar byas nas ci bder gnas par bya'o / /
'phags ma'i sgrub thabs byas pa yis / /
dge ba nyer bsags gang de yis / /
ye shes dri med 'od zer can / /
skye bos go 'phang thob par shog /
oM kha kha khA hi khA hi gr-ih+Na gr-ih+Na tu sarba b+hU ta kI ba li ma ma shAn+tiM ku ru ban+d+ha swA hA /
zhes pa'i sngags kyis gtor ma 'bul lo / /
rtog pa las gsungs pa'i 'od zer can gyi sgrub thabs rdzogs so // //
paN+Di ta slob dpon snying po'i zhabs kyis mdzad pa'o //
[ ]
