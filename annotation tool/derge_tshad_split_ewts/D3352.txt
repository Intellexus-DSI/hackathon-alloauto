@## / /
rgya gar skad du /
pradz+nyA pA ra mi tA sA d+ha naM /
bod skad du /
shes rab kyi pha rol tu phyin ma'i sgrub thabs /
shes rab kyi pha rol tu phyin ma la phyag 'tshal lo / /
gang gis bsgoms pa tsam gyis ni / /
shes rab pha rol phyin bskyed cing / /
gzhan rtsod kun las rgyal 'gyur ba / /
de ni yang dag bshad par bya / /
zhal gcig phyag ni gnyis pa ste / /
mdog ni dkar po yid du 'ong / /
phyed phyed 'khyil pa'i dbu skra dang / /
pad+ma dkar por yang dag gnas / /
g.yas kyi phyag na pad+ma ste / /
g.yon na shes rab pha rol phyin / /
mdog dmar rnam par bsgom par bya / /
rdo rje skyil krung yang dag gnas / /
rgyan rnams kun gyis yan lag brgyan / /
lte ba'i dkyil 'khor bsgom par bya / /
aM yig ye shes las byung ba / /
mchog dang dga' bar byed pa mo / /
dam tshig sems dpa' rdzogs byas la / /
ye shes sems dpa' bsgom par bya / /
zla drug bsgoms pa'i sbyor ba yis / /
shes rab pha rol phyin mar 'gyur / /
nub bdun bar du sbyor ba yis / /
bstan bcos kun la 'jigs pa med / /
'bum phrag bzlas pa sbyor ba yis / /
nyin re tshigs bcad brgya brgya ni / /
'bad pa med par rab tu byed / /
gzhung ni brgya ni 'dzin par 'gyur / /
de la sngags kyi tshig ni 'di yin te /
oM pi tsu pi tsu pra dz+nyA bar+d+ha ni dz+wa la dz+wa la me d+hA bar d+hA ni /
d+hi ri d+hi ri bud+hi bar d+ha ni swA hA /
bya rog gi sgra mi grag bar sngags 'dis ma bslangs par rang skyur la /
lan bdun du bsngags la /
ji srid zla ba drug gi bar du 'thungs na de'i shes rab skye bar 'gyur ro / /
shes rab kyi pha rol tu phyin ma'i sgrub pa'i thabs sangs rgyas kyis gsungs pa rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur cing zhus pa'o //
[ ]
