@## / /
rgya gar skad du /
dzam+b+ha la sA d+ha naM /
bod skad du /
dzam+b+ha la'i sgrub thabs /
dzam+b+ha la la phyag 'tshal lo / /
sngar bzhin du stong pa nyid kyi mthar thug par bsams la sna tshogs pad+ma 'dab ma brgyad pa'i steng du zla ba la yi ge dzaM las byung ba'i bcom ldan 'das dzam+b+ha la bsgom par bya ste /
sku mdog gser ltar 'bar ba /
gsus pa 'jol ba /
rgyan rnams thams cad dang ldan pa /
g.yon pa dang g.yas pa'i phyag dag na ne'u le dang sa bon gyi thum po bsnams pa /
rin chen 'byung ldan dbu rgyan la bzhugs pa /
ut+pala'i phreng bas brgyan pa'o / /
shar la sogs pa'i 'dab ma rnams la ni nor bu bzang po dang gang ba bzang po dang nor sbyin dang rnam thos rnams so / /
me la sogs pa'i 'dab ma rnams la ni bzhad gad kyi phreng ba can dang /
rnam par bkra ba'i in+d+ra gdub can dang kha'i dbang dang dbang po'i mchog rnams so / /
de bzhin du ji skad bshad ba'i rim pas de dag rnams nyid la nor rgyun ma dang zla ba dga' ma dang /
sbyin ma dang legs par sbyin ma dang /
'phags ma dang rab tu bzang mo dang sped ma dang lha mo dang dbyangs can ma zhes bya ba'i gnod sbyin ma de dag rnams bsam par bya ba'o / /
nor rgyun ma na dzam+b+ha la dang bcas pa yin la gnod sbyin ma rnams ni nor rgyun ma bzhin no / /
gnod sbyin rnams ni dzam+b+ha la bzhin no / /
de ltar bsgoms la gsang sngags bzlas par bya ba'o / /
de la gnod sbyin rnams kyi sngags ni oM ma Ni b+ha drA ya swA hA /
oM dzam+b+ha la dza len+d+rA ya swA hA /
oM pU r+Na b+ha drA ya swA hA /
oM d+ha na dA ya swA hA /
oM bai shrA ma NA ya swA hA /
oM ki li mA li ne swA hA /
oM pi tsi kuN+Da li ne swA hA /
oM mu khen+d+rA ya swA hA /
oM ba ren+d+rA ya swA hA /
de nas gnod sbyin mo rnams kyi sngags ni /
oM ba su d+hA ri Ni swA hA /
oM tsan+d+ra kAM t+yai swA hA /
oM dat+ta yai swA hA /
oM su dat+ta yai swA hA /
oM A R+Ya yai swA hA /
oM su b+ha dra yai swA hA /
oM gu p+ta yai swA hA /
oM de bi yai swA hA /
oM sa ra swA t+yai swA hA /
de ltar thun tshad gsum du bsgom zhing bzlas pa bya ste /
chu khyor ba brgya rtsa brgyad legs par phul pas khams gsum gyi rgyal srid gnang bar 'gyur ro / /
nang par snga mo bya rog mi grag pa'i dus su chu'i nang du bzlas pas na zad pa med pa'i nor rnams phun sum tshogs par 'gyur ro / /
de nas gser la sogs pa'i gzhong par nor rgyun ma gnod sbyin mo rnams dang bcas pa dang /
gzhong pa gnyis par bcom ldan 'das dzam+b+ha la dang gnod sbyin rnams kyis legs par bskor ba yongs su bris la kha sbyor du byas la mnyes par bya ste /
dngos grub chen po brgyad kyang ster bar 'gyur ro zhes bya ba ni dzam+b+ha la'i sgrub thabs so // //
a b+ha ya las dge slong tshul khrims rgyal mtshan gyis bsgyur ba'o //
[ ]
