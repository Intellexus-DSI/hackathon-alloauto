@## / /
rgya gar skad du /
pra ti mo k+Sha sU tra br-i t+ti /
bod skad du /
so sor thar pa'i mdo'i 'grel pa /
thams cad mkhyen pa la phyag 'tshal lo / /
'di rnams kyi don ni 'og nas 'byung ngo / /
'di man cad tshigs bcad phyed dang gnyis ni u pa li'i sangs rgyas la bstod cing phyag bya ba ste /
de yang sangs rgyas bcom ldan 'das yon tan phun sum tshogs pa bzhi dang ldan te /
gang zhe na /
rgyu dang /
gzhan gyi don dang /
bdag gi don dang /
'bras bu phun sum tshogs pa ste /
yi ge gzhung dang thad kar sbyar ro / /
snyan pa'i ba dan 'jig rten gsum du grags / /
rtsa ba 'di ni rgyu phun sum tshogs pa dang sbyar te /
de la snyan pa ni sangs rgyas kyi spyod pa dang /
yon tan phun sum tshogs pa dang ldan pa zhes bsngags pa'am grags pa dang ldan pa nyid la bya'o / /
ba dan ni dpe ste /
mtshon lta bu gzhan las 'phags par snang zhing mngon pa bzhin du sangs rgyas kyang 'gro ba thams cad las 'phags par snang zhing mngon pa'o / /
'jig rten gsum du grags zhes pa ni 'dod pa dang /
gzugs dang /
gzugs med pa'i khams su sangs rgyas kyi yon tan grags pa'o / /
de la the tshom pas bya ba /
'dod pa dang gzugs kyi khams na ni ldan pas grags su yang rung na gzugs kyi phung po med pas /
de ni ji ltar grags par rung zhes bya ba'i lan du de ni sngon 'dod pa dang /
gzugs kyi khams su skyes pa'i tshe /
sngon thos pa de yid la dran zhing shes pa yod pas de nyid la grags pa zhes bya'o / /
de ji ltar rgyu phun sum tshogs pa yin zhe na /
sbyin pa la sogs pha rol tu phyin pa bcu rab tu rdzogs pas /
sbyin pa chen po dang ldan no zhes pa nas ye shes dang ldan no zhes pa'i bar du grags pas na rgyu phun sum tshogs pa yin no / /
dam pa'i chos sgra seng ge'i sgra bsgrags pa / /
rtsa ba 'di ni gzhan gyi don phun sum tshogs pa dang sbyar te /
de la dam pa ni skyes bu dam pa ste /
sangs rgyas bcom ldan 'das sgrib pa spangs pa'i mthar phyin cing bsod nams dang ye shes kyi tshogs dang lhan cig pa yin no / /
de la chos sgra ni sangs rgyas kyi bden pa bzhi la sogs dam chos bsgrags pa ste /
des mu stegs can dang 'jig rten pa'i gtsug lag zil gyis gnon pa dper na ri dwags kyi rgyal po seng ge ral pa can gyi sgra bsgrags pas byol song thams cad kyi sgra zil gyis gnon pa bzhin no / /
thams cad mkhyen pa rin chen mdzod brnyes pa / /
thams cad mkhyen pa ni bdag gi don dang sbyar te /
de la thams cad ces bya ba gang zhe na /
bram zes gsol pa'i lan du bka' stsal pa las /
bram ze thams cad ces bya ba ni skye mched bcu gnyis yin no zhes 'byung bas na /
skye mched bcu gnyis kyi nang du phyi nang gi chos ma lus par 'dus pas de dag mkhyen pa yang bya'o / /
yang na 'dod chags dang bral ba stong zhing dben pa'i mtshan nyid ji lta ba bzhin du mkhyen pa yang yin no / /
yang gcig tu na dngos po thams cad mkhyen pa la bya ste /
de yang rnam pa bzhi ltar mkhyen te /
gang zhe na /
ma lus par mkhyen pa /
ma 'dres par mkhyen pa /
tshad med par mkhyen pa /
phyin ci ma log par mkhyen pa /
de la ma lus pa ni gang /
dngos po gzugs la sogs pa ma lus pa mkhyen pa'o / /
ma 'dres pa ni sangs rgyas kyi mkhyen pa de nyid nyan thos dang rang sangs rgyas kyi shes pa dang ma 'dres par khyad du zhugs pa'o / /
tshad med pa ni ji snyed shes par bya ba tshad med pa thams cad rab tu mkhyen pa'o / /
phyin ci ma log pa ni mu stegs can dang 'jig rten pa lta bu phyin ci log tu rtog cing shes pa ltar ma yin te /
'phags pa'i bden pa dang /
lam gyi chos la sogs pa ngo bo nyid kyis ji lta ba bzhin du mkhyen pa ste /
de ni bdag gi don phun sum tshogs pa yin te /
gzhan gyi don phun sum tshogs pa'i rgyur yang 'gyur ro / /
ji lta zhe na /
bcings pa pa dang long bas gzhan dgrol zhing mtshon pa'i gnas /
bdag grol bas gzhan dgrol ba'i gnas yod pa bzhin du bdag gi don chen po grub pas na gzhan gyi don yang grub par gyur te /
'dis ni ye shes tshad med pa bstan pa yin no / /
de la rin chen mdzod ces bya ba la rin chen ni bstan pa'i chos te zhal nas gsungs pa'i mdo sde dang /
bsgrub pa'i chos te bden pa bzhi dang lam gyi yan lag gi chos la bya'o / /
mdzod ces bya ba ni 'phags pa'i dge 'dun la bya ste /
ci'i phyir rin po che'i mdzod du gdags she na /
bstan pa'i chos dang bsgrub pa'i chos dag zag pa med pa'i dge 'dun de dag gis rdzogs par bsgrubs pas /
rin chen mdzod du gyur pa yin no / /
brnyes zhes bya ba ni gong ma lta bu'i don phun sum tshogs pa brnyes pa yin te /
ji lta zhe na /
skal pa yod pa de dag la dge ba'i chos bstan nas zag pa'i dgra bcom pa yin te /
'di ni gzhan gyi don phun sum tshogs pa dang sbyar te /
'di ni thugs rje tshad med pa yin no / /
zhabs la tshangs dbang gtsug gi nor bus gtugs / /
rtsa ba 'dir ni 'bras bu phun sum tshogs pa dang sbyar te /
tshangs pa ni 'dod pa'i 'dod chags dang bral bas tshangs pa dang /
bsam gtan dang po ris kyi lha'i rgyal po'o / /
dbang po ni sum cu rtsa gsum lha'i rgyal po ste / /
lha rnams dbang byed pas na dbang po 'jig rten gyi mchog tu grags pa 'di gnyis kyi gtsug na rin po che yod pas kyang zhabs la gtugs te phyag 'tshal bas na /
sangs rgyas ni 'gro ba thams cad kyi gtso bo sangs rgyas zhing mchod pa'i gnas su mngon te /
de bas na 'bras bu phun sum tshogs pa dang sbyar ro / /
sdug bsngal rgya mtsho gting mtha' med brgal ba / /
rtsa ba 'di ni bdag gi don phun sum tshogs pa dang sbyar te /
dper na rgya mtsho mching rnams zab cing rgya che ba bzhin du srid pa'i sdug bsngal dpag tu med pa las brgal ba ni sangs rgyas bcom ldan 'das yin par sbyar ro / /
de la the tshom pas bya ba de ltar mtha' med na brgal zhes byar kyang mi btub ces pa'i lan du /
de ni dper na rgya mtsho chen po'i 'gram na gnas pas mtha' yod par mi shes pa bzhin du /
sems can ma rabs kyis mtha' yod par mi mthong mi shes pas na mtha' med ces bya bar zad kyi /
'phags pas kyang mtha' mi gzigs pa ni ma yin no / /
'gro ba'i gtso la spyi bos phyag 'tshal te /
rtsa ba 'di ni bdag don phun sum tshogs pa dang sbyar te /
sangs rgyas 'gro ba'i gtso bo yin par ci mngon zhe na /
mchog gsum zhes bya ba'i mdo sngags byung ba rkang gnyis dang /
rkang mangs thams cad kyi gtso bo ni sangs rgyas yin /
'dus byas dang 'dus ma byas pa'i chos thams cad kyi gtso bo ni 'dod chags dang ba'i chos yin /
mang po thams cad kyi gtso bo ni dge 'dun yin zhes 'byung bas na /
'gro ba'i gtso bor de ltar mngon no / /
spyi bos phyag byas ni lhag par dad cing gus pa'i tshul lo / /
'di man chad rtsa ba gnyis ni gong ma ltar bstod par byas zin nas /
'di ltar ngas so sor thar pa'i mdo dgrol zhing rgyas par ston pa'o / /
thams cad mkhyen pa'i bslab gzhi dkon mchog snod / /
'phags pa'i tshogs kyi dbus su dbye bar bya / /
thams cad mkhyen pa ni ltag tu smos pa dang 'dra /
bslab pa ni gang mi bya ba'i dngos po rnams te /
srog mi gcad pa la sogs pa'o / /
tshig ni gang mi bya ba'i dngos po de dag ma byed cig par bstan pa ste /
so sor thar pa 'di nyid la bya'o / /
dkon mchog snod ces bya ba la /
dkon mchog ni rin che zhing dam pa yin te /
dngos su na 'dul ba 'bum sder gtogs pa rnams so / /
de la snod ces bya ba ni so sor thar pa 'di nyid la bya ste /
'dul ba 'bum sde'i mdo ma lus par so sor thar pa'i nang du 'dus shing gnas pa la bya'o / /
'phags pa'i tshogs kyi dbus su dbye ba ni zag pa med pa'i dge 'dun dang /
phyin ci log las ring du gyur pa'i dge 'dun bzhi yan chad la bya'o / /
dper na gtsug lag shes shing rin po che nyid rin che bar shes pa'i mdun du rin po che'i snod dbye bar bya ba bzhin du so sor thar pa 'di rin che bar shes pa dad pa dang tshul khrims can gyi dbus su dbye bar bya ba yin te /
mi dbye ba yang 'di las zlog par rig par bya'o / /
sangs rgyas kyis ni 'dul ba'i mtsho / /
'di man chad nas gzhon nu'i lcags kyu zhes pa'i bar du tshigs bcad gsum ni mthong ba'i 'bras bu'i sgo nas so sor thar pa 'di nyid bstod par rig par bya'o / /
sangs rgyas kyis ni 'dul ba'i mtsho / /
ma lus gting dang pha rol med / /
gnas dang snying gi snying po ni / /
so sor thar pa 'di yin no / /
'di man chad ni dgos pa'i dgos don 'chad de /
bshad pa'i dmigs dang /
dgos 'brel yang zhar la 'du bar rig par bya'o / /
de la bshad pa'i dmigs ni gang tshig tu brjod pa'i dngos po nyid /
dgos pa ni tshig tu brjod pa de dgos par shes pa'o / /
'brel ba ni brjod pa'i tshig gis mtshon nas don shes pa nyid de /
thabs dang 'brel ba'i don to / /
dper na rgya mtsho mching rnams zab cing rgya che ba bzhin du /
sangs rgyas kyi 'dul ba yang zab cing rgya che ba yin te /
de la zab pa ni ltung ba 'byin pa'i rtsis mgo mang por gsungs pa rnams yin /
rgya che ba ni 'bum sde las ltung ba dang mi ltung ba'i rim pa rgyas par 'byung ba rnams so / /
de la sangs rgyas kyi 'dul ba zhes smod pa ni /
mu stegs can la sogs pa'i 'dul ba ma yin par ston pa'o / /
de ltar 'dul ba gting dang mtha' med pa'i mdo ma lus par 'dus shing gnas pas nas chen po dang 'dra'o / /
snying gi zhes bya ba ni lus kyi gtso bo yin pa dang 'dra bar ston pa yin /
snying po zhes bya ba ni snying khu lta bu ste /
'dul ba thams cad kyi snying khu yin pas na phyir rgol bas mi phyed pa'o / /
de la 'dul ba zhes bya ba ni gang nyon mongs pa gdul ba dang /
dge sbyong gi slob ma 'dul ba ste /
gang mi bya ba mi byed pa la bya'o / /
dam pa chos kyi rgyal po yis / /
dam chos mi bri bsdus pa yin / /
dam pa ni skyes bu dam pa yin te /
sangs rgyas bcom ldan 'das la yang bya /
yang na dam pa'i chos sde snod gsum lta bu la skyon med pa'i chos la bya ste /
chos de lta bu'i 'byung khung ngam mnga' mdzad pa na chos kyi rjer gyur pa ste /
rgyal po zhes bya'o / /
yis zhes bya ba ni de'i chos la bya'i gzhan gyis ma yin par ston pa'o / /
de la dam chos ni sde snod gsum lta bu mi bri ba ni 'dul ba nyi tshe dus dang po bzang po'i tshe mi bri gzung bar bstan pa'o / /
bsdus pa ni 'dul ba'i mdo so sor thar pa'i nang du bsdus pa la bya'o / /
'di ni dge slong tshong pa yi / /
bslab zong tshong dus chen po'o / /
dper na nor chung ngu la spel zhing bskyed par spogs byas na /
zong du rin po che bkram na nor mang por 'du ba'i gzhir 'gyur ba bzhin du /
dge slong gis dge ba'i spogs bya zhing dge ba'i rtsa ba chung ngu las 'phel zhing rgyas par bya ba'i zong dam pa ni so sor thar pa 'di yin te /
'dis ni zong lta bur bsdus par bstan pa'o / /
tshul khrims ngan pas zin pa yi / /
gdug pa sel ba'i sman 'di yin / /
dper na sbrul gdug pas ni bdag dang gzhan gnyi ga ma rung bar byed de /
de'i gdug pas gzhan la gnod pa dang /
zhe sdang g.yos pa'i sems kyis rang sdug bsngal ba bzhin du tshul khrims log pa can srog gcod pa dang ldan pas /
pha rol po yang srog dang bral bar byed cing /
de'i nyes pas bdag kyang sdug bsngal bar 'gyur bas na bdag gzhan ma rung bar byed pa ste /
de lta bu'i sman dam pa ni so sor thar pa 'di yin par ston pa'o / /
'di ni lang tsho 'khrul pa yi / /
glang po gzhon nu'i lcags kyu'o / /
dper na glang po gzhon nu lam ma yin par brten pa ni /
lcags kyus lam drang por 'dzud pa bzhin du /
dge slong gzhon nu ma dul ma zhi bar log par spyod pa'ang /
so sor thar pa'i lcags kyu 'dis 'dul zhing lam drang por 'dzud par byed do / /
de la lang tsho ni gzhon nu mthu stobs rdzogs pa ste /
lang dang shed kyis 'tsho ba'i don to / /
'dis ni gnas ma yin par mi gtong ba ston te /
'di yan chad ni so sor thar pa'i 'dul ba mngon sum du thob pa na /
mthong ba'i 'bras bu zhes bya'o / /
ngan 'gro zhes bya ba ni man chad nas gzhi dang 'dra bar gnas zhes pa'i bar du tshigs bcad gnyis ni mtho ba'i 'bras bu'i sgo nas so sor thar pa bstod pa yin no / /
ngan 'gror 'khor bar zab mo las /
sgrol ba'i gzings ni 'di yin no / /
de la ngan 'gro ni 'khor ba'i spyir yang snyegs /
gcig tu na ngan song gi skye gnas zab mo la yang bya ste /
de ltar 'khor ba ni nyon mongs pa rgya mtsho ltar zab pa las sgrol ba'i gzings ni so sor thar pa 'di nyid yin te /
ji lta zhe na /
so sor thar pa la gnas bcas nas /
bden pa dang mnyam par gzhag pa bsgrubs pas /
'khor ba'i skyon las rgal bar 'gyur ro / /
'di ni bzang 'gror 'gro bar bya / /
stegs dang zam par nges pa'o / /
dper na chu brgal ba'i rkang zam gyi stegs dang zam pa bzhin du mtho ris su 'gro ba'i stegs dang zam pa ni so sor thar pa 'di la bya'o / /
'di ni nyon mongs 'pham byed lam / /
rgyal po yi ni 'dren pa mchog /
dper na rgyal po shing rta'i nang du zhugs nas dgra la rgol ba'i tshe shing rta 'dren pa'i kha lo ba dang 'dra bar 'phags pa'i kha lo yis nyon mongs pa'i dgra bcom pa'i kha lo lta bu'ang so sor thar pa 'di yin no / /
'di ni thar pa'i grong 'jug pa'i / /
them skas gzhi dang 'dra bar gnas / /
dper na grong khyer gyi rim khang chen po mkhar gyi rim pas bskor ba'i yang tog lta bu 'gro na skas kyi them pa tha ma la ma brten par /
them pa gzhan la 'dzeg tu mi rung bar mya ngan las 'das pa'i grong khyer chen po'i rim khang du 'jug par 'dod pa'ang so sor thar pa'i them pa la ma brten par bden pa bzhi'i skas la 'dzeg mi nus pas /
so sor thar pa 'di ni skas kyi them gzhi lta bu ste /
'di yan chad ni mngon sum du ma thob kyang ma 'ongs pa thob pa rgyur gyur pas na ma mthong ba'i 'bras bu zhes bya'o / /
nga ni mya ngan las 'das gyur / /
zhes pa 'di man chad nas /
mngon sum nyid du bstod ces pa'i bar du tshigs bcad gcig ni ston pa nyid dang 'dra ba'i bstod pa yin no / /
nga ni mya ngan las 'das na / /
'di ni khyed kyis ston zhes kyang / /
rang byung nyid kyis nan tan du / /
dge slong mngon sum nyid du bstod / /
sangs rgyas zhes bya ba'i sgra 'di yang / /
'jig rten dag na rab tu dkon / /
tshogs kyi lam 'bras bu dang bcas pa yang rnam pa gsum ste /
tshogs kyi lam dkon pa dang /
tshogs kyi lam rnyed pa dang /
tshogs lam rnyed nas nan tan du byed pa'o / /
'di man chad tshigs bcad gnyis kyis tshogs kyi lam 'bras bu dang bcas pa bshad /
gzhan gyi sbyor ba dkon pa bstan to / /
sangs rgyas 'byung ba dkon pa dang /
chos ston pa dang /
chos bstan pa la gnas pa dang /
chos bstan pa rjes su 'jug pa dang /
gzhan gyi phyir snying brtse ba'o / /
tshogs kyi lam zhes bya ba ni sbyor ba'i lam dang rnam par dag pa'i lam thob pa'i gzhi bcu gsum ste /
gzhan gyi 'byor ba dang /
bdag gi 'byor ba dang /
dge ba'i chos la 'dun pa dang /
tshul khrims kyi sgo sdom pa dang /
dbang po sdom pa dang /
zas kyi tshod rig pa dang /
nam gyi cha stod dang cha smad la mi nyal bar sbyor ba dang /
shes bzhin du spyod pa dang /
dge ba'i bshes gnyen la brten pa dang /
dam pa'i chos nyan pa dang /
bar chad med pa dang /
gtong ba spel ba dang /
dge sbyong gi rgyan no / /
mi nyid rnyed pa shin tu dka' / /
rab tu 'byung ba shin tu dkon / /
bdag gi 'byor ba bstan pa de yang rnam pa lnga'o / /
mir gyur pa /
yul dbus su skyes pa /
dbang po tshang ba /
gnas la dad pa /
las kyi mtha' ma log pa'o / /
dge ba'i chos la 'dun pa brten / /
de bzhin rab tu 'byung rnams kyis / /
tshul khrims kyi sdom pa dang /
dbang po sdom pa rnam pa bzhi bstan to / /
tshul khrims kyi sdom pa drug ste /
dbye ba dang /
bsdu ba dang /
phun sum tshogs pa dang /
rnam grangs dang /
rnam par dag pa dang /
phan yon no / /
tshul khrims phun sum tshogs pa dkon /
tshul khrims yongs su dag gyur kyang / /
grogs bzang shin tu rnyed par dka' / /
dge ba'i bshes gnyen brten pa dang /
dam pa'i chos nyan cing sems pa dang /
bar chad med pa dang /
gtong ba spel ba dang /
dge sbyong gi rgyan ces bya ba bstan to / /
'jig rten sangs rgyas 'byung ba dang / /
'di man chad tshigs bcad gcig gis tshogs kyi lam rnyed par bshad /
mi dang rab tu byung ba dang /
tshul khrims phun sum tshogs pa dang / /
grogs bzang rnyed dka' rnyed gyur nas / /
mkhas pa dag la legs 'dod cing / /
'di man chad cha gcig gis tshogs kyi lam rnyed nas nan tan bya ba bshad /
mkhas pa'i rtags dang ldan te lus kyi las legs par byed pa dang /
ngag gi las legs par smra ba dang /
yid kyi las legs par sems pa'o / /
de dag 'bras chas byed 'dod pa / /
tshogs kyi lam 'bras bu dang bcas pa ste /
sbyor ba'i lam dang rnam par dag pa'i lam mo / /
sbyor ba'i lam ni nges par 'byed pa cha bzhi'o / /
rnam par dag pa'i lam ni mthong ba dang /
bsgom pa mthar phyin ces bya'o / /
sdom brtson rnams kyi so sor thar / /
rab tu byung ba rnams kyi'o / /
mnyan pa'i phyir na 'bad par bya / /
thos pa dang gzung ba dang /
'dzin pa dang /
bsgrub pa la 'bad par bya'o / /
sangs rgyas mya ngan las 'das te gshegs pa'i khar dge slong dag gis gsol pa /
sangs rgyas bzhugs pa'i tshe na ni mgon dang skyabs lags kyang /
mya ngan las 'das te gshegs pa'i 'og tu ni bdag cag gi ston pa dang mgon skyabs med do zhes gsol ba dang /
lan du mya ngan las 'das pa'i 'og tu /
nga dang 'dra bar ston cing 'doms pa ni / /
so sor thar pa 'di yin gyis / /
de'i gzhung bzhin du sgrubs shig pa'i don to / /
de la rang byung ni gzhan gyi lung phog pa med par yang sangs rgyas nyid rang byung ba la bya'o / /
de la the tshom pas bya ba rang sangs rgyas kyang gzhan gyi lung phog pa med pas /
rang byung ba yin na skabs 'dir yang rang sangs rgyas bya ba la mi na nam zhes bya ba'i lan du /
rang sangs rgyas ni tshig gi sgo nas chos mi ston gyi rdzu 'phrul tsam gyis ston par zad pa na /
so sor thar ba sgrogs pa de bzhin gshegs pa yin par mngon no / /
nyid ces bya ba ni bstod pa dang sbyar te /
gzhan la bstod du bcol ba ma yin gyi rang byung nyid kyis bstod pa sbyar ro / /
nan tan ni gzhan gyis bcol ba tsam gyi phyir ngan ngon bstod pa ma yin gyi /
nan tan chen pos dge slong mang po'i nang du so sor thar pa ni nga dang 'dra'o zhes sangs rgyas kyis mngon du bstod pa'o / /
dge slong dbang 'dul zhes bya ba 'di man chad nas rtag tu srungs zhes pa'i bar du tshigs bcad gcig ni so sor thar pa la gus par bskyed par bstan pa'o / /
dge slong dbang dul kun dbang po / /
dbang dul zhes bya ba ni gzugs la sogs pa la dbang po mi g.yeng bar /
dbang po dul zhing spyod lam zhi ba'i tshul du ston pa'o / /
kun dbang zhes bya ba ni gong ma ltar dbang po dul ba ni dus 'ga' tsam du ma yin gyi dus kun nam dus thams cad du dbang po rnams dul bar byed pa'o / /
yang na kun dbang po zhes bya ba ni shes rab la bya ste /
rang bzhin gyis sdig pa dang bcas pa'i nyes byas yan chad sdig yin par shes nas mi spyod par bya'o / /
sangs rgyas mi 'gyur rab 'byung ba / /
nges par thar pa 'dod rnams kyis / /
so sor thar pa rtag tu srungs / /
'dir ni dge ba'i bshes gnyen dang phrad par dka' ba dang /
khom pa dang ldan par dka' ba gnyis ston te /
'jig rten na mi khom pa phun sum tshogs pa ni mod la khom pa phun sum tshogs pa dang /
bshes gnyen dang ldan pa phun sum tshogs pa ni dkon te /
mi khom pa brgyad mod pa gang zhe na /
ngan song gsum gyi skye gnas dang /
lha tshe ring por skyes pa dang /
yul mtha' 'khob tu skyes pa dang /
dbang po ma tshang bar skyes pa dang /
log par lta bar gyur pa dang /
gong ma rnams las thar na yang sangs rgyas 'jig rten du mi 'byung ba dang /
brgyad de /
gnas de brgyad du skyes na so so'i lta ba nyon mongs pas g.yengs pas /
dge ba'i chos dang phrad pa dkon pa la'o / /
de ltar mi kham pa brgyad las thar te /
mi'i lus su skye bar dkon pa ni /
mdo kun las btus pa las rgya mtsho chen po'i nang du gnya' shing bu ga can por ba /
lho byang shar nub kyi rlung gis phyogs bzhir g.yengs te /
mal gcig na 'dug mi khom pa'i bu gar rgya mtsho'i nang na rus sbal gcig 'dug pa de lo brgya zhing lan cig chu'i steng du lus 'byin pa'i mgrin pa chud par gyur pa ni srid kyi /
mi'i lus su skyes pa ni de bas kyang dkon no zhes 'byung ba yin te /
de ltar khom pa phun sum tshogs pa dang yang ldan par gyur /
de bas kyang sangs rgyas 'jig rten du dkon par 'byung ba las kyang so sor thar pa'i mdo bsgrags pas bshes gnyen phun sum tshogs pa dang ldan pa yin gyis /
de bas na so sor thar pa la gus pa skyed la sgrubs shig par ston pa yin no / /
de la sangs rgyas mi 'gyur rab 'byung zhes bya ba ni sangs rgyas nyid dam sangs rgyas kyi bka' las gzhan du mi 'gyur bar bya ba'i phyir dge slong khyed rab tu byung ba yin gyi /
de bas na gdon mi za bar thar par 'dod na /
so sor thar pa rtag tu srungs shig pa'o / /
de la nges par zhes bya ba ni mtho ris su skye ba dang 'jig rten gyi longs spyod myong bar bya ba dang /
khe dang bkur sti 'dod pa'i phyir so sor thar pa bsrung ba ma yin gyi /
nges pa dang gdon mi za bar mya ngan las 'da' bar bsrung ba yin no / /
de las so sor thar pa zhes bya ba'i don ni 'og nas 'chad do / /
so sor thar pa'i gleng gzhi gcig la /
don brgyad 'chad pa'i sngon logs su tshigs bcad 'dis ni gong ma ltar mi khom pa brgyad la sogs pa khams gsum gyi spyod pa la skyo bar bya ba dang mthun pa'i don du bstan pa yin no / /
bskal pa bye ba zhes pa 'di man chad nas shin tu dkon zhes pa'i bar du /
tshigs bcad gcig ni lung las thob par dkon pa dang /
mngon par rtogs par dkon pa gnyis ston pa yin no / /
bskal ba bye ba rnams su yang / /
so sor thar pa thos pa dang / /
gzung dang 'dzin pa rnyed dka' ste / /
sgrub par byed pa shin tu dkon / /
so sor thar pa zhes bya ba'i don ci zhe na /
las kyi nyon mongs pa dang /
tshe'i nyon mongs pa dang /
nyon mongs pa'i yang nyon mongs pa dang /
dngos po las so sor thar par byed pa'i phyir ro / /
yang gcig tu na nyon mongs pa che 'bring dgur bsres pa'i phra mo can yan chad las thar cing grol bar byed pas na /
so sor thar pa zhes bya'o / /
dris pa /
nyon mongs phra mo yan chad las / /
gang gis so sor thar par byed / /
lan du de ni 'phags pa'i lam gyis so sor thar par byed do / /
so sor thar pa la rnam pa gnyis te /
so sor thar pa nyams pa can dang /
so sor thar pa nyams pa med pa ste /
mu stegs can lta bu dge ba bcu spyod pas ngan song gsum las thar te gzugs dang gzugs med pa'i ris su skye mod kyi yang dag pa'i lam ma bsgoms pas ngan song gsum du phyir ltung ba'i phyir so sor thar pa nyams pa zhes bya'o / /
de ltar nyams pa med pa'i so sor thar pa ni so sor thar pa 'di la brten nas /
'phags pa'i bden pa dang lam gyi chos rnams bsgrubs pas gdon mi za bar mya ngan las 'das pa'i phyir nyams pa zhes bya'o / /
de the tshom pas bya ba de ltar 'phags pa'i lam so sor thar pa byed na /
ci'i phyir lam de nyid la so sor thar pa zhes ming gdags /
lan du de ni 'bras bu'i ming rgyu las btags pas na nyes pa med do / /
dper na 'dam rdzab kyi chu ni rkang pa'i nad /
bud med ni tshangs pa'i skyon no zhes bya ba bzhin no / /
yang gcig tu na so sor thar pa ni ngan song gsum gyi gnas nas so sor thar cing bzang 'gror skye ba yang yin no / /
de la thos pa ni rna ba'i dbang pos nges par thos pa'o / /
gzung ba'i sgra don dang bcas par yid kyis zin pa'o / /
'dzin pa ni dus 'ga' tsam du ma yin gyi dus thams cad du'ang de bzhin 'dzin pa'i don to / /
de la bsgrub pa ni yang dag par sbyor ba ste /
don ji bzhin nyams su spyad nas lus ngag yid khugs par byed pa ste /
de ltar so sor thar pa bskal pa bye bar yang thos par dka' bas na /
gzungs su 'dzin cing sgrub par byed pa'ang shin tu dkon par rig par bya'o / /
de las thos pa dang gzung ba dang 'dzin pa gsum ni lung las thob par dkon pa'i nang du bsdu /
sgrub pa ni mngon par rtogs pa dkon pa'i nang du bsdu'o / /
'di man chad ni dkon mchog gsum 'byung ba bde ba'i rgyur bstan pa dang bshad pa yin no / /
sangs rgyas rnams ni 'byung ba bde / /
sangs rgyas zhes bya ba'i don ni /
rgya gar skad du bud+d+ha zhes bya ba la /
don rnam pa gnyis yod pa ni /
sangs pa dang rgyas pa'o / /
de la mi gnyid log pa las sangs pa bzhin du ma rig pa'i gnyid kyis log pa las sangs pas sangs pa'o / /
rgyas pa ni /
pad+mo'i kha bye ba 'bar zhing rgyas pa bzhin du /
bsod nams dang ye shes kyi tshogs rgyas pa'i don to / /
de la 'byung ba ni yum gyi lhums nas bltams pa'i don to / /
de la the tshom pas bya ba /
'byung ba ni skye ba'i don to / /
skyes pa ni sdug bsngal ba yin na /
de la ci'i phyir bde zhes bya de'i lan du /
dper na me ni bde ba'i rgyu / /
zhes bya ba dang sbyar te /
gong ma ltar sdug bsngal gyi phung po yin du zin kyang de nyid rnam par grol ba bde ba'i rgyur 'gyur bas na 'gal ba med do / /
de la yang dris pa yum gyi lhums nas bltams pa ni byang chub sems dpa' yin na /
de la ci'i phyir sangs rgyas zhes gdags /
lan du de ni 'bras bu'i ming rgyu la btags te /
dper na dru bu las snam bur 'gyur ba bzhin du /
byang chub skyes pa las gdon mi za bar sangs rgyas su 'gyur bas 'gal ba med do / /
de la bde ba ni bdag dang gzhan bde ste /
byang chub sems dpa' dka' ba spyad nas mngon par 'tshang rgya ste /
rnam par grol ba'i sku brnyes pas na bdag bde ba yin no / /
de bzhin gshegs pa mthong zhing thos pa dang /
mchod cing bstod pa rnams kyis kyang bsod nams chen po 'thob ste /
long ba dang 'on pa yang dbang po bye zhing dbang po rmongs te ma smin pa rnams kyang gsal bar 'gyur bas gzhan bde ba yin te /
de ltar na /
sangs rgyas 'byung ba bde ba'i rgyu / /
zhes bya'o / /
chos bstan pa yang bde ba'o / /
gsung rab bcu gnyis bstan pa yang dge sdig gi ngo mi shes nas /
mi dge ba spong zhing dge ba la 'jug pa dang /
mdo sde 'chang ba dang 'dri klog la sogs pa byas pa bsod nams chen po 'thob pas na bde ba'i rgyu zhes bya'o / /
dge 'dun mthun pa bde ba yin / /
dge 'dun ni rgol bas mi phyed pa yin te /
dngos su na gang zag chen po brgyad po la sogs pa ste 'phags pa'i dge 'dun la bya'o / /
de la mthun pa ni tshul khrims dang lta ba dang spyod pa dang 'tsho ba dang bzhi mthun pa'o / /
de la bde ba ni 'phags pa'i dge 'dun mthong zhing thos pa dang /
mchod cing bsngags pa byas pas bsod nams chen po thob pas na /
bde ba'i rgyur bstan pa yin no / /
mthun pa rnams kyi dka' thub bde / /
de la dka' thub ni gang bsgrub cing spyad par bya ba yin te /
mu stegs can gyi dka' thub kyis lus gtse bar byas kyang nyon mongs pa spong bar mi nus pa de ltar ni ma yin gyi /
dge sbyong gi dka' thub ni bslab pa gsum ste /
lhag pa'i tshul khrims dang /
lhag pa'i sems dang /
lhag pa'i shes rab ste de gsum bsgrub pa'i dka' thub kyis nyon mongs pas gtses shing spong bar byed pa yin te /
de la lhag pa'i tshul khrims kyis ni 'dul ba bsdus /
lhag pa'i sems kyis ni mdo sde lta bu bsdus /
lhag pa'i shes rab kyis ni ma mo lta bu bsdus pa yin no / /
de la bde ba ni gong ma ltar 'phags pa'i dka' thub spyod pa de la mos pa skye zhing spyod par 'gyur bas /
bsod nams chen po thob pas bde ba'i rgyu zhes bya'o / /
'phags pa'i rnams zhes bya ba 'di man chad nas /
bde ba nyid du 'gyur zhes pa'i bar du tshigs bcad gcig ni dge ba'i bshes gnyen la brten pas bde ba'i rgyur 'gyur ba dang /
mi dge ba'i bshes gnyen spangs pas bde ba'i rgyur 'gyur ba bstan pa yin no / /
'phags pa rnams ni mthong ba bde / /
dam pa dag dang 'grogs pa bde / /
byis pa rnams ni ma mthong na / /
rtag tu bde ba nyid du 'gyur / /
'phags pa ni nyon mongs pa ni rab tu spangs pa ste dgra bcom pa yin no / /
bde ba ni de lta bu'i yon tan gyi gnas yin pas /
de mthong na 'phral tu'ang sems dang zhing yun ring du'ang bsod nams 'thob pas bde ba'i rgyu zhes bya'o / /
de la dam pa ni bshes gnyen dam pa ste /
slu ba med cing skyon dang bral ba'o / /
de dang bstan pas dge ba'i bshes gnyen gyis zin cing bsod nams kyi bya ba byed pas na bde ba'i rgyu zhes bya'o / /
de la gang byis pa ni mi bya ba byed pa ste /
mi dge ba bcu la sogs pa byed pa'o / /
de lta bu ma mthong na mi bsten pas 'khrugs pa med pa'i phyir bde ba nyid du 'gyur zhes bya'o / /
de la rtsa ba dang po gnyis ni dge ba'i bshes gnyen bsten pas bde ba'i rgyur 'gyur ba bstan /
'og ma gnyis ni mi dge ba'i bshes gnyen spangs pas bde ba'i rgyur 'gyur ba bstan pa yin no / /
tshul khrims dang ldan pa zhes pa man chad nas dgra bcom pa mthong ba bde zhes pa'i bar tshigs bcad gcig ni dge ba'i bshes gnyen rab tu dbye ba bstan pa yin no / /
tshul khrims ldan pa mthong ba bde / /
mang du thos pa mthong ba bde / /
dge ba'i bshes gnyen ni 'phags pa yin te /
de yang rnam pa gnyis so / /
gang zhe na /
kun rdzob kyi 'phags pa dang /
don dam pa'i 'phags pa ste /
kun rdzob kyi 'phags pa ni zhi gnas dang lhag mthong gi yan lag la gnas pa'i rnal 'byor can la bya'o / /
de la tshul khrims dang ldan pa ni gang lus dang ngag gi spyod pa bdun spangs pa dang /
rang bzhin dang bcas pa'i nyes byas yan cad mi spyod pa'o / /
bde ba ni gong ma ltar tshul khrims dang ldan pa de gnod pa med pa'i ngang tshul can du gyur pas na /
'gro ba mang po bag phebs pas de dang bsten cing dge ba la 'jug par 'gyur bas /
bde ba'i rgyu zhes bya ste /
dge slong gnod pa med pa'i ngang tshul can du gyur pa la byol song kun kyang bag phebs par bstan pas na /
rngon pa lta bu'ang dge slong gi lta bur 'jug cing byol song la gnod pa byed pa yin no / /
'di ni zhi gnas kyi yan lag dang sbyar ro / /
de la mang du thos pa ni ldan pa'i mdo sde las 'byung ba mang du thos pa ni phung po dang /
khams dang /
skye mched dang /
rang dang spyi dang gnas dang gnas ma yin pa ste /
mdor na gzugs la chags pa'i 'dod chags dang bral ba dang zag pa dang bcas pa la skyo bar bya ba'i chos rnams rab tu thos pa la bya'o / /
bde ba ni mang du thos pa des gzhan gyi lta ba dang 'gyod pa dang the tshom sel par byed pas na bde ba'i rgyu zhes bya'o / /
de ltar na tshul dang ldan pas zhi gnas gyi yan lag la gnas pa dang ldan pa bstan /
mang du thos pas lhag mthong gi yan lag la gnas pa bstan pa yin no / /
'di man chad rtsa ba gnyis ni don dam pa'i 'phags pa'i yin par ston pa'o / /
yang sred rnam par grol ba yi / /
dgra bcom pa dag mthong ba bde / /
dgra bcom pa ni rgya gar skad du /
a ra han zhes bya ba la don rnam pa gnyis 'dren te /
dgra bcom pa dang mchod par 'os pa zhes bya mod kyi /
'di'i skabs 'dod chags la sogs pa nyon mongs pa'i dgra bcom pas yang srid pa las grol ba nyid la bya'o / /
yang na dgra bcom pa'i mchog gi bas pa rnyed pa yang yin no / /
de lta bu mthong na rjes su mos shing sems dang ba dang bstan rjes spyod par 'gyur bas na bde ba'i rgyu zhes bya'o // /
'bab stegs zhes bya ba 'di man chad nas /
nga rgyal zad pa bde zhes bya ba'i bar du tshigs bcad gcig ni 'thob par bya ba bde ba'i rgyu dang /
bsgrub par bya ba bde ba'i rgyu bstan pa yin no / /
'bab stegs bde ba'i chu klung bde / /
'bab stegs ni chu bo'i 'gram lta bu bden /
bkru ba dang btung ba la sogs pa chu don sgrub rnams bde ba thob pa yin no / /
de bzhin du rnam par grol ba'i ye shes thob par bya na /
chu 'gram 'bab stegs mi bde ba dang 'dra bar rtag chad du lta ba gnyis spangs nas /
'bab stegs bde ba dang 'dra ba'i dbu ma'i lam rten 'brel tshogs te byung ba'i don shes pas chu lta bu'i rnam par grol ba 'thob par 'gyur ro / /
rtsa ba 'dis ni 'thob par bya ba bde ba'i rgyu yin par bstan to / /
chos kyis rgyal ba'i skye bo bde / /
shes rab rab tu thob pa bde / /
nga'o nga rgyal zad pa bde / /
chos kyis rgyal ba ni gong ma lta bu'i rnam par grol ba 'thob par 'dod pas lam dang gnyen po'i chos kyi mi mthun pa'i phyogs sbyangs pa'i rnal 'byor can la bya'o / /
shes rab thob pa ni chos rab tu 'byed pa'i shes rab kyi mtshan nyid thob pa'i don to / /
nga rgyal zad pa ni gong ma lta bu'i shes rab 'thob pa'i ral gris bdag dang bdag gir 'dzin pa'i nga rgyal gyi rgyal mtshan gcod pas na bde ba'i rgyu zhes bya'o / /
nges par bya ba'i man chad nas yal ba rnams kyang bde zhes bya ba'i bar du tshigs bcad gcig ni sbyangs pa'i yon tan dang ldan pas bde ba'i rgyur bstan pa yin no / /
nges par byas nas dbang po thul ba dang / /
mang du thos pa dgon pa zhi rnams su / /
gnas par gyur dang nags su gdags pa dang / /
dar la bab pa yol ba rnams kyang bde / /
nges par byas pa ni yi dam blangs pa la bya ste /
de yang dus 'ga' tsam du bsrung ba ma yin no / /
nam 'tsho'i bar du bsrung ba dang /
gzhan gyi dring la 'jog pa tsam gyi phyir ma yin gyi gdon mi za bar nyon mongs pa spangs pa'i phyir yi dam blangs pa'i don to / /
'dis ni yi dam bcas pa dang po rnam par dag pa bstan to / /
dbang po dul ba ni dgon pa na gnas pa'i tshe /
lus dben par ma zad kyi sems la sogs pa dbang po lnga g.yeng ba ma yin te /
sgo lnga'i yon tan la dbang po mi 'jug par bsrung ba'o / /
'dis ni dgon pa la gnas pa dang dbang po dul ba bstan pa'o / /
mang du thos pa ni rang bzhin dang bcas pa'i nyes byas dang /
bya ba dang mi bya ba dang /
spang ba dang sgrub pa dang gnyen po la sogs pa la rab tu mkhas pa ste /
'dis ni dgon pa na gnas pa 'bras bu don dang bcas par ston pa'o / /
dgon pa zhi rnams so / /
bya ba ni dgon pa'i rnam grangs so / /
zhi ba ni 'du 'dzi med pa'i gnas la bya ste /
'dis ni zhi gnas phun sum tshogs par bstan to / /
gnas par gyur zhes pa rtag tu dgon pa zhes smos pa dang sbyar ro / /
rgas pa ni 'chi ba'i mthar thug gi bar du dgon par gnas pa'i don to / /
dar la bab pa yal zhes pa ni rgas nas dgon par gnas bcas pa ma yin gyi gzhon nu nas dgon par gnas te /
rgas shing 'chi ba'i mthar thug gi bar du gnas pa la bya'o / /
bde ba ni des pa nas mang du thos pa'i bar du smos pa rnams dang ldan pas na nyon mongs pa khad kyis spangs pa'i phyir bde ba'o / /
tshe dang ldan pa zhes pa 'di man chad nas gleng gzhi bshad zin te zhes bya ba'i bar du ni gleng gzhi la bsdus pa'i don brgyad 'byung ba ston pa yin te /
brgyad gang zhe na /
mi nyan pa'i nyes pa dang /
ma 'dus pa bsdus pa dang /
mchod pa'i cho ga dang /
sgrub par dam 'char gzhug pa dang /
de'i yon tan dang /
log par bsgrubs pa'i nyes pa dang /
yang dag par ston pa dang /
'khor yongs su dag pa ste /
tshe dang ldan pa zhes man chad nas bag yod pas 'thob ces pa'i bar du ni mi nyan pa'i nyes pa bstan to / /
tshe dang ldan pa rnams dpyid rnams las ci tsam las 'das pa dang lhag ma lus pa dag go / /
tshe dang ldan pa ni klog pas 'khor 'dus pa la snyan par bod pa ste /
don ni ji srid 'tsho ba'i bar du tshes gzung ba la bya'o / /
dpyid pa ni dus gcig nges pa med de /
gso sbyin gyi kha ton klog pa'i tshe dus gang yin pa'i zla ba 'di snyed cig 'das 'di snyed cig lus zhes brjod par bya ba'i don to / /
tshe dang ldan pa dag rga ba dang 'chi ba dag kyang mngon par 'ong zhing /
ston pa'i bstan pa yang khad kyis 'jig gi /
tshe dang ldan pa dag bag yod pa la rnal 'byor du bya'o / /
ci'i phyir rten 'brel bcu gnyis las 'dir rga shi 'ba' zhig smos she na /
de tshangs par spyod pa'i rgyur bstan pa yin te /
rgyu gang zhe na /
gnas dang skye mched gnyis la bya ste /
gnas ni lus la bya ste /
skye mched ni gsung rab kyi mdo sde la bya ste /
de gnyis gcig med na'ang tshangs par spyod par mi 'gyur ba'i phyir rga shi yang mngon bar 'ongs /
bstan pa'i skye mched kyang khad kyis 'jig gi bag dang nan tan byos shig par ston pa'o / /
de la ston pa ni phyin ci ma log par ston pa ste /
de bzhin gshegs pa'o / /
bstan pa ni gsung rab kyi mdo sde yin /
mngon pa'i chos las 'byung ba /
dam pa'i chos ji srid gnas zhes nas /
ji srid smra ba dang sgrub pa gnyis yod kyi bar du dam pa'i chos kyang gnas so zhes 'byung bas na /
smras pa ni klog 'di la sogs pa spyad sgrub pas ni nyon mongs pa'i gnyen po bsgom par bya'o / /
'di yan chad kyis ni bag bya ba'i rgyu bstan pa'o / /
de bzhin gshegs pa dgra bcom pa yang dag par rdzogs pa'i sangs rgyas rnams kyi byang chub dang /
gzhan yang gang dag de lta bu'i phyogs kyi dge ba'i chos byang chub kyi phyogs rnams kyang bag yod pas 'thob bo / /
de bzhin gshegs pa ni snga rabs kyi de bzhin gshegs pa bzhin du gsungs /
snga ma bzhin du chud cing mkhyen pa'o / /
yang na chos ji bzhin pa nyid du ston pa dang /
snga ma bzhin du lhag ma ma lus par mya ngan las 'das pas de bzhin gshegs pa zhes bya'o / /
dgra bcom pa ni nyon mongs pa'i dgra bcom pa /
yang dag par rdzogs pa ni phyin ci ma log par rdzogs pa'o / /
byang chub ni zag pa zad pa'i ye shes thob pa ste /
de yang zad pa'i ye shes dang mi skye ba'i thob pa'o / /
byang chub phyogs la sogs pa dge ba'i chos rnams kyang gong ma ltar mngon par byang chub pa thob pas /
dge ba'i chos ma lus pa yang zhar la 'thob par 'gyur ro / /
de la byang chub kyi phyogs zhes bya ba ni byang chub 'byung ba'am /
byang chub kyi rgyur gyur pa la bya ste /
le'u 'dis ni bag byas pa'i 'bras bu bstan pa yin no / /
'di man chad nas brjod par bya'o zhes pa'i bar du ma 'dus pa bsdu bar bstan pa yin no / /
dge 'dun thog mar bya ba ci zhe na /
bcom ldan 'das kyis nyan thos kyi dge 'dun ni don nyung ba bya ba nyung ba'o / /
thog mar bya ba ci zhes bya ba ni /
gang zag gi gso sbyin mthol ba la sogs byas zin pas bya ba ci yod 'dri ba'i don lta bu'o / /
de la bcom pa ni dug gsum la sogs pa'i nyon mongs pa bcom pa dang /
bdud bzhi bcom pa'o / /
ldan pa ni dge ba'i skal ba dang /
yang na dbang po la sogs pa dbang po drug dang ldan pa'o / /
nyan thos ni bdag gis mnyan te /
thos pa dang 'bras bu thob ste /
gzhan gyis thos par brjod pa'i don yang yin no / /
don nyung ba ni gong ma ltar bshags par byas pas na nyes byas yan chad sems kyis sdom zhing dran par byed pa'o / /
bya ba nyung ba ni lus dang ngag gis las byas zin pa'i don to / /
lus kyi las ni gso sbyin gyi sar phyag dar chag chag dang /
maN+Dal dkyil 'khor la sogs par bgyis pas so / /
ngag gi las ni ltung ba'i dngos po nas brjod cing mthol zin pa'i don to / /
gso sbyin gyi sar dge 'dun 'dus pa'i 'og tu gso sbyin las ma yin pa gzhan las su bya ba med pa'i don to / /
tshe dang ldan pa dag ma lhags pa rnams la dad pa dang yongs su dag pa dris shig /
dris nas kyang slar brjod par bya'o / /
gso sbyin gyi gnas su mi 'dur gnang ba ni /
nad pa dang /
dge ba'i rgyun du zhugs pa gnyis yin te /
de la dad pa phul bas ni mi mthun pa'i las med par 'gyur /
yongs su dag pa phul bas ni bdag tshul khrims kyi snod du 'gyur ba'o / /
slar brjod pa ni dad pa dang yongs su dag pa gnyis dge 'dun gyi dbus su brjod par bya'o / /
shAkya zhes pa man chad nas nga la nyon ces pa'i bar du tshigs bcad gcig ni mchod par bya ba'i cho ga ston pa yin no / /
shAkya seng ge de la ni / /
sor mo bcu yi thal sbyar te / /
so sor thar pa bshad par byas / /
'dul ba de ni nga las nyon / /
shAkya ni rigs shAkya nga yin te gdung yongs su dag pa'o / /
seng ge ni mi 'jigs pa dang ldan pas ye shes yongs su dag pa ste /
mi 'jigs pa gang zhe na /
mngon par byang chub pa'i 'og tu 'di lta bu'i chos shig ma chud do zhes glengs kyang dogs pa med pa dang /
zag pa 'di lta bu zhig ma spangs so zhes glengs kyang dogs pa dag med pa dang /
mtshams med pa la sogs pa mi dge ba'i chos kyis bar du gcod par mi 'gyur ro zhes glengs kyang dogs pa med pa dang /
'phags pa'i lam rnam par gzhag pas 'phags pa'i 'bras bu mi thob bo zhes glengs kyang dogs pa med pa'o / /
so sor thar ba bshad ces pa ni mdo sde dang ma mo 'ang so sor thar pa zhes bya mod kyi /
skabs su 'dir 'dul ba'i so sor thar pa bshad ces pa'i don to / /
nga la nyon cig pa ni 'dul ba de ngas bsgrags par byas nyon ces ston pa'o / /
thos nas drang srong zhes pa man chad nas so sor thar pa zhes pa'i bar du tshigs bcad gnyis ni dam bcar gzhug pa ston pa yin no / /
de yang rnam pa gnyis te /
thos par dam bca' ba dang /
nan tan snying por bsgrub par dam bca' ba'o / /
de thos par dam bca' ba ni rtsa ba dang po gcig dang sbyar /
nan tan snying por dam bca' ba ni lhag ma rtsa bdun dang sbyar ro / /
thos nas drang srong chen po yis / /
kha na ma tho phra rnams la / /
bsgrims te gus par gyis shig ces / /
gsungs pa bzhin du bsgrub par gyis / /
thos zhes pa ni kha ton klog par thos pa'o /
drang srong chen po ni nyan thos dang rang sangs rgyas la'ang drang srong chen po zhes bya mod kyi /
de'i gtso bor gyur pa ni sangs rgyas yin par ston to / /
rgya gar skad du ri Shi zhes bya ba'i tshig las /
gtse ba zhes kyang 'dren te /
nyon mongs pa gtses shing spangs pa'i don to / /
kha na ma tho ba ni 'byung zhing bsnyad du mi bzod pa ste /
sdig pa'i chos la bya ste /
de lta bu las bsgrims la gus par gyis shig ces sangs rgyas kyis gsungs pa bzhin du nan tan chen po sgrubs shig pa'i don to / /
rtag par shin du brtan pa yi / /
sems rta kha bla na dka' ba la / /
gzer bu rnon po brgya pa yi / /
srab 'dra so sor thar pa 'di'o / /
dper na rta rgod las ma yin par brten pa ni gzer bu brgya zug pa'i srab kyis bsrabs na dul bar 'gyur ro / /
de bzhin du rta rgod dang 'dra ba'i sems yul la 'phro zhing 'jug pa bla na par dka' ba'i srab ni so sor thar pa 'di la bya'o / /
de la sems zhes smos pas mu stegs kyi bdag tu lta ba la sogs pa 'gags so / /
'dra zhes pa'i tshig ni rnam pa gcig tu rigs par yang 'dren te /
rigs pa gang zhe na /
mtha' gnyis dang bral ba'i yin te /
'dod pa'i yon tan la mi chags pa dang /
rang gi yul la gtse zhing sdug bsngal mi skyed pa ste /
de gnyis ni 'jig rten pa dang mu stegs pa'i mtha'o / /
de gnyis dang bral ba ni so sor thar pa 'di yin par ston pa'o / /
che ba gang zhes pa 'di man chad nas thar bar 'gyur zhes pa'i bar du tshigs bcad gcig ni dam bcas pa'i yon tan ston pa yin no / /
che ba gang dag ngag tsam gyis / /
ldog cing mtshams las mi 'da' ba / /
de dag mi rta bzang po ste / /
nyon mongs g.yul las thar bar 'gyur / /
che ba ni skyes bu dam pa ste / /
dge ba'i ngang tshul can te / /
de lta bu la ngag tsam gyis bsgo bas kyang sdom pa'i mtshams las mi 'da' bar dge ba la 'jug ste /
dper na skyes bu blo can rta cang shes la zhon na dgra'i g.yul las rgyal ba bzhin du /
rta cang shes dang 'dra ba'i so sor thar pa la dge slong gis gnas par byas na nyon mongs pa'i g.yul las rgyal bar 'gyur ro / /
su la srab med pa zhes pa man chad nas /
'khyam par 'gyur zhes pa'i tshigs bcad gcig ni log par bsgrubs pa'i nyes pa ston to / /
su la srab 'di med pa'am / /
nam du'ang 'dod par mi 'gyur ro / /
de dag nyon mongs g.yul las 'pham / /
gzungs med rnam par 'khyam par 'gyur / /
srab med pa ni mu stegs can la so sor thar pa 'di lta bu med par ston /
nam du'ang mi 'dod mi 'dod pa ni 'jig rten pa lnga'i yon tan gyis g.yengs pa ste /
'di gnyis ni nyon mongs pa'i pham par byed do / /
gzungs med rnam par 'khyam pa ni phyugs rgod pa de sgrog rtod kyi gzungs las shor na 'khyams pa bzhin du mu stegs can dang /
'jig rten pa la so sor thar pa'i gzungs med pas ngan song gsum du 'khyam par 'gyur ro / /
gson cig pa man chad nas gsol ba'o zhes pa'i bar du ni yang dag par ston pa 'chad pa yin no / /
dge 'dun btsun pa gson cig /
deng dge 'dun gyi gso sbyin bcu bzhi pa'am bco lnga pa ste /
gal te dge 'dun gyi dus la bab cing bzod na dge 'dun gyis gnang bar mdzod cig dang /
deng dge 'dun gso sbyin mdzad de /
so sor thar pa'i mdo bshad pa gdon to / /
'di ni gsol ba'o / /
gson cig pa ni klog pas 'khor 'dus pa bod pa'i tshig /
gso sbyin ni ltung ba gso zhing dge ba'i rtsa ba bskyed pa'i don to / /
bcu bzhi pa'am bco lnga ba zhes pa ni dus kyi mgo ston zla tha chungs nya la zug pa nas zla ba gnyis la gso sbyin bzhi ste /
dang po gnyis dang tha ma ni bco lnga tha ltag ni bcu bzhi'i gso sbyin te /
de phyi de lo'i ston zla tha chungs nya la thug gi bar du'ang de bzhin du rig par bya'o / /
dus la bab pa ni ltag tu smos pa'i dus gnyis so / /
bzod pa ni dge 'dun sder ma chad pa'i ma lhag pa la yan chad kyi ltung ba ma byung ba'i dge 'dun no / /
tshe dang ldan pa dag ces pa man chad nas /
gleng gzhi bshad zin to zhes pa'i bar ni 'khor yongs su dag pa ston pa yin no / /
tshe dang ldan pa dag bdag cag gso sbyin bya ste /
so sor thar pa'i mdo bshad pa gdon gyis /
khyed cag su yang gang nyes pa yod pa de mthol cig /
nyes pa med na cang ma smra shig /
mi smra na bdag cag gis tshe dang ldan pa dag yongs su dag par rig par bgyi ste /
ji ltar so sor dris nas dge slong gis lan btab pa de bzhin du /
dge slong gi 'khor 'di lta bur lan gsum gyi bar bsgrags par bya'o / /
mthol ba ni rang bzhin gsal zhing mtshan ma mthun pa dang /
lta ba mthun pa'i mdun du bshags par bya'o / /
khyed cag su la nyes pa yod pa des mthol zhing nyes pa med na cang ma smra shig pa'i tshig ni kha ton klog par byas su ma zin gyi bar du brjod par bya /
le'u 'dis ni ltung ba med par 'gyur bas 'khor yongs su sbyangs pa ston to / /
yang dge slong gang dge slong gi 'khor 'di lta bu lan gsum bar du bsgrags pa las /
nyes pa yod la dran bzhin du ma mthol nas de shes bzhin du brdzun zer ba yin no / /
tshe dang ldan pa dag shes bzhin du brdzun smra ba ni bcom ldan 'das kyis bar du gcod pa'i chos su gsungs so / /
bar du gcod pa ni snang ba dang mi snang ba'i bar du gcod pa ste /
snang ba ni mthong ba'i 'bras bu ste tshe 'di dang /
mi snang ba ni tshe 'di la mi snang ba'i 'bras bu ste /
tshe phyi ma'o / /
de bas na dge slong nyes pa byung ba rnam par dag par 'dod pas nyes pa yod la dran bzhin du mthong ba bshags par bya'o / /
bshags na bde bar 'gyur ro / /
ma bshags ma mthol na ni ma yin no / /
tshe dang ldan pa dag bdag gis so sor thar pa'i mdo klag pa'i gleng gzhi bshad zin to / /
nyes pa yod la dran zhes bya ba ni /
gzhan gyi glengs pa'i tshe ltung ba dran pa'o / /
mthong zhes bya ba ni gzhan gyis ma glengs kyang ltung ba yod par rang gis shes pa'o / /
rnam par dag pa ni mya ngan las 'das pa'am /
yang na 'phral du ltung ba las bslangs te ltung ba gsos pa'i don to / /
bde bar 'gyur ba ni gong ma ltar bshags pa byas pa na /
'gyod pa dang the tshom med par 'gyur bas bde ba zhes bya'o / /
de la bdag gis tshe dang ldan pa dag la ci 'di na yongs su dag par gnas sam zhes dri'o / /
ci 'di na yongs su dag par gnas sam zhes lan gnyis lan gsum du dri'o / /
'di na tshe dang ldan pa dag yongs su dag na gang gi phyir cang mi smra bas de de bzhin du 'dzin to / /
dge slong gang la ltung ba yod pa de mthol cig par bsgrags pa lhag ma'i skabs su ma mthol na yang 'di'i skabs su mthol bar bya'o / /
de ltar su'ang bshags pa byed pa med par gyur na /
klog pas 'khor gtsang mar rig par bya bar ston pa'o / /
mdor na mdo ni gdags pa'i tshig ste gleng ba'i mdo tsam smos pa yin no / /
mdo bzhi brjod pas de mtha' gnyis par 'gyur te /
phas pham pa bzhi bas mang zhe'am bzhi bas nyung zhes bskyed skyur gyi mtha' spang bar bya'o / /
sangs rgyas 'jig rten du byung ste /
nyan thos kyi 'khor dang ldan nas lo bcu gnyis kyi bar du ni thams cad kyang tshangs par spyod pa la gnas pas ltung ba bcas pa med do / /
lo bcu gsum la bab pa'i tshe tshong dpon gyi bu bzang sbyin gyis mi tshangs par spyad pa las ltung ba dang por bcas te /
de ltar ltung ba bcas pa yang yon tan bcu yod pa'i phyir te /
bcu gang zhe na /
dge 'dun bsdu ba shin tu gnas pa /
bde bar gnas pa /
gdul dka' ba 'dul ba /
khrel yod par bde bar byed pa /
ma dad pa rnams dad par byed pa /
dad pa rnams phyir zhing 'bogs pa /
mthong ba'i chos kyi nyon mongs pa sel ba /
ma 'ongs pa'i chos mi mngon pa sel ba /
tshangs pa'i chos yun ring du gnas par byed pa'i phyir te /
de la dge 'dun bsdu ba ni mi'i rigs tshogs las rab tu byung ste /
'khor 'phel bar bya'o / /
yang na dad pa rnams 'dul ba la gzhug pa dang /
ma dad pa bskrad par bya ba'i phyir 'dul ba bcas so / /
shin tu gnas pa ni rab tu byung ba tsam gyis chog pa ma yin pas bsnyen par rdzogs par byas shing dge ba'i chos la rgya cher spyod du gzhug pa'i phyir ro / /
bde bar gnas pa ni ltung ba dang bcas na ltung ba dang /
lci ba dang yang bar shes nas the tshom med par 'gyur te /
gnyen po'i tshogs sgrub pa dang /
mi mthun pa'i phyogs spong bar 'gyur ro / /
gdul dka' ba ni rgod cing 'phyar ba la sogs pa btul nas spyod lam bzhis dge ba la gzhug pa'i phyir ro / /
khrel yod par bde bar byed pa ni /
bcas pa'i kha na ma tho bas gzhan la 'dzem pa ste /
nyes pa spyod pa legs par sdom pa'i las can du gyur nas /
des bde ba la reg par gnas par byed do / /
ma dad pa rnams dad par byed pa ni /
'phags pa'i lam gyi bslab pa la sngon 'dun par ma gyur pa rnams ltung ba bcas pas sdom pa'i mtshams las ma 'das pa'i phan yon rjes su thos nas yid ches pa dang /
dang ba dang /
'dod pa'i dad pa gsar du skyed par byed do / /
dad pa rnams phyir zhing 'bogs pa ni ltung ba dang bcas nas sngon gyi dad pa las skyed 'byung zhing 'bogs par 'gyur ro / /
mthong ba'i chos kyis nyon mongs pa sel ba ni ltung ba dang bcas pas mi dge ba'i chos rnams ngo shes te mi spyod par 'gyur ro / /
ma 'ongs pa'i chos mi mngon par sel ba ni sdom pa bcas pa na sdig par 'gyur ba'i 'bras bu da ltar mi mngon du zin kyang de'i rgyu sel bar byed do / /
tshangs pa'i chos yun ring du gnas pa ni 'phags pa'i lam gyi chos la yun ring du gnas par byed de /
yon tan 'di bcu yod pa'i phyir ltung ba na tshogs bcas pa yin no / /
phas pham pa ni chos lnga dang ldan par 'gyur te /
gang zhe na /
yul dang /
gang zag dang /
nyon mongs pa dang /
dngos po dang /
spyod pa'o / /
de la yul ni gang mi tshangs par spyod pa'i yul gang zag ni bzang sbyin lta bu /
nyon mongs pa ni 'dod chags langs pa'i dbang /
dngos po ni bud med /
spyod pa ni mi tshangs par spyod pa'o / /
mi tshangs spyod dang rku ba dang / /
mi la gsad par mi bya dang / /
brdzun du smra bar gtogs par ni / /
chos bzhi rab tu bshad pa yin / /
gleng ba'i mdor smos pa'o / /
tshe dang ldan pa dag phas pham pa'i chos bzhi po 'di dag ni zla ba phyed phyed cing so sor thar pa'i mdo gdon pa las 'byung ngo / /
dge slong gis ltung ba dran zhing bslab pa la nan tan bya ba'i phyir zla ba phyed phyed cing shod cig par ston pa'o / /
yang dge slong gang dge slong rnams dag lhan cig bslab pa mtshungs par 'gyur ba las /
bslab pa ma phul bslab pa nyams par ma byas par /
dge slong rnam pa lnga ste /
dam bca'i dge slong dang /
ming tsam gyi dge slong dang /
slong ba'i dge slong dang /
zag pa med pa'i dge slong dang /
gsol ba dang zhu ba'i las kyis byung ba'i dge slong ste /
skabs 'dir ni tha ma dang sbyar ro / /
bslab pa gsol ba dang /
zhu ba'i las kyis byung ba'i dge slong lo brgya lon pa dang /
bslab pa mtshungs pa'o / /
de la bslab pa phul ba ni dkon mchog gsum phul ni dkon mchog gsum 'bul zhes pa'o / /
tshangs par spyod pa'i bslab pa 'bul zhe'am /
mtshams med par ltos shig ce'am /
ma ning dang mtshan gyur bar ltos shig ce'am /
khyim par ltos shig ces byas pa'o / /
de la rtsis mgo gsum gyis phul bar 'gyur te /
'bul bar bsam pa dang /
khar brjod pa dang /
mi'i rgyud kyis don go ba'o / /
de la nyams par chud pa ni tshe dang ldan pa tshangs par spyod pa ni rab tu dka'o / /
dgon pa na gcig bur gnas pa yang rab tu dka' ste /
bdag ni pha ma dang /
gnyen bshes dang /
'jig rten pa'i longs spyod dran no zhes smras na nyams par 'gyur ro / /
bslab pa phul ba dang /
nyams pa las bye brag bzhi yod de bslab pa nyams par yang byas phul bar yang gyur ba dang nyams par yang ma byas phul bar yang ma gyur pa dang /
nyams par byas kyang bslab pa ma phul ba dang /
bslab pa phul kyang nyams par ma byas pa dang /
nyams par ma byas su zin kyang bslab pa phul ba dang /
nyams par byas shing bslab pa phul ba gnyis kyis ni phul bar chud /
phyi ma gnyis kyis ni ma phul ba'i don to / /
de la nyams par byas te /
phul ba ni rgyu dang bcas pas thams cad kyi nang thams cad phul ba dang /
nyams par ma byas par phul ba ni khrims phul bar ni gyur mod kyi /
rgyu dang bcas pa nyid ni ma yin no / /
mi tshangs par spyod pa'i 'khrig pa'i chos byas na tha na byol song gi skye gnas su song ba dang lhan cig pa'ang rung ste /
dge slong 'dis phas pham pa yin gyi gnas par mi bya'o / /
bcom ldan 'das yul 'bri ci'i ka lan da'i grong khyer na bzhugs pa'i tshe /
tshong dpon gyi bu bzang sbyin zhes bya ba rab tu byung ba ngal bso po'i nor la 'gran pa zhig rab tu byung ste /
zhi bas dgon pa na zhi ba'i tshe mu ge chen po byung nas /
dge slong bzang sbyin gyis ka lan da ka'i grong khyer 'dab tu spyil po bcas te /
bsod snyoms rgyu ba na sngon gyi chung ma zla mtshan byung ba'i dus su ma'i ngag mnyan te bu'i sa bon gzhag pa las bcas /
rjes su bcas pa ni smad 'tshong ma bzang mo'i gzugs zhes bya ba'i ngag ded dpon gyi bu mdzes dgas mnyan nas nang du 'dar zhing phyi rol du pho ba dang /
phyi rol du 'dar zhing nang du pho ba las bcas /
byol song las bcas pa ni rgyal po'i khab kyi grong khyer gyi 'dab na spyil po bcas te 'dug pa dgon pa'i sgra mo zhig kha zas kyis brid de mi tshangs par spyad pa las bcas /
khar mi tshangs par spyod pa'i bcas pa ni mnyan du yod pa na khyim bdag cig gnas shing 'dug pa'i bu rgyab mnyen rab tu byung ste /
nang du yang dag 'jog la zhugs pa na /
pho mtshan bsgreng ste khar spyad pa las bcas /
rkub tu mi tshangs par spyod pa las bcas pa ni mnyan du yod pa na khyim bdag cig la bu mtshan rings cig yod pa 'dis rab tu byung nas 'dod chags kyi sems kyis pho mtshan bsgreng ste rang gi rkub tu bcug pa las bcas /
pham gyis dogs pa la nyes pa med pa ni 'dze ta'i tshal gyi gtsug lag khang na dge slong zhig gnyid kyis log pa'i pho mtshan bsgreng ba stu 'tshong ba rgan mo zhig gis mthong nas steng du mnyen te bskyod kyang dge slong des dga' bar ma tshor ba la bcas pa dang /
dge slong zhig dgon pa'i gnas na gnyid kyis log pa'i pho mtshan srin bus zin te sgreng ba /
lci ba 'thu ba'i bud med kyis mthong nas steng du mnyen te bskyod kyang dga' bar ma tshor ba las bcas /
mi tshangs pa zhes bya ba ni sdig pa mi dge ba'i chos yin pas mya ngan las 'da' ba'i lam bgegs byed pa'o / /
mi tshangs par spyod pa ni pho'i sgo gnyis mo'i sgo gsum ste /
gang du bcug kyang rtsis mgo bcug reg dga' bar tshor ba gsum dang ldan na pham mo / /
pham mo zhes pa'i tshig gi don ni nyon mongs pas bdag pham par gyur pa la bya'o / /
sgo nyams pa la spyad na sbom por 'gyur te /
nyams pa ni rma byung ste ral ba dang /
'bu zhugs pa la sogs pa'o / /
bcug kyang mi pham ste /
sbom por 'gyur ba ni yang rnam pa bzhi ste /
'jigs pa dang /
ngo tsha ba dang /
las su mi rung ba dang /
ma reg pa'o / /
de la 'jigs pa ni dper na dge slong dgon pa zhig la /
klu 'brug bud med du sprul nas mi bslus nas mi tshangs par spyod pa'i tshe /
sbrul du gyur nas rab tu 'jigs par gyur /
dga' bar tshor ba med pa lta bu'o / /
de la ngo tsha ni dge slong mi tshangs par spyod pa ma mthong na khyo thog ma'ang mo mtshan du 'jug par srid dam zhes spyos nas dga' bar ma tshor ba lta bu'o / /
de las su mi rung ba ni sgo gang yang rung ba'i nang du pho mtshan bcug pa las pho mtshan shi ba'o / /
de la ma reg pa'i bud med kyi mo mtshan glang po che'i mtshan ltar yangs pa'i nang du bcug na dga' bar tshor ba med pa'o / /
de la phas pham par 'gyur ba'i rnam pa ni mi rgyu gsum gson yang rung shi ba'i ro sgo gsum ma nyams pa la byas na pham /
de bzhin du byol song dang /
yi dwags dang /
lha dang mi ma yin pa gson po yang rung /
shi ba'i ro yang rung ste /
sgo ma nyams par spyad na pham /
ltag tu smos pa 'di rnams gson yang rung ste /
sgo nyams par spyad na sbom por 'gyur ro / /
de las bslab pa sbyin du rung ba ni /
dper na dge slong dga' byed bsam gtan pa dgon pa na gnas pa'i tshe bdud kyi bu mos bslus nas mi tshangs par spyad ma thag tu shi ba dang 'dra bar 'gyod pa chen po skyes nas mod la mngon par mthol te /
tshe gcig tu chud pa'i las bgyid pa'i khas blangs nas bslab pa sbyin pa'i dge slong du btags nas gral dge slong dag gi slong gi bar du gzhag pa lta bu'o / /
de las gnas par mi bya ba ni ji snyed sbom po'i las spyad pa dang /
bslab pa sbyin pa rnams gnas par mi bya ba ma yin gyi /
phas pham pa byung ba nyi tshe ba'i dge 'dun gyi las kyi nang du mi chud pas na de dang lhan cig gnas par mi bya ba yin no / /
phas pham pa gang spyad kyang rung ste /
ltung ba ni sbyor ba'i nyes byas dang /
sbyor ba'i sbom po dang /
rtsa ba'i phas pham pa dang /
sum phrugs 'byung bar 'gyur ro / /
dge slong gi bran lta bu brtsams sam rkang 'gros kyi mtshan sbyar ba ni gzhan la mi tshangs par spyod du bcug pa yin pas nyes pa sbom por 'gyur ro / /
bu sring la sogs pa btsongs pa ni skra can btsongs pa yin pas sbom por 'gyur ro / /
yang dge slong gang gzhan dag gis grong na yod pa'am dgon pa na yod na yod pa ma byin pa rku ba'i grangs su gtogs pa blangs na ji tsam ma byin par blangs pas de rgyal po'am blon pos bzung nas gsod dam 'ching ngam spyugs kyang rung /
de la kye mi khyod ni rkun ma'o / /
byis pa'o / /
blun pa'o / /
rku ba'o zhes de skad kyang zer na dge slong 'di ltar ma byin pa len pa de yang dge slong phas pham pa yin gyis gnas par mi bya'o / /
bcom ldan 'das rgyal po'i khab kyi 'od ma'i tshal na bzhugs pa'i tshe rdza mkhan las rab tu byung ba'i nor can gyis spyil pos btang ba byas pa /
sangs rgyas kyis drol cig par bsgo nas dge slong dag gis dral ba'i 'og tu rgyal po ma skyes dgra'i khang shing bsrung ba'i dgon pa'i gam du nor can song nas rgyal pos dge slong rtsi shing ji bder spyod du gnang gis shing byin cig ces byas te /
shing blangs nas spyil po byas pa'i 'og tu /
dge slong de rgyal pos bkug nas smras pa dang /
rgyal pos rgyal thabs kyi mnga' bzhes pa'i tshe yul phyogs dge ba bsgrags pa'i phyir dge sbyong rtswa shing la ci bder spyod du gnang bas shing bcad do zhes byas pa dang /
rgyal po de ni ngas yongs su bzung ba med pa'i rtsi shing las bsams kyis bdag po yod pa 'di lta bu la khyod rku ba mi dbang gi khyod bsad pa'i rigs so zhes smyos pa las byas pas /
rku ba'i phas pham pa rnam pa gsum las 'gyur te /
bdag gis brkus sam /
thabs kyis brkus pa dang /
gzhan la mngon sum du rkur bcol tam /
thabs kyis rkur bcol tam /
gzhan las rkur bcug pa'am /
thabs kyis rkur bcug pa'o / /
spyir ni yan lag lnga dang ldan na pham ste /
nor bdag gis ma byin par blangs pa dang /
rku sems yod pa dang /
rin thang ma sha ka lnga yan chad du tshang ba dang /
mis yongs su bzung ba dang /
mis yongs su 'du shes pa'o / /
de la mi ni rnam gsum gyi rgyud kyis bcangs pa'i nor brkus te /
yan lag snga ma dang ldan na pham /
rku sems yod pas yan lag gzhan gcig dang mi ldan na sbom /
rku sems med na yan lag la gzhan bzhi dang ldan na'ang nyes byas /
gzhan rkur bcug ste rkun shas blangs na pham /
rkun shas ma blangs na sbom po'o / /
sngar rkur bcug pa las phyis ma rku shig ces byas na brkus kyang rung ma brkus kyang rung sbom po'o / /
lha 'dre dang byol song gi nor brkus pa'ang rin thang tshang na sbom /
ma tshang na nyes byas /
mi'i nor ba lang dang /
rta cang shes dang /
rma bya la sogs te /
byol song la rgyan ci 'dug pa mi'i nor yin par bsams te brkus na pham mo / /
byol song gi nor yin par bsams te brkus na sbom /
thog ma nas bdag gis ma byas te /
dkon mchog dang pha ma la sogs pa gzhan gyi phyir brkus na sbom /
ngas brkus te 'di sbyin no snyam bsams na /
sbyin bdag bdag gis byas pas pham par 'gyur / /
nor bdag mang po spyi mthun gyi nor bdag mang po rnams kyis so sor bgos te /
gcig gi sgor rin thang tshang bar thob pa na pham /
rin thang ma tshang na nor bdag re re zhing sbom po re re /
mi gcig gi nor dge slong mang pos brkus pa ni rkun po gcig gis sgo bshas rin thang tshang na pham /
ma tshang na sbom po re re /
dkon mchog gi dkor rku ba ni sangs rgyas dang chos dang dge 'dun gyi dkor brkus pa ni yongs su bzung ba med pas mi pham ste /
sbom po grangs med par 'gyur mod kyi de'i rnam par smin pa ni mtshams med pa dang nye bar 'gyur ro / /
phyogs gcig pa'i dge 'dun gyi nor brkus pa ni ltag tu nor ba dag mang po'i nor brkus pa bshad pa dang 'dra'o / /
mi nor chud gsan na sbom por 'gyur /
yi ge'i 'bru gnyer la'ang zhes bya ba ni thog ma bcas pa phyin chad gang pham pa'i las spyod pa rnams so / /
grong na yod ces pa ni ra ba'i nang /
dgon pa na zhes bya ba ni ra ba'i phyi rol na yod pa'o / /
ma byin pa ni nor bdag gis ma byin pa brku ba'i grangs su gtogs pa ni yid gcugs pa la sogs pa'i nor blangs pa lta bu ma yin par rku sems dang bcas pas blangs pa'i don to / /
ji tsam ma byin par blangs zhes pa ni ma sha ka lnga yan chad blangs pas te /
rin thang tshang ba'i don to / /
rgyal pos bzung zhes pa nas brku ba'o zhes pa'i bar du ni rnam par smad pa'i don to / /
rgyal po'am blon po la sogs pa nor bdag chos la ma dad pas ni /
gzung ba nas spyugs pa'i bar du byed par 'gyur /
nor bdag dad pas brku ba'o zhes pa'i bar du tshig gis rnam par spyod par byed de /
gsod pa ni srog dang bral bar byed pa /
'ching ba ni lcags su 'jug pa dang /
thag breng gis bcings pa la sogs pa'o / /
spyugs pa ni yul dang bral bar byed /
rkun ma ni rku ba'i las spyad pas /
byis pa mi mthong ba'i chos kyi nyes pa mi shes pa ste da lta'i tshe la bya /
blun pa ni ma 'ongs pa'i chos kyi nyes pa mi shes pa'o / /
ma byin par len pa de yang zhes bya ba ni phas pham pa dang po 'dra bar 'di yang gnas par mi bya ba'i don to / /
rku ba la ltung ba sum phrugs 'byung ste /
sbyor ba'i nyes byas dang /
sbyor ba'i sbom po dang /
rtsa ba'i phas pham pa'o / /
nor rdzas bdag dbang ba las gang gis phrogs sam khyer ba brtsam de dngos blangs na nyes med /
gsugs blangs na nyes byas /
byol song lta bur bzung nas khyu 'dab rdzi'u ltar snang gi bar du sbom po'o / /
bltar mi gda' na pham /
yang dge slong gang gis mi'am mir chags pa la ched du bsams nas lag dar te /
srog gcad dam de la mtshon byin nam /
de la mtshon thogs pa gnyer gtam /
de la 'chir bcug gam /
de la 'chi ba'i bsngags brjod kyang rung ste /
kye mi khyod sdig pa dang mi gtsang ba dang /
'tsho ba ngan pa 'dis ci zhig bya /
kye mi khyod gson pa las shi bla'o zhes de la de skad kyang zer la /
sems kyi gnod sems kyis kun du brtags nas /
rnam grangs du mas de 'chir bcug gam /
'chi ba'i sngags pa brjod kyang rung ste /
de yang thabs des 'chi ba'i dus byas nas dge slong 'di yang phas pham pa yin gyis gnas par mi bya'o / /
sangs rgyas yul bri ji'i ljongs na bzhugs pa'i tshe /
dge slong zhig mi gtsang ba'i bsam gtan sgom sgom nas lus mi gtsang bas skyo bar 'gyur te /
dge slong dbyig pa can la bdag gsod du bcug nas dge slong dbyig pa can gyis chos gos dang lhung bzed bskyur bar bya ba'i phyir dge slong de'i mgo bcad de /
ral gri chu bo dga' skyed kyi 'gram du 'khru zhing 'dug pa'i gan du bdud kyi ris kyi lha zhig der 'ongs pas bstod de /
btsun pa khyod kyis sems can la phan pa dang bde ba dang mya ngan las 'da' ba'i phyir dge slong mgo bcad pa ni shin tu legs te /
chos gos dang lhung bzed kyang thob par gyur to zhes smras pa dang /
dge slong dbyig pa can gyis legs pa chen po zhig byas so snyam nas /
dge slong gsod pa la zhugs pa des /
dge slong drug cu bsad pa'i 'og tu /
gso sbyin gyi tshe dge 'dun ma tshang nas sangs rgyas kyis rmas pa las bcas /
mir chags pa gsad pa ni tshong dpon stobs sde'i bu sde pa dang nye sde spun gnyis yod pa las /
pho bo sde pa tshong la song ba lo du ma'i bar du phyir ma 'khor nas /
nu bo nye sdes mna' ma gtses te /
sbrum pa'i 'og tu nu bo phyir 'khor ba'i yi ge 'ongs nas nye sde rab tu byung ste /
'dze ta'i tshal na 'dug pa'i gan du nye sde'i mdza' bo spos 'tshong ba 'ongs pas /
ngas sman sbyar te khyod kyi mna' ma'i gan du bskur la 'thung du bcug na bu 'phyil bar 'gyur zhes smras pa dang nye sdes de ltar byas na legs pa snyam du ni bsams khar ni lan ma smras pa las /
spos 'tshong bas nye sdes bskur ba skad byas te /
bud med sbrum pa bu rtsi blud de bu 'phyil ba las bcas /
rjes su bcas pa ni sangs rgyas mnyan yod na bzhugs pa'i tshe /
rgyal po gsal rgyal gyis mi rgod 'dzin pa'i dpon por blon po 'phags skyes po btang bas mi rgod drug cu bzung ba'i rkang lag rgyal pos bcad nas dur khrod du bor ba dge slong ma skyong ma zhes bya bas mi rgod sdug bsngal ba 'di rnams dus las 'da' bar byas na bsod nams che'o snyam nas rtsa bas rdzi'u gang dang kham por drug cu khyer te mi rgod drug cu po rtsa ba mo lan tshwas smyos pa blud nas /
de dag dus las 'das par gyur pa las bcas /
mtshon thogs pa gnyer te mi gsod pa'i bcas pa ni khyim bdag las rab tu byung ba'i dge slong mgo can zhes bya ba de nad kyis sdug bsngal zhing 'dug pa'i gan du rngon pa las rab tu byung ba'i dge slong mchu can gyis rang gi tsha bo rngon pa bkug ste btang nas /
dge slong nad pa de'i ngag nyon cig ces bsgo ba las rngon pa spun gnyis mgo can nad pa'i gan du phyin pa dang /
nad pas bsgo ba'i nga'i grogs po mchu can gyis kyang khyed gnyis nga'i ngag nyan du bcug gis /
da khyed gnyis kyis nga mtho ris su skye bar 'dod na /
nga'i mgo chod cig ces pa dang /
de gnyis kyis mgo bcad de phying thub kyi nang du bcug pa /
dge slong mchu can phyir log pas mthong ste rab tu sngangs nas /
bcom ldan 'das la gsol pa las bcas /
gsod pa'i spyi ni yan lag rnam pa bzhi ste /
mi yin pa dang /
bsad sems yod pa dang /
sbyar ba dang /
'tsho ba'i dbang po 'gags pa'o / /
yan lag de bzhi dang ldan pa dang /
mi'i rgyud gsum las gang yang rung ste bsad na pham par 'gyur /
pham pa la nor bas pham pa dang /
nor pas mi pham pa yod de /
nor pas pham pa ni bud med mi tshangs par spyad par byas pa las nor te byol song la spyad par gyur na pham /
nor pas mi pham pa ni byol song bsad par byas pa las nor te shi bar gyur na nyes byas su 'gyur ro / /
mi ma yin pa'i lha 'dre dang yi dwags bsad na sbom por 'gyur /
phyugs dag la gnod par bya ba'i phyir phyugs bsad dam /
rkang lag gtubs pa dang /
mi'i snying lag sor lta bu bcad pa dang /
skrangs glo chen po ma smin par brtol ba dang /
nags tshal bsregs pa rnams ni sbom por 'gyur ro / /
mi blun po ma brtags par nad g.yog tu bcug pa dang ma rtogs par sman byin pa na nyes byas lci bar 'gyur /
mi gsad par byas pa las ma shi na sbom por 'gyur /
gsad par bya ba'i phyir 'chi ba'i phyogs su mi btang ste shin pham pa /
ma shin sbom por 'gyur ro / /
'bru gnyer la mi'am zhes pa ni mir rgyud gsum gang yang rung ste /
skye mched drug dang ldan pa'o / /
mir chags pa ni dbang po gsum dang ldan pa ste /
'tsho ba'i dbang po dang /
yid kyi dbang po'o / /
de ltar mi'am mir chags pa ni mi yin pa nyid du ston pa'o / /
ched du bsams pa ni bsad sems dang ldan pa'o / /
lag dar te srog bcad dam zhes pa nas /
mtshon thogs pa gnyer tam zhes pa'i bar du ni lus kyi las kyis gsod par sbyar ba'o / /
de la 'chir bcug ces pa nas /
gson pa bas shi ba bla'o zhes pa'i bar du ni ngag gi las kyi sbyor ba yin /
'di gnyis ni gsod par sbyor ba zhes bya'o / /
de la shi ba'i rnam grangs su gtogs pa ni bdag gis gsad dam gzhan la mtshon byin te gsod du bcug gam mtshon cha thogs pa gnyer te gsod du bcug gam 'chi ba'i phyogs su btang na shi'ang rung ste phas pham par 'gyur ro / /
'chi ba'i bsngags pa brjod pa yang rnam pa gsum gyi tshul gyis rjod par byed de /
yon tan dang ldan pa la ni khyod lta bu'i yon tan dang ldan pa rnam par thar pa ni dar las bcad pa tsam ste /
mi gtsang ba'i 'jig rten 'di na 'dug pa bas shi na legs so zhes brjod pa dang /
yon tan dang mi ldan pa la ni khyod lta bu yon tan dang mi ldan bzhin du gson pa la shin bde bar 'gyur ro zhes brjod par bya ba dang /
nad pa la ni khyod lta bu'i nad kyis sdug bsngal bas shi na legs so zhes brjod pa'o / /
mi khyod sdig pa zhes bya ba ni sdig pa'i dbang gis 'di 'dra bar nad bu can gyi lus rnyed do zhes pa'i don to / /
mi gtsang ba ni phung po rgyu sme ba dang /
sme ba'i gnas nas skyes so zhes pa'i don to / /
'tsho ba ngan pa ni gnod pa sna tshogs kyis 'tsho ba'am longs spyod chung ngu'i gnas su skyes pa la bya'o / /
sems kyis 'dod ces bya ba ni dge slong de shi na /
chos gos dang lhung bzed thob tu re ba'i phyir 'chi ba'i don brjod par sbyar ro / /
sems kyis kun du brtags pa ni gong ma lta bu bsad pa'i thabs gang gis byas kyang rung ste /
gdon mi za bar shi bar shes pa'o / /
shi ba'i bar du byas pa ni 'tsho ba'i dbang po 'gags pa'o / /
gsod pa'i phas pham pa la ltung ba sum phrugs 'byung ste /
sbyor ba'i nyes byas dang /
sbyor ba'i sbom po dang /
rtsa ba'i phas pham pa'o / /
yang dge slong gang mngon par mi shes shing yongs su mi shes la mi'i chos las bla mar gyur ba dang /
mtha' dang 'phags pa'i bye brag thob pa dang /
shes pa dang /
mthong ba dang /
reg par spyod pa med pa la med bzhin du 'di shes so / /
'di mthong ngo zhes khas 'che ba las nyes pa byung ba tshangs par 'dod pas /
de dus gzhan zhig na dris kyang rung ma dris kyang rung tshe dang ldan pa dag bdag gis ni mi shes par shes so zhes smras /
ma mthong ngo zhes smras te /
gsob gsog brdzun du smras so zhes de skad zer na yang mngon pa'i nga rgyal ma gtogs te /
dge slong 'di yang phas pham pa yin gyis gnas par mi bya'o / /
sangs rgyas yul yangs pa can gyi spri'u rdzing gi 'od ma'i grong 'dab tshal du zhugs te bzhugs pa'i tshe nya pa lnga brgya la de bzhin gshegs pas chu srin nya ba'i rigs kyi rnam par smin pa bshad pa las sems g.yos ter btu byung ba'i tshe mu ge chen po byung nas dge slong lnga brgya pos nya ba'i rigs kyi grong 'dab tu spyil po bcas nas /
bdag cag gcig gis gcig yon tan ma ston na shes pa ni gnyen bshes kyi the tshom sel mi nus pas bsod snyoms kyang mi rnyed par 'gyur ro snyam bsams nas grong mi rnams la khyed kyis ni rnyed pa rab tu rnyed do / /
de ji lta zhe na /
dge slong 'di rnams ni mi rtag pa'i 'du shes khugs pa nas dgra bcom pa de /
rnam par thar pa brgyad kyi bar 'phags pa'i khyad par thob pa sha stag go zhes bya ba nas khyim pa de dag gis rang gi bu tsha las kyang phrogs te /
dge slong de dag la bsod snyoms rtag tu phul ba las tshul nas byung ba'i tshe sangs rgyas kyi spyan sngar rnyed pa'i gtam byas pa las bcas /
mngon pa'i nga rgyal gyis bcas pa ni dge slong mang po zhig pas dgon pa na zhi ba'i chos yun ring du spyad nas /
'dod chags la sogs pa'i nyon mongs pa zhi bar 'gyur te /
mngon sum du spyod par gyur nas /
gcig la gcig gis smras pa /
bdag cag gi skye ba zad do / /
tshangs pa yang dag par spyod do / /
nyon mongs pa'i dgra choms so zhes brjod nas phyir grong khyer du zhugs te /
bud med dang /
skyed mos tshal la sogs pa mthong nas 'dod chags kyi sems skyes te /
the tshom langs na sangs rgyas la sogs pa las bcas /
yan lag rnam pa lnga dang ldan na pham par 'gyur te /
lnga gang zhe na /
bla ma'i chos gang yin pa dang /
'du shes sbas pa dang /
nyid kyi khar smras pa dang /
ngas thob po zhes brjod par ldan pa dang /
gzhan gyi don go ba'o / /
yan lag 'di lnga dang ldan par bsam gtan dang /
mngon par shes pa dang dge sbyong gi 'bras bu bzhi la sogs pa thob bo zhes pa nas lha dang klu la sogs pa mthong ngo zhes pa'i bar du smras na pham par 'gyur ro / /
de la sbom por 'gyur ro ni khar ni ma smras kyi bdag bla ma mi chos dang ldan pa ltar snol gyis go bar byas pa dang /
nga 'di ltar ldan no zhes yi ge springs pa dang /
gzhan la bcol te yon tan brjod du bcug pa dang /
dur khrod kyi sha za mthong ngo zhes brdzun byas pa 'di rnams ni sbom por 'gyur ro / /
'phags pa'i rim pa thob pa yod do zhes brjod la /
bdag nyid dngos su ma byung yang sbom /
che ge mo 'di lta bu zhig gis 'phags pa'i khyad par thob bo zhes brjod na shes bzhin gyi ltung bar 'gyur ro / /
yi ge 'bru gnyer la mngon par mi shes shing / /
yongs su mi shes zhes bya ba la /
mngon par mi shes pa ni gzugs kyi phung po nas rnam par shes pa'i bar du spyi'i mtshan nyid mi shes pa'i don to / /
yang na 'jig rten gyi lam ste /
bsam gtan bzhi dang /
brgyad kyi lam mi shes pa'o / /
yongs su mi shes pa ni 'jig rten las 'das pa'i lam gyi ste /
'phags pa'i lam dang /
bden pa bzhi'i don mi shes pa'o / /
yang na mngon par mi shes pa de ni 'phags pa'i lam mi shes pa'o / /
yongs su mi shes pa ni rnam par grol ba'i lam mi shes pa'o / /
yang na mngon par mi shes pa'o / /
mthun pa'i sgo nas mi shes pa ste /
'dus byas mi rtag ces bstan pa'i don go ba'o / /
yongs su mi shes pa ni mthun pa'i sgo nas mi shes pa ste /
'dus byas mi rtag pa yin no zhes tshig bcus de brjod pas 'dus byas mi rtag pa'i don mi shes pa'o / /
mi'i chos las bla mar gyur pa ni mi rnams kyi chos mya ngan las 'das pa la bya'o / /
yang mi tha ma'i spyod yul ma yin pa /
mi las bla mar gyur pa 'phags pa rnams kyi spyod pa'i chos so / /
mtha' zhes bya ba ni 'khor ba'i mthar phyin pa ste mya ngan las 'das pa'o / /
'phags pa ni mi las bla mar gyur pa'o / /
bye brag thob ces pa ni bsam gtan dang /
mngon par shes pa dang /
tshad med pa dang /
dge sbyong gi 'bras bu bzhi la sogs pa'o / /
shes pa ni bden pa bzhi don ci bzhin par shes pa /
yang na lam gyi ye shes bcu la'ang bya'o / /
mthong ba ni lha dang klu la sogs pa mthong ba'o / /
yang na bden pa bzhi mthong ba'o / /
reg par spyod pa ni bsam gtan bzhi la spyod pa'i don to / /
med pa la zhes bya ba ni gong ma rnams kyi dngos po med pa'o / /
yang na mngon sum mi snang ba'i don yang yin no / /
med bzhin pa ni bdag med pa'i don to / /
'di shes so zhes bya ba'i nang du ni shes pa'i rnam grangs bsdu /
'di mthong ngo zhes bya ba'i nang na ni mthong ba'i rnam grangs bsdu'o / /
khas 'che ba ni khas blangs pa'i don to / /
nyes pa byung ba tshangs par 'dod pa ni brdzun byas pa'i 'og tu 'gyod pa skyes te /
bdag gis mthol yang rung gzhan gyis dris te mthol yang rung bar sbyar ro / /
gso ba ni brjod pa'i don med pa ste /
dper na snod stong pa bzhin no / /
gsog ni snying po med pa ste /
chu shing gi sdong po bzhin no / /
mngon par nga rgyal ma gtogs zhes bya ba ni gnyen po la brten pa'i tshe nyon mongs pa mi 'gyur bas /
de'i tshe nga rgyal gyi dbang gis de'i don smras pa'o / /
ltung ba ni sum phrugs te /
sbyor ba'i nyes byas dang /
sbyor ba'i sbom po dang /
rtsa ba'i pham pa'o / /
tshe dang ldan pa dag bdag gis phas pham pa'i chos bzhi po dag bshad zin to / /
dge slong gi nyes pa de dag las gang yang rung ba zhig byas na /
thog ma ji lta bar phyis kyang de bzhin phas pham pa yin te /
dge slong rnams dang lhan cig gnas shing spyod du mi dbang gis gnas par mi bya'o / /
gzhan ni ltag tu smos pa dang 'dra /
thog ma ji lta bar phyis kyang de bzhin zhes pa ni thog mar mi tshangs par spyod pa ji ltar pham pa bzhin du /
tha mar brdzun byas pa'ang phas pham par 'gyur ro / /
gnas su mi dbang ba ni dge 'dun gyi mtshams kyi nang du gnas su mi rung ba'i don no / /
spyod du mi dbang ba ni chos kyi longs spyod dang /
zang zing gi longs spyod la mi dbang ba'o / /
de la bdag gis tshe dang ldan pa dag la ci 'di la yongs su dag par gnas sam zhes dri'o / /
ci 'di na yongs su dag par gnas sam zhes lan gnyis lan gsum du dri'o / /
'di na tshe dang ldan pa dag yongs su dag na /
gang gi phyir cang mi smra bas de de bzhin du 'dzin to / /
'di yan chad ni gleng gzhi'i gnas skabs su smos pa dang 'dra'o / /
mdor na /
khu ba 'dzin pa 'khrig tshig kun spyod smyan / /
khang pa gtsug lag khang dang rtsa ba med / /
bag tsam dge 'dun dbyen dang de rjes phyogs / /
khyim sun 'byin dang bka' blo mi bde ba / /
bsdus pa'i mdo 'dis mtha' gnyis spong ba ni ltag tu smos pa dang 'dra'o / /
tshe dang ldan pa dag dge 'dun lhag ma'i chos bcu gsum po 'di dag zla ba phyed phyed cing so sor thar pa'i mdo 'don pa las 'byung ngo / /
dge slong dag gis nyes pa bshags shing dge ba la nan tan bya ba'i phyir zla ba phyed phyed cing shod cig pa'o / /
bsams nas khu ba phyung na /
rmi lam gyi ma gtogs te dge 'dun lhag ma'o / /
sangs rgyas mnyan du yod pa'i 'dze ta'i tshal na bzhugs pa'i tshe /
dge slong 'char ka bsod snyoms las phyir 'khod pa'i 'og tu 'dod chags kyis yongs su non nas lag pa gnyis kyis pho mtshan bsgreng ba bcangs btsir te khu ba pho ba'i 'og tu /
dge slong gud nas 'ongs pa zhig gis nad dris nas /
shin tu bde ste rims nad kyis gdungs pa las bral ba bzhin no zhes pa las bcas /
khu ba ni rnam pa lnga'i phyir 'byin te /
bde bar bya ba dang /
sngags kyi phyir dgos pa dang /
sa bon gyi phyir dgos pa dang /
sman du dgos pa dang /
brtags pa'i phyir dgos pa'o / /
khu ba nyid kyang rnam pa lnga ste /
sngon po dang /
dmar po dang /
ser po dang /
gar ba dang /
sla ba'o / /
yan lag ni bdun dang ldan na lhag mar 'gyur te /
gang zhe na /
'byin pa der mos pa dang /
rang gi khu ba thog ma'i gnas nas 'phags pa reg pa las spyad par rang gi yan lag go / /
'di rnams dang ldan par phyung na lhag mar 'gyur /
sbubs su zhugs pa'i 'og tu byung ba dang /
'dod chags dang ldan pas pho mtshan la mthos 'jal ba dang gar byed pa dang /
chu'i rgyun du zed de phyung ba dang /
rlung gis bsgul te phyung ba dang /
nam mkha' la rkub bskyod de phyung ba dang /
bskyod nas btang ba'i 'og phyung ba dang /
'di rnams ni sbom por 'gyur ro / /
yang dge slong chags shing brtul ba'i sems kyis /
bud med kyi lus la reg par gyur tam /
lag pa nas gzung ngam /
dpung pa nas bzung ngam /
len bu nas bzung ngam /
yan lag dang nying lag gang yang rung ba nas mnams kun du mnams te /
dga' bar tshor na dge 'dun lhag ma'o / /
sangs rgyas mnyan du yod pa 'dze ta'i tshal na bzhugs pa'i tshe /
dge slong 'char ka gtsug lag khang gi sgo srung zhing 'dug pa'i gan du /
mnyan du yod pa'i bu mo rnams ltad mo la 'ongs pa dag la 'char kas chos bshad pa'i bar du 'dod chags kyis non nas bzung ste bud med mnyes pa las bcas /
yan lag 'di lnga dang ldan na lhag mar 'gyur te /
bud med spyad bzod pa dang /
bud med kyi lus ma nyams pa dang /
bdag gi lus ma nyams pa dang /
gos kyis ma g.yogs pa dang /
bzung nas bde ba bdag gir byas pa'o / /
yan lag 'di lnga dang ldan na lhag mar 'gyur /
bud med spyad mi bzod pa dang /
skyes pa dang /
ma ning dang mtshan gnyis pa la byas te /
yan lag dang ldan na sbom por 'gyur /
byol song la bzung ste yan lag dang ldan na nyes byas su 'gyur ro / /
yang dge slong gang chags shing brtul ba'i sems kyis bud med la gnas ngan len gyi tshig sdig pa can 'byung bar mi 'os pa 'khrig pa dang ldan pa dag skyes bus na chung la ji lta ba bzhin du smras na dge 'dun lhag ma'o / /
sangs rgyas mnyan du yod pa 'dze ta'i tshal du bzhugs pa'i tshe /
dge slong 'char ka gtsug lag khang gi sgo srung zhing 'dug pa'i gan du /
bud med ltad mo la 'ong ba mthong ba nas 'dod chags kyis non par gyur te /
stegs bsngags la sogs pa'i 'khrig pa'i tshig dang ldan par smras nas /
bud med dag gis dpyas par gyur pa las bcas /
yan lag ni rnam pa bzhi dang ldan na lhag mar 'gyur te /
bud med spyad mi bzod pa la 'khrig tshig smras pa dang /
mos don go ba dang /
'dod chags kyi sems yod pa'o / /
bud med spyad mi bzod pa dang /
skyes pa dang /
ma ning dang /
mtshan gnyis pa la 'dod chags kyi sems kyis 'khrig tshig tu smras na sbom po /
byol song la smras na nyes byas so / /
yi ge'i 'bru gnyer la chags shing zhes bya ba ni 'phral du sems chags pa'o / /
brtul ba ni sdug bsngal ba la sems zhen pa'o / /
gnas ngan len man chad yan lag bzhi dang sbyar te /
nyes pa dang spyi'i mtshan nyid dang rang gi mtshan nyid dang dpe'o / /
de la gnas ngan len gyi tshig ni nyes pa dang sbyar te /
kha na ma tho ba dang bcas so / /
sdig pa can dbyung bar mi 'os pa ni spyi'i mtshan nyid dang sbyar te /
ya rabs kyis mnyan du mi rung ba'i tshig la bya'o / /
'khrig pa dang ldan pa ni rang gi mtshan nyid dang sbyar te 'khrig pa'i tshig dang ldan pa'o / /
skyes bu na chung gi dpe dang sbyar te /
dper na skyes bu na chung la ji lta ba bzhin bsams so / /
bud med la chags sems med par 'khrig tshig tu smra ba dang /
chags sems dang bcas pas 'dod chags spangs pa'i bud med la 'khrig tshig tu smras na sbom por 'gyur ro / /
yang dge slong gang chags shing brtul ba'i sems kyis /
rang gi lus kyir kun du spyad pa'i phyir bud med kyi mdun du 'di lta ste /
nga lta bu dge slong tshul khrims dang ldan pa dge ba'i chos can tshangs par spyod pa dang /
'di ltar 'khrig pa dang ldan pa'i chos 'dis kun spyad na che zhe chos 'di ni kun du spyad pa'i mchog go zhes bsngags pa brjod na dge 'dun lhag ma'o / /
sangs rgyas mnyan du yod pa'i 'dze ta'i tshal du bzhugs pa'i tshe /
dge slong 'char ka gtsug lag khang srung zhing 'dug pa'i gan du /
bud med ltad mo ltar 'ong ba la tshangs par spyod pa'i mchog ni nga lta bu yon tan dang ldan pa dang sbyar te /
nga'i lus bde bar byas na de ni spyad pa'i mchog go zhes smras nas bud med kyis dpyas pa las bcas /
yan lag ni rnam pa lnga dang ldan na lhag mar 'gyur te / /
bud med spyad bzod pa dang /
chags sems yod pa dang /
nyid kyi khar smras pa dang /
gzhan la bcol ba dang /
bud med kyis don go ba'o / /
sbom por 'gyur ba ni ltag tu smos pa dang 'dra'o / /
yi ge'i 'bru gnyer la lus kyir kun du spyod pa zhes pa ni lus bsro zhing mnye ba nas mi tshangs par spyod pa'i bar du'o / /
tshul khrims dang ldan pa'i tshul khrims kyi phung po dang sbyar /
dge ba'i chos can ni ting nge 'dzin gyi phung po dang ldan pa /
tshangs par spyod pa ni shes rab kyi phung po dang ldan par spyod pa'o / /
yang dge slong gang bud med la skyes pa'i tshig gam /
skyes pa la bud med kyi tshig gis chung ma dang mdza' na mor smyan byed na tha na skad cig de nyid kyang rung ste dge 'dun lhag ma'o / /
sangs rgyas mnyan du yod pa 'dze ta'i tshal na bzhugs pa'i tshe /
drug sde smyan byed pa la zhugs te /
skyes pa dang bud med kyi tshig phan tshun skyel bar byed pa de /
khyim pa dag gis sangs rgyas kyi slob ma chos ma yin pa spyod do zhes dpyas pa las bcas /
yan lag ni gsum dang ldan na lhag mar 'gyur te /
thog ma phrin blangs pa dang /
pha rol nas bzlugs pa dang /
phrin lan slar bskyal ba dang ldan na lhag mar 'gyur /
nges pa rnam pa gsum dang ldan pa ste /
bdag po gcig tu nges pa dang /
dngos po gcig tu nges pa dang /
dus gcig tu nges pa'o / /
de la bdag po gcig tu nges pa ni bud med la skyes pa'i tshig dang /
skyes pa la bud med kyi tshig ces pa dang sbyar ro / /
dngos po gcig tu nges pa ni chung ma'am mdza' na mo zhes pa dang sbyar /
dus gcig tu nges pa ni tha na skad cig de nyid kyi'ang rung ste zhes pa dang sbyar ro / /
de la chung ma ni rnam pa bdun te /
chus byin pa'i chung ma dang /
nor gyis nyos pa dang /
rgyal mtshan gyis phrogs pa dang /
dga' bas thob pa dang /
dga' bas gnas pa dang /
mnyam du 'tsho ba dang /
de'i skad cig pa'o / /
de la mdza' na mo'ang rnam pa bcu ste /
phas bsrungs pa /
mas bsrungs pa /
ming pos bsrungs pa /
'di skabs nas sa bcad gcig chad dam /
phu nu mos bsrungs pa /
sgyug mos bsrungs pa /
gnyen gyis bsrungs pa /
rigs kyis bsrungs pa /
rus kyis bsrungs pa /
'khrug pa med pa can dang bcu'o / /
khyo shug 'thab pa la'ang rnam pa bdun te /
chung ma dang po gsum dang 'thab pa'i mod la bsdums pa dang /
'thab nas cung zad lon nas bsdums pa dang /
rtswa bcad pa las bsdums pa ni nyes byas re re /
rdo gsum bor ba las bsdums pa dang /
khrims kyis phye ba las bsdums pa ni sbom po re re chung ma ma yin par bsgrags pa las bsdums pa dang /
dril brdungs pa las bsdums pa ni lhag ma re re dang sbom po re re /
'di rnams lan bdun 'thab pa las lan bdun bsdums na nyes byas gsum dang sbom po bzhi dang /
lhag ma gnyis te dgu phrugs su 'byung bar 'gyur ro / /
phrin blangs nas pha rol dbang med pa gcig la bsdums na sbom po gcig dang nyes byas gcig /
phyir yang dbang med pa'i gan du bskyal na nyes byas /
dbang yod pa las phrin blangs /
dbang yod pa las bsdums pa las dbang med pa'i gan du bskyal na sbom po gnyis dang nyes byas gcig /
dbang yod pa la slar bskyal na lhag mar 'gyur /
bu sring lta bu btsongs te rin zos na skra can btsongs pa dang /
mi tshangs par spyod du bcug par gyur pas phas pham pa'i sbom po gnyis su 'gyur /
rin ma zos na sbom po gcig /
bdag gis blangs te dge slong gis bdag po med pa'i bdag gi phyir khang pa brtsigs na dge slong des khang pa tshad bzhin du brtsigs shing de la khang tshad ni 'di yin te /
nang srid du bde bar gshegs pa'i mtho bcu gnyis zhed du mtho bdun no / /
gzhi lta ba'i phyir dge slong des /
dge slong dag khrid cig /
khrid pa'i dge slong de dag gis kyang rung ba dang /
mi rtsod pa dang /
yangs par rtogs shig gal te dge slong gis gzhi mi rung ba'am /
rtsod pa'am mi yangs pa zhig tu bdag gis blangs pa bdag po med pa /
bdag gi phyir khang pa brtsig gam /
gzhi lta ba'i phyir dge slong dag ma khrid dam dge slong khrid pa dag la gzhi ma bstan tam /
tshad las 'das na dge 'dun lhag ma'o / /
sangs rgyas yul mnyan du yod pa na bzhugs pa'i tshe /
dge slong rnams khang pa mangs pas la la ni rin ches te bor /
la la ni chung ches te bor nas /
khang pa gzhan rtsig pa la zhugs nas dge ba'i bar chad du gyur te /
bram ze dag gis dpyas pa la bcas /
de la bdag gis blangs zhes bya ba ni sa gzhi dang rtsi shing dang /
brtsig pa'i yo byad dang /
gla mi la sogs pa bdag gis gzhan la bslangs pa'o / /
bdag po med pa'i bdag gi phyir zhes pa ni khang pa'i bdag po 'di'o zhes gzhan la bsngos pa med pa'o / /
bde bar gshegs pa'i mtho bcu gnyis ni tha mal pa'i khru bco brgyad do / /
mtho bdun zhes pa ni tha mal pa'i khru phyed dang bcu gcig go / /
gzhi lta ba'i phyir dge slong khrid cig pa ni gzhi rung ba dang mi rtsod pa dang yangs par bya ba'i phyir ro / /
de la gzhi rung bar chud pa ni sems can gyi tshad med pa ste /
sbrul dang sdig pa dang /
srin bu shing zan dang /
grog mo yan chad kyi tshang med pa'o / /
de la mi rtsod par chud pa ni gtsug lag khang dang rgyal po'i pho brang dang bram ze'i khang khyim dang mi nye ba'o / /
yangs par chud pa ni khang pa'i rtsig drung nas 'dom gang tshun chad na chu dang gad pa la sogs pa med pa'o / /
de phan chad na ni yi ge'i gnyer ni 'phrul du brda phrad par zad do / /
de la yan lag ni rnam pa drug dang ldan na lhag mar 'gyur te /
bdag gcig pu'i phyir dang /
yo byad gzhan la bslangs pa dang /
gzhi mi rung ba la sogs pa gsum dang ldan pa dang /
lung med pa dang /
tshad las 'das pa dang /
grub pa'i mtha'o / /
de la lung med pa dang /
gzhi mi rung ba dang /
rtsod pa dang mi yangs pa dang /
tshad las 'das pa dang /
'di rnams ni gzhan dang mi ldan te /
re re dang ldan pa na sbom por 'gyur ro / /
dge slong gzhan la legs par bsgo ste /
khang pa rtsig tu bcol ba las de dge slong des nan tan ma byas na yang ltung ba'i rim pa khang pa'i bdag po'i dge slong dang 'dra'o / /
dge slong la rtsig tu bcol ba'i 'og tu /
bdag gis kyang yo byad byin te /
brtsigs pa las 'gal na ltung ba'i rim pa ltag ma bzhin du gnyis ka las 'byung bar 'gyur ro / /
khang pa'i tshad thang gis dbang ba las /
khong bskor te gru bzhir bgyis na /
zheng tshad las lhag pa'i sbom por 'gyur /
khang pa gcig gi tshad 'di las 'dar mi gnang du zad kyi /
tshad las ma 'das na mig grangs mang du byas kyang nyes med do / /
bdag gtogs par gang zag gnyis gsum tsam gyi phyir dge slong khang pa brtsigs na bkag pa gcig pu'i phyir ma yin pas sbom por 'gyur ro / /
g.yog bran gyi khang pa brtsigs na yang sbom por 'gyur ro / /
spyod lam bzhi shong ba'i khang pa rtsig pa ni lung gsol mi dgos so / /
gzhi rung ba dang /
mi rtsod cing yangs pa dang /
tshad las ma 'das pa ni ltag ma dang 'dra'o / /
khang pa gnam 'phang gi rtseg mar ni lnga rtseg man chad gnang /
dge slong gis bdag po yod pa dang /
dge 'dun gyi phyir gtsug lag khang chen po cig na gzhi lta ba'i phyir dge slong des dge slong dag khrid cig /
khrid pa'i dge slong dag gis kyang gzhi mi rung ba dang rtsod pa dang yangs par rtogs shig /
dge slong gis gzhi mi rung ba dang rtsod pa dang mi yangs pa zhig tu bdag po yod pa dge 'dun gyi phyir gtsug lag khang chen po rtsig gam /
gzhi lta ba'i phyir dge slong dag ma khrid dam /
dge slong khrid pa dag la yang gzhi ma bstan na dge 'dun lhag ma'o / /
sangs rgyas mnyan du yod pa na bzhugs pa'i tshe /
gzhan gyis brtsigs pa'i gtsug lag khang na drug sde 'khod pas /
dga' bo la smras pa /
dga' bo ltos shig /
gtsug lag khang 'di yo ste ma legs so zhes pa dang /
dga' bos smras pa /
khyed kyis rdo gsum brtsigs kyang mi nus pas dpya bya'am zhes smras pa dang /
drug sde nga rgyal skyes te /
gtsug lag khang brtsigs pa'i sa gzhi rgyal po la gsol nas /
rgyal po'i pho brang 'khor ma gtogs par gzhan gar dga' bar rtsig tu gnang ngo zhes byung ba dang /
bram ze las nor dang yo byad bslangs nas /
bram ze'i bu lnga brgya bram ze'i sngags slob mkhan pa'i sa grib lcang chen po yod de de'i mdun du drug sde bsod snyoms len pa'i tshe /
bram ze'i bus dpyas pa'i 'khon gyis /
drug sdes nub gcig gis grib shing bcad de /
sa gzhi bsnyams nas gtsug lag khang brtsigs te bram ze 'khrugs pa las bcas /
bdag po yod pa ni gzhan la bsngos pa'i bdag po yod pa dang /
phyogs bcu'i dge 'dun la bsngos pa'o / /
yi ge'i 'bru gnyer gzhan ni ltag ma dang 'dra /
yan lag gsum dang ldan na lhag mar 'gyur te /
lung med pa dang gzhi rung ba la sogs pa'i gsum dang ldan na mthar phyin pa'o / /
yan lag gcig dang mi ldan na sbom por 'gyur /
lung med pa dang gzhi mi rung ba la sogs pa ni gcig po 'ba' zhig dang ldan na yang sbom por 'gyur /
gnam 'phang du rtseg ma bdun man chad nas /
yang dge slong gang zhe sdang can zhig khros nas gnod par byed de /
ci nas kyang tshangs par spyod pa dang dbral lo snyam nas dge slong gtsang ma mnyes pa la rtsa ba med par phas pham pa'i chos kyis skur pa las /
de dus gzhan zhig na dris na rung ma dris kyang rung rtsod pa de yang rtsa ba med pa yin la /
dge slong yang zhe sdang la gnas pa zhig pas khros te smras so zhe na /
dge 'dun lhag ma'o / /
sangs rgyas yul mnyan du yod pa na bzhugs pa'i tshe /
dge slong mdza' bo dang sa can gud nas 'ongs pas gtsug lag khang du dris pa /
dge 'dun gyi mal stan dang kha zas 'god pa su yin dris pa dang de dag gis smras pa /
dge skos ni dge slong gyad bu nor zhes pa yin no zhes byas pa dang /
dge skos kyis dge 'dun bsod snyoms la 'jug pa'i grong lan bgos kyi bar du /
dge slong de gnyis tshe snga ma'i las kyis grong dbul por bab nas rab tu 'khrugs te khros pas 'khon du bzung nas dge slong de gnyis kyis sring mo dge slong ma grogs mo zhes bya ba bslus te /
dge slong gyad bu nor gyis mi rigs par byas te /
nga dang mi tshangs par spyod do zhes rgol du bcug nas /
sangs rgyas kyi mdun du mos brgal bar byas te /
dge slong de gnyis kyis kyang che bzhi byas te bskyur ba las bcas /
zhe sdang can zhes bya ba ni 'khon du bzung ba'o / /
khros pa ni 'phral du khros pa'o / /
gnod par byed pa ni dge slong gtsang ma la gnod par byed par rtsol ba tshangs par spyod pa dang dbral ba ni dge ba'i chos dang dge slong gi yo byad la sogs pa'o / /
ma nyes pa ni nyes pa med pa'i don skur ba'i tshig gis rtsa ba med pa rnam pa gsum ste /
mthong ba dang thos pa dang dogs pa med pa'o / /
skur ba ni mi tshangs par spyod ces bsgrags pa'o / /
de man chad ni brda phrad par zad do / /
yan lag ni tshangs par spyod pa dang dbral bar bya ba dang /
phas pham pa'i chos yin pa dang /
bsgrags pa dang /
gzhan kyi don go ba dang bzhi ste /
'di bzhi dang ldan na lhag mar 'gyur /
skur ba'i tshig ni gzhan la brjod dgur lhag ma re re /
gzhan las thos nas yid ches te /
ngas mthong ngo zhes brjod pa dang /
thos nas yid ma ches par mthong ngo zhes brjod pa dang /
thos nas dgos pa med pa dang 'di rnams 'dra ste /
rtsis mgo lhag ma dang ldan na lhag mar 'gyur ro / /
yang dge slong gang zhe sdang can zhig khros nas gnod par byed de /
ci nas kyang 'di tshangs par spyod pa dang dbral lo snyam nas dge slong gtsang ma ma nyes pa la gzhan cha ma yin pa phas pham pa'i chos kyis skur pa las de dus gzhan zhig na dris kyang rung rtsod pa de yang gzhan gyi cha ma yin par rtsod pa de yang bag tsam gyi cha las chos 'gal zhig blangs par zad la /
dge slong yang zhe sdang can la gnas pa zhig pas khros te smras so zhe na /
yang dge 'dun lhag ma'o / /
sangs rgyas rgyal po'i khab 'od ma'i tshal na bzhugs pa'i tshe /
gyad gyi bu dge slong gyad bu nor zhes bya ba de /
bya rgod sbungs pa'i ril rdos bskor ces bya ba'i rdzing gi 'gram na spyil po byas te gnas pa'i gan du dgra bcom pa'i 'bras bu thob pa'i dge slong ma ut+pa la'i mdog ces bya ba der 'ongs pa dge slong mdza' bo dang sa can gyis mthong nas sngon gyi 'khon ma btang te skur pa'i sems skyes nas /
ri kha na ri dwags mi tshangs par spyod pa mthong ba'i cha las blangs nas gyad bu nor dang dge slong ma ut+pala'i mdog 'khrig pa spyod pa mthong ngo zhes bsgrags pa las bcas /
yi ge'i 'bru gnyer gzhan ni gong ma dang 'dra'o / /
gzhan gyi cha ma yin zhes pa la /
gzhan ni 'khor ba las gzhan pa ste mya ngan las 'da' ba'o / /
de'i cha yin pa ni dge ba'i phyogs rnams de'i cha ma yin pa ni mi dge ba'i phyogs rnams te /
yang na gzhan gyi cha zhes bya ba ni ri dwags mi tshangs par spyod pa'o / /
ma yin pa zhes bya ba ni mi tshangs par spyod pa ma yin pa'o / /
yan lag ni tshangs par spyod pa dang dbral bar bya ba dang /
gzhan gyi cha ma yin pa dang /
nyid kyis brjod pa dang /
gzhan gyi don go ba'o / /
sbom por 'gyur ba ni ltag tu smos pa dang 'dra'o / /
yang dge slong gang dge 'dun 'dum pa dbye ba'i phyir zhugs te /
dbye bar bya ba'i phyir rtsod pa yang dag par bzung nas rab tu 'dzin cing 'dug nas dge slong rnams kyis tshe dang ldan pa khyod dge 'dun 'dum pa dbye ba'i phyir ma 'jug shig /
dbye bar bya ba'i phyir rtsod pa yang dag par bzung nas rab tu 'dzin cing ma 'dug cig /
tshe dang ldan pa dge 'dun 'dum par gyis shig /
dge 'dun mthun zhing mi phyed kun du dga' mi rtsod rtse gcig 'don pa gcig cing chu dang 'o ma gcig tu 'dres pa bzhin du gyur /
ston pa'i bstan pa gsal bar byed na bde ba la reg par gnas par 'gyur gyi /
tshe dang ldan pa khyod dge 'dun dbye bar bya'i dngos po 'di lta bu thong shig ces bsgo bar bya'o / /
dge slong de la dge slong rnams kyis de skad bsgo nas gal te dngos po de gtong ba de lta na ni legs /
gal te mi gtong na dngos po de spang bar bya ba'i phyir lan gnyis lan gsum du yang dag par bsgo bar bya yang dag par bstan par bya'o / /
lan gnyis lan gsum du yang dag par bsgo yang dag par bstan nas dngos po de gtong na de lta na ni legs /
gal te mi gtong na dge 'dun lhag ma'o / /
sangs rgyas rgyal po'i khab na bzhugs pa'i tshe /
dge slong lhas byin rnyed pa dang bkur sti la chags nas de ni sangs rgyas kyang bgres 'khogs pha ma 'khor rnam bzhi la ston yang mi spyod kyi 'khor rnam bzhi bdag la gtod cig dang bdag gis bstan par bgyi zhes gsol nas /
shAkya'i bu dang maud gal gyi bu tshangs par spyod pa'i tshogs la yang 'khor rnam pa bzhi mi gtad na /
ro dang 'dra ba mchil ma za ba khyod ci'i phyir gtad ces bka' stsal pa dang /
lha sbyin rab tu ma rangs nas dge spyod rgya mtshos byin pa la sogs pa la /
kye dge slong dag ngas yo byas shing gzir bzhin du ston pa'o zhes re ba bskyed mi nus kyi bdag cag gis sangs rgyas 'dug bzhin du nyan thos kyi dge 'dun dbye zhing 'khor dbye bar byas na gtam snyan pa zad mi shes par 'gyur ro zhes smras nas dge 'dun gyi dbye na la zhugs pa nas bcas /
de la dge 'dun 'dum pa zhes bya ba ni rnam pa drug dang ldan na 'dum pa yin te gang zhe na /
mtshan ma gcig pa dang /
las gcig pa dang /
tshul khrims gcig pa dang /
lta ba gcig pa dang /
spyod pa gcig pa dang /
'tsho ba gcig pa'o / /
de la mtshan mi gcig pa dper na lha sbyin gyis byas pa don med par 'gyur ba'i phyir ras kyi kha tshar ma bcad pa'i ga sha gyon pa lta bu'o / /
las mi gcig pa ni gang gsol pa dang zhu ba'i las kyis sgrub pa dang mi mthun par spyod pa'o / /
tshul khrims mi gcig pa ni dper na lha sbyin gyi tshul khrims lhag par byas pa be'u la gnod pa'i phyir 'o ma mi btung ba dang /
byas pa don med pa mi 'gyur ba'i phyir ras kyi kha tshar mi bcad pa dang /
gu lang chen po'i khu ba yin pas na tshwa mi bza' ba dang /
'gro ba mang po'i bsod nams mi dgag pa'i phyir dgon par gnas mi bca' ba lta bu'o / /
lta ba mi gcig pa ni sangs rgyas kyi chos ma yin pa gzhan du de lta'o / /
spyod pa mi gcig pa ni bsod nams spyod pa la sogs pa la tshul tha dad pa'o / /
'tsho ba mi gcig pa ni dper na lha sbyin kha gsag dang /
gzhogs slong dang /
khe dang /
bkur stis 'tsho ba lta bu'o / /
de la dbye ba'i phyir zhugs pa ni rnam pa gnyis te /
sdom pa tha dad du 'dzud pa dang /
lam tha dad du 'dzud pa'o / /
dbye bar bya ba'i zhes bya ba ni zas mang po dang grogs mang po rnyed par bya ba'i phyir ro / /
rtsod pa yang dag par gzung ngo zhes pa ni de bzhin du bsams pa'o / /
rab tu 'dzin ces pa ni zhe la gnon pa'o / /
dge slong rnams kyis bsgo ba ni /
gang dbyen du zhugs pa de la dge slong mang yang rung bas tshig bzhams te bsgo bar bya ba'i don to / /
'dum par gyis ces pa ni bsgo ba ste brda phrad par zad do / /
dge 'dun mthun zhes pa ni lta ba la sogs pa'o / /
mi phyed ces pa ni gcig tu gyur pa'i don te chos mthun pa dang /
zang zing mthun pa dang /
dad pa mthun pa'i phyir ro / /
kun du dga' zhes pa ni dge ba'i phyogs 'phel ba'o / /
mi rtsod ces pa ni spyod pa ngan pa dang bral ba ste /
lta ba la sogs pas mi rtsod pa'o / /
rtse gcig ces pa ni dge ba'i phyogs sam ting nge 'dzin lta bu mi 'gyur ba'o / /
'don pa ni gcig ces pa ni so sor thar pa gcig pa'o / /
chu dang 'o ma 'dres pa ni gcig gi tshig gcig gis bzod pa ste /
dbyer mi phyed pa'i don to / /
ston pa'i bstan pa'i byed pa ni bstan cing bstad pa la bya'o / /
bde ba la reg par gnas pa la bde ba ni lus reg pa ni sems so / /
de la bsgo ba ni mi dge ba thong shig pa'o / /
bstan pa ni 'jug par gyis shig pa'o / /
dngos po de spang ba'i phyir zhes pa man chad ni dge 'dun gyis gsol pa dang /
zhu ba'i las kyis lan gsum bsgo bar bya'o / /
de la thog mar dge slong gis bsgo ba'i tshe ma btang na nyes byas /
dge 'dun gyis gsol ba dang zhu ba'i las kyis lan gsum bsgo te ma btang na lan gnyis kyi tshe sbom po re re /
gsum po'i tha mar ma btang na lhag mar 'gyur /
lhag ma 'di la nyes byas gcig dang /
sbom po gsum dang lhag ma gcig ste ltung ba lnga phrugs 'byung ngo / /
de la dge 'dun gyis bsgo ba'i las ma byas par dge 'dun phye bar gyur na /
lhag mar ni mi 'gyur khrims ni med par 'gyur ro / /
yan lag ni gsum ste ma btang na lhag ma'o / /
gcig gam gnyis sam mang po yang rung ste /
dge slong de'i grogs su gyur la dbyen med par phyogs nas /
gal te de dag dge slong rnams la tshe dang ldan pa dag dge yang rung sdig kyang rung /
dge slong 'di la khyod cung zad ma smra shig /
de ci'i phyir zhe na /
dge slong 'di ni chos smra ba /
'dul ba smra ba'o / /
dge slong 'di ni chos dang 'dul ba yang dag par bzung nas rab tu 'dzin cing spyod pa'o / /
dge slong 'di ni shes bzhin du smra'i mi shes par ma yin no / /
dge slong 'di gang la dad cing bzod pa de la bdag cag kyang dad cing bzod do zhes khyed de skad ma zer cig /
de ci'i phyir zhe na /
dge slong 'di ni chos ma yin par smra ba 'dul ba ma yin par smra ba'o / /
dge slong 'di ni chos ma yin par smra ba /
'dul ba ma yin par smra ba ste /
dge slong 'di ni chos ma yin par smra ba dang 'dul ba ma yin pa yang dag par bzung nas rab tu 'dzin cing spyod pa'o / /
dge slong 'di ni mi shes bzhin du smra'i shes par ma yin gyi /
tshe dang ldan pa dag khyed dge 'dun dbye ba la dad par ma byed par 'dul ba la dad par gyis /
tshe dang ldan pa dag dge 'dun 'dum par gyis shig /
dge 'dun mthun mi phyed kun du dga' mi rtsod rtse gcig 'don pa gcig chu dang 'o ma gcig tu 'dres pa lta bur 'gyur /
ston pa'i bstan pa 'byed na bde ba la reg par gnas par mi 'gyur gyi /
tshe dang ldan pa dag dge 'dun 'byed pa 'di 'dra ba la phyogs nas dbyen du smra ba thong shig ces de skad bsgo shig /
de ltar dge slong dag la dge slong dag gis de skad bsgo nas gal te dngos po de gtong ba lta na ni legs /
gal te mi gtong na dngos po spang ba'i phyir lan gnyis lan gsum du yang dag par bsgo bar bya yang dag par bstan par bya'o / /
lan gnyis lan gsum du yang dag par bsgo yang dag par bstan nas gal te dngos po de gtong ba lta na ni legs /
gal te mi gtong na dge 'dun lhag ma'o / /
sangs rgyas rgyal po'i khab na bzhugs pa'i tshe /
dge slong lha sbyin dge 'dun gyi dbyen byed pa'i rjes su dge slong ko ka li dang /
khaN+Da drab bya dang /
ka Da mo ra ka ti Sh+ya dang /
rgya mtshos byin pa la sogs pa phyogs pa las /
yi ge'i 'bru gnyer bsad pa la /
gzhan ni brda phrad par zad do / /
de la chos smra ba ni yang dag pa'i lta ba dang /
rtog pa dang /
rtsol ba dang /
dran pa dang /
ting nge 'dzin dang lnga'o / /
'dul ba smra ba ni yang dag pa'i ngag dang /
las kyi mtha' dang 'tsho ba gsum mo / /
chos dang 'dul ba yang dag par bzung zhes pa la chos ni mdo sde dang ma mo lta bu'o / /
'dul ba ni 'dul ba dngos so / /
de la yul ni rgyal po'i khab /
gang zag ni rgya mtshos byin la sogs pa /
nyon mongs pa ni bsgo ba rna la gzon pa'o / /
spyod pa ni rjes su phyogs pa'i las spyad pa'o / /
yan lag ni lan gsum gyi bar du bsgo ste ma btang na lhag mar 'gyur ro / /
grong ngam grong rdal zhig na dge slong mang po gnas shing 'khod pa de dag kyang khyim sun 'byin pa dang /
sdig pa'i chos kun spyod de /
de dag khyim sun 'byin par gnang ngam thos sam rab tu shes sam de dag sdig pa kun spyod par snang ngam /
thos sam rab tu shes na /
dge slong de dag la dge slong rnams kyis /
tshe dang ldan pa khyod khyim sun 'byin pa dang /
sdig pa'i chos kun du spyod de /
khyim sun 'byin par snang ngo / /
thos so / /
rab tu shes so / /
khyed sdig par yang kun du spyod pa snang ngo / /
thos so / /
rab tu shes so / /
tshe dang ldan pa dag gnas 'di nas dengs shig ces de skad bsgo ba ni /
gal te de dge slong rnams la /
tshe dang ldan pa dag 'di ni dge slong kha cig ni 'dod pas 'gro'o / /
zhe sdang gis 'gro'o / /
gti mug gis 'gro'o / /
'jigs pas 'gro ste /
nyes pa 'dra ba kho na las /
dge slong kha cig ni bskrad kha cig ni ma bskrad ces tshe dang ldan pa dag de skad ma zer cig /
de ci'i phyir zhe na /
dge slong de dag ni 'dod pas 'gro ba ma yin /
zhe sdang gis 'gro ba ma yin /
gti mug gis 'gro ba ma yin gyi /
tshe dang ldan pa dag khyed khyim sun 'byin pa dang sdig pa'i chos kun spyod de / /
byed khyim sun 'byin par snang ngo / /
thos so / /
rab tu shes so / /
khyed sdig pa kun spyod par snang ngo / /
thos so / /
rab tu shes so / /
tshe dang ldan pa dag 'dod pas 'gro //
zhe sdang gis 'gro /
gti mug gis 'gro /
'jigs pas 'gro'o zhes pa'i tshig gi lam 'di lta bu thong shig ces de skad bsgo shig /
dge slong de dag la dge slong rnams kyis de skad bsgo nas gal te dngos po de gtong ba lta na ni legs /
gal te mi gtong na dngos po de spang ba'i phyir /
lan gnyis lan gsum du yang dag par bsgo bar bya /
yang dag par bstan par bya'o / /
lan gnyis lan gsum du yang dag par bsgo yang dag par bstan nas /
gal te dngos po de gtong ba lta na ni legs /
gal te mi gtong na dge 'dun lhag ma'o / /
sangs rgyas mnyan du yod pa na bzhugs pa'i tshe /
srin bu'i ri zhes bya ba'i grong khyer na /
dge slong tha skar skyes dang /
nab so dang /
ngur ka dmar la sogs pa gnas pas grong de'i bud med dang gad rgyang 'dzem snyag dang stan gcig la 'khod do / /
phor bu gcig gi nang du 'phung glu len gar byed /
byol song sna tshogs kyi skad 'byin nas /
khyim pas bsod snyoms 'bul ba yang mi spro bar byas pa'i 'og tu dga' bo bsod snyoms la srin bu'i ri'i grong khyer du phyin nas bsod snyoms ma rnyed par gyur te /
de'i rgyu rkyen ci lta bu las gyur pa dge bsnyen chur 'jug can gyis bsnyad de /
dga' bos sangs rgyas la gsol nas /
tha skar skyes dang nab so gnyis grong khyer de nas skrod par dga' bos bka' stsal nas /
dge slong ngur ka dmar la sogs pa ni bros /
mnyan du yod par ltung ba bshags /
tha skar skyes dang nab so gnyis mnyan du yod par lhags nas /
ngur ka dmar la sogs pa dge 'dun gtsang ma'i nang na 'khod pa mthong nas 'khrug pa skyes te /
'dod pas 'gro'o zhes pa la sogs pa'i tshig smras nas /
lan gsum gyi bar du bsgo ba'i las byas pa las ma mnyan pa las bcas /
yi ge'i 'bru gnyer la /
de la grong ni grong tha mal pa'o / /
grong rdal zhes pa ni grong rdal chen po tshong 'dus dang bcas pa'o / /
khyim sun 'byin pa ni grong gis sun phyung ba la bya ste /
gnas gcig pa dang /
'tsho ba gcig pa'i sun phyung ba'o / /
de la gnas gcig pa ni bud med dang bcas pa'i grong ngo / /
'tsho ba gcig pa ni 'tsho ba thun mong du spyod pa ste /
mdor na gang gis grong mi snyan pa dang mi sdug pa med pa las /
de dag dge slong gis spyad na grong sun par bya ba'i don to / /
sdig pa'i chos kun spyod ces pa ni /
grong sun pa'i mtshan nyid dang bcas pa ste /
bud med dang mi rigs pa sna tshogs spyad pa'i don to / /
khyim sun 'byin par snang ba ni mthong ba'i don /
thos pa ni thos pa dngos rab tu shes pa ni dogs pa dang bcas pa'o / /
de ltar mthong zhing thos pa na khyim pa dang rab tu byung ba'i phyogs kyis mthong ba dang thos pa'o / /
gnas pas chog gis dengs shig pa ni dper srin bu'i grong nas bskrad pa'i don to / /
'dod pas 'gro'o zhes pa ni zang zing 'dod pa'i phyir dge slong kha cig bskrad ces pa'i don to / /
zhe sdang gis 'gro'o zhes pa ni zhe sdang gi dbang gis kha cig bskrad ces pa'i don to / /
gti mug gis 'gro'o zhes pa ni nyes par 'dra ba las 'dra ba ma shes pa'i don to / /
'jigs pas 'gro ba ni 'jigs pas na ngur ka dmar la sogs pa 'jigs pa ma bskrad ces pa'i don to / /
de man chad gzhan ni dngos su brda phrad par zad do / /
dge slong 'ga' zhig bka' blo mi bde ba'i rang bzhin du gyur la /
de la bstan par gtogs pa bslab pa'i gnas bde bar gshegs pa'i mdor gtogs pa rnams kyis dge slong dag gis chos dang mthun pa dang 'dul ba dang mthun pas bsgo na ngag ni nyan te /
tshe dang ldan pa dag dge yang rung /
sdig kyang rung /
bdag la cung zad kyang ma smra shig /
bdag kyang tshe dang ldan pa dge yang rung /
sdig kyang rung /
cung zad kyang mi smra'o / /
tshe dang ldan pa khyed kyis bdag la smras pas chog gis tshig gi lam thong shig ces zer na /
dge slong de la dge slong de dag gis tshe dang ldan pa khyod bstan par gtogs pa bslab pa'i gnas bde bar gshegs pa'i mdor gtogs pa rnams kyis dge slong dag gis chos dang mthun pa 'dul ba dang mthun pa dag gis bsgo na /
bdag nyid ngag mi nyan par byed pa tshe dang ldan pa nyid ngag nyon cig tshe dang ldan pa khyod la dge slong de dag gis chos dang mthun pa 'dul ba dang mthun pa dag gis bsgo nas tshe dang ldan pas kyang dge slong dag la chos dang mthun pa 'dul ba dang mthun pas smros shig /
ci'i phyir zhe na /
'di lta ste /
gcig gis ngag gcig nyan pa dang /
gcig la gcig 'doms shing rjes su ston pa dang /
gcig gis gcig ltung ba las 'byin pa de lta bus ni bcom ldan 'das de bzhin gshegs pa dgra bcom pa yang dag par rdzogs pa'i sangs rgyas de'i 'khor 'di 'phel bar 'gyur gyi /
tshe dang ldan pa khyod ngag mi nyan pa'i las kyi mtha' 'di 'dra ba thong shig ces de skad bsgo shig /
de ltar dge slong de la dge slong rnams kyis de skad bsgo nas /
gal te dngos po de gtong ba lta na ni legs gal te mi gtong na dngos po de spang ba'i phyir lan gnyis lan gsum du yang dag par bsgo bar bya /
yang dag par rab tu bstan par bya'o / /
lan gnyis lan gsum du yang dag par bsgo /
yang dag par rab tu bstan nas gal te dngos po gtong ba lta na ni legs /
gal te mi gtong na dge 'dun lhag ma'o / /
sangs rgyas yul kau shAm+bI na bzhugs pa'i tshe /
dge slong mos pa can la ltung ba byung nas /
slar gso ba mi byed pa la /
phan par 'dod pa'i dge slong gis bskul ba las dge slong mos pa can khros nas /
ltung ba khyad la byung na gzhan su zhig slar gso bar byed /
gang la ltung ba byung ba de slar gso bar byed grang /
khyed rnams ni dper na shing rnams kyi 'dab ma lhags te gcig tu 'dus pa bzhin du khyed kyang rigs dang rus tha dad pa las rab tu byung nas 'dus te dpung gcig tu byas so zhes smras nas /
dge 'dun gyis lan gsum gyi bar du bsgo ba las mnyan pa las bcas /
yi ge'i 'bru gnyer la bka' blo mi bde ba'i rang bzhin can zhes bya ba ni gang bsgo ba'i lan log pas glon cing /
dag par 'gyur ba nyid la bya'o / /
bstan par gtogs pa bslab pa'i gnas zhes bya ba ni so sor thar pa'i bslab pa'o / /
bde bar gshegs pa'i mdor gtogs zhes bya ba ni 'dul ba'i yan lag mdo sde las 'byung ba rnams so / /
chos dang mthun pa ni mthun pa dang thos pa dang dogs pa'i gdeng yod pa'o / /
de yang rnam pa bzhi ste /
dus la bab par bsgo ba dang /
bden par bsgo ba dang /
don dang bcas pas bsgo ba dang /
gnyen po'i tshul gyis bsgo ba yin gyi /
de bzhi las bzlog pas ma yin no / /
de la dus la bab pa ni mi mang po'i khrod lta bur bsgo ba'i dus ma yin pa'o / /
bden pa ni bden pa yang dag na bsgo bar bya'o / /
don dang bcas pa ni don yod par bsgo'i don med pa ma yin no / /
gnyen po'i tshul ni khro ba'i tshig rtsub mo lta bus bsgo bar mi bya ba'i don to / /
'dul ba dang mthun pa ni nyid kyang 'dul ba la gnas shing pha rol la'ang 'dul ba bzhin du 'doms pa'o / /
ngag mi nyan ces pa ni skabs phye ste /
ltung ba'i dngos po brjod cing phyin chad mi bya bar yi dam bcas pa las mi nyan pa'i don to / /
dge yang rung zhes pa ni dge ba la ma bzhugs shig /
sdig kyang rung zhes pa ni sdig pa las ma bzlog shig pa'o / /
bdag la smras pas chog ces pa ni dge ba'i bshes gnyen gyi tshig ma bzod nas yi chad pa'o / /
de man chad gzhan ni brda phrad par zad do / /
gcig gi ngag gcig gis nyan ces pa ni bzod pa 'bul zhing len pa'i don to / /
'doms pa ni rgyu mi mthun pa'i phyogs rnams kyi gnyen po ni 'di lta bu yin gyi de lta bur sgrubs shig par ston pa'o / /
rjes su ston pa na 'dul ba'i bslab par gtogs pa phran tshegs yan chad mi bya bar ston pa'o / /
chos de bzhin na sangs rgyas kyi slob ma'i 'khor mang du 'phel zhing rgyas par 'gyur ro / /
yan lag ni lan gsum gyi bar du bsgo ste /
ma nyan na lhag mar 'gyur /
yan lag 'ga' dang mi ldan na sbom por 'gyur ba ni ltag tu smos pa bzhin no / /
tshe dang ldan pa bdag gi dge 'dun lhag ma'i chos bcu gsum po 'di dag bshad zin to / /
dgu ni nyes pa dang po nyid kyis so / /
bzhi ni yan lag gsum gyi bar du'o / /
lhag ma bcu gsum la chas skur pa yan chad /
dgu ni nyes pa byung ma thag tu lhag mar 'gyur /
dbyen man chad tha ma bzhi ni dge 'dun gyis gsol ba dang zhu ba'i las kyis lan gsum gyi bar du bsgo ste /
nyan du ma btub na lhag mar 'gyur ro / /
dge slong gis de dag las ltung ba gang yang rung ba zhig byas la /
ji srid du bcabs pa de srid du /
mi 'dod bzhin du chad pa byed du gzhug go / /
dge slong gis mi 'dod bzhin du chad pa byas na /
de'i 'og tu zhag drug gi bar du dge 'dun mgu bar bya'o / /
dge slong gis mgu bar byas nas dbyung ba la thogs te /
chos dang mthun par byas la /
dge slong gi dge 'dun gyis sems mgu bar byas na gang na dge slong gi dge 'dun tshogs nyi shu yod pa de dbyung bar bya'o / /
dge slong gi dge 'dun gyi tshogs nyi shur gcig gis ma tshang bar dge slong de phyung nas /
dge slong de yang ma phyin la /
dge slong de dag kyang smad par 'gyur te de la de ni dus yin no / /
yan lag 'di gsum gyis ltung ba las tshangs par 'gyur te /
gang zhe na /
bsams pa dang chad pa dang gang zag go / /
de la shes bzhin du bcabs pa ni bsams pa dang sbyar /
mi 'dod bzhin du zhes bya ba nas sems mgu bar byas na zhes pa'i bar du ni chad pa dang sbyar /
gang na dge slong gi dge 'dun gyi tshogs nyi shu yod pa zhes bya ba ni gang zag dang sbyar te /
mdor na bcabs pa'i bsam pa yang dran par byas la mthol la chad pa dang mgu ba'i lam byed pa ma gtogs par dge 'dun nyi shu yang tshang bas las byas na /
dge slong de'i ltung ba gsos par 'gyur ro / /
gzhung las chos mthun par byas la zhes pa ni bcabs pa'i chad pa'i las byas zin pa'i don to / /
sems mgu bar byas na zhes pa ni sla thabs kyis mgu bzhag drug gi bar du byas pa'o / /
de la bcabs pa'i chad pa ni ji srid bcabs pa de srid kyi bar du chad pa'i las byed du gzhug ste /
chad pa'i las de ma zin par lhag ma zhig byung ste /
re zhig bcabs na'ang chad pa snga ma'i las byas zin pa'ang spang la bub la /
lhag ma phyi ma ji srid du bcabs pa yang de srid du chad pa'i las byed du gzhug go / /
lhag ma'i chos gang zag la mthol du rung ba yang rnam pa bzhi ste /
rkyen gyis bskal ba dang /
ngo tsha ba dang /
mdo sde dang ldan pa dang /
grags pa dang ldan pa'o / /
de la rkyen gyis bskal pa ni dge 'dun gyi nang na chad pa'am mgu ba'i las byed cing 'dug pa'i 'phro las /
me dang chu dang dgra lta bu'i rkyen byung ste /
dge 'dun so sor gyis par gyur na gang zag la bshags pas kyang tshangs par 'gyur ro / /
de la ngo tsha ba ni lhag ma'i chos mi spyod pa las /
lan 'ga'i dus dus su lhag ma zhig byung na /
lus kyis mi thegs pa tsam du 'gyod pa'i nyams skyes te /
phyin chad mi bya bar yang yi dam bcas mthol du yang ngo tsha chen po dang ldan na /
gang zag yid gcugs pa las mthol bas kyang tshangs par 'gyur ro / /
de la mdo sde dang ldan pa ni sde snod gsum dang ldan zhing kun gyi ston par grags pa zhig lhag ma byung na /
dge 'dun mang po la bsgrag tu sngon mkhas pa'i yon tan gyi sgra de med par 'gyur bas na /
gang zag yid gzugs pa la mthol bas kyang tshangs par 'gyur ro / /
de la grags pa dang ldan pa ni sngon tshul khrims sam ting nge 'dzin gyi thub pa dang ldan par grags pa zhig byung na /
yang lhag ma bshags pa 'dra bar rig par ba'o / /
de la bdag gis tshe dang ldan pa dag la /
ci 'di na yongs su dag par gnas sam zhes dri'o / /
ci 'di na yongs su dag par gnas sam zhes lan gnyis lan gsum du dri'o / /
'di na tshe dang ldan pa dag yongs su dag na gang gi phyir cang mi smra bas de de bzhin du 'dzin to / /
lhag ma bcu gsum brjod kyang su yang mi smra bas na klog pas yid ches par byed pa'i don to / /
tshe dang ldan pa ma nges pa'i chos gnyis po 'di dag ni zla ba phyed phyed cing so sor thar pa'i mdo 'don pa las 'byung ngo / /
ltung ba snga ma dran par bya zhing phyin chad yi dam 'char gzhug pa'i phyir zla ba phyed phyed cing bshad par bya'o / /
yang dge slong gang bud med dang lhan cig gcig pu gcig dang /
dben pa skyabs yod pa na 'dod pa chog par stan la 'dug pa las /
gal te dge bsnyen ma'i tshig yid ches pa de la phas pham pa'am dge 'dun lhag ma'am ltung ba'am chos gsum po las chos gang yang rung ba zhig brjod pa las /
dge slong gis 'dug par khas blangs nas phas pham pa'am /
dge 'dun lhag ma'am /
ltung ba'am chos gsum po las chos gang yang rung bas byed du gzhug ste /
dge bsnyen ma'i tshig yid ches pas dge slong de la chos gang dang gang brjod pa chos de dang des dge slong de byed du gzhug go / /
'di ni ma nges pa'i chos so / /
sangs rgyas mnyan du yod pa na bzhugs pa'i tshe /
dge slong 'char ka bsod snyoms la zhugs te khyim bdag gi chung ma sbed ma'i gan du phyin nas sbed ma dang pus mo sprad cing chos 'chad pa dge bsnyen ma sa gas mthong nas /
'dis nyes pa mi byed kyang ma dad pa dag gis mthong bar 'gyur ro snyam nas phyin chad gcig po gcig pu skyabs yod pa'i stan la lhan cig tu mi 'dug pa'i sdom pa stsal bar sangs rgyas la gsol ba las bcas /
gcig ni pho gcig ni mo mtshan tha dad pa skyabs yod pa na stan yod kyang rung med kyang rung ste 'dug pa las ltung ba 'di lta bu zhig spyad do zhes dge bsnyen pho yang rung mo yang rung bas brgal na de chos bzhin du bya'o / /
dge bsnyen la rnam pa gnyis te /
bden pa mthong ba'i dge bsnyen dang /
srog gi phyir shes bzhin gyi brdzun mi smra ba'i dge bsnyen no / /
de la rnam pa bzhis na nges pa'i chos su 'gyur te /
gang zhe na /
dngos po dang /
yul dang /
bsam pa dang /
dbang po'o / /
de la lhan cig ni dge slong dang bud med lhan cig ces pa dang sbyar /
yul ni dben pa skyabs yod pa dang sbyar /
bsam pa ni 'dod pa chog par stan la 'dug zhes pa dang sbyar /
'bru gnyer gzhan ni brda phrad par zad do / /
yang dge slong gang bud med dang lhan cig gcig pu gcig dang dben pa skyabs yod pa ni 'dod pa mi chog par 'dug pa las /
gal te dge bsnyen ma'i tshig yid ches pas de la dge 'dun lhag ma'am ltung ba'am chos gnyis po las chos gang yang rung ba zhig brjod pa las /
dge slong gis kyang 'dug par khas blangs na dge 'dun lhag ma ltung ba'am chos gnyis po las chos gang yang rung bar byed du gzhug ste /
dge bsnyen ma'i tshig yid ches pas dge slong de la chos gang dang gang brjod pa'i chos de dang de byed du gzhug go / /
'di ni ma nges pa'i chos so / /
sangs rgyas mnyan du yod pa na bzhugs pa'i tshe /
dge slong ri bo dang khyim bdag gi chung ma nyes sman gnyis pus mo sprad cing chos 'chad pa dge bsnyen ma legs skyes mas mthong nas gsol ba las bcas /
dngos po dang /
yul dang /
bsam pa dang /
dbang po rnams kyang sbyar ba ni lhag ma dang 'dra'o / /
dge bsnyen pho mo gang yang rung bas yon tan dang ldan pas /
ji skad smras pa bzhin du de'i chos bzhin byed du gzhug pa yang gong ma dang 'dra'o / /
tshe dang ldan pa dag bdag gi ma nges pa'i chos gnyis po dag bshad zin to / /
de la bdag gis tshe dang ldan pa dag ci /
ci 'di na yongs su dag par gnas sam zhes dri'o / /
ci 'di na yongs su dag par gnas sam zhes lan gnyis lan gsum gyi bar du dri'o / /
'di na tshe dang ldan pa dag yongs su dag na gang gang gi phyir cang mi smra bas de de bzhin du 'dzin to / /
'di'ang ltag tu smos pa dang 'dra'o / /
mdor na /
'chang ba 'bral ba 'jog pa dang / /
'khru bar byed dang len pa dang / /
slong dang stod g.yogs smad g.yogs dang / /
rin thang so sor bskur ba'o / /
'di'ang ltag ma dang 'dra'o / /
tshe dang ldan pa dag spang ba ltung ba'i chos sum cu po 'di dag ni zla ba phyed phyed cing so sor thar pa'i mdo 'don pa las 'byung ngo / /
'di'ang ltag tu smos pa dang 'dra'o / /
dge slong gi chos gos zin pas gtan pa phyung na /
zhag bcu'i bar du gos lhag pa rung ba ma byas par chongs shig /
de las 'das par bcangs na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong rnams gos mang por gyur te /
gtsug lag khang gi phyag dar byed pa'i tshe'ang gos sna gcig gyon /
chag chag 'debs pa'i tshe'ang gos sna gcig gyon /
gzhan yang de bzhin du gos brje zhing snga brtul gyi bya ba mang pos g.yengs pas dge ba'i bar chad du 'gyur te /
gzhan gyis dpyas pa las bcas /
gos zin te gtan pa phyung zhes pa rnam pa bzhi ste /
gos kyang zin la gtan pa'ang phyung ba dang /
gos kyang ma zin la gtan pa'ang ma phyung ba dang /
gos zin kyang gtan pa ma phyung ba dang /
gtan pa phyung yang gos ma zin pa'o / /
'og ma gsum ni ltung bar yang mi 'gyur bas 'dir ni dang po dang sbyar ro / /
gtan pa 'byin pa'i dus ni ston zla 'bring po'i tshes bcu drug la gtan pa drubs nas dpyid zla ra ba tshes bcu drug la gtan pa 'byin te /
de'i tshe gos rnyed zin pa rnams zhag bcu'i bar du byin gyis ma brlabs pa 'chang du rung /
zhag bcu'i skya rengs gis chod de /
sngags kyis gdab pa ni rgyu ma btags pa dang /
kha dog ma brtags pa dang /
dbyibs ma brtags pa yang rung ste /
khru gang khru bzhi yan chad sngags kyis gdab po / /
rgyu ma brtags pa'i sngags kyis ma btab kyang spang ni mi dgos te nyes byas su 'gyur ro / /
zhag bcu 'das pa'i spang ba byung nas ring mo zhig gi 'og tu dngos po spong na yang de gnyis kyi bar du yo byad phran tshegs yan chad rnyed do cog spong bar 'gyur ro / /
dge slong gis chos gos zin te /
gtan pa phyung nas gal te nub gcig chos gos gsum las gang yang rung ba zhig dang mtshams kyi pha rol du bral na dge 'dun gyis gnang ba ma gtogs te spang ba'i ltung ba'o / /
sangs rgyas mnyan du yod pa na bzhugs pa'i tshe dge slong rnams kyis gos mang po rnyed nas bgor mi bra bar gyur te rnyed pa rnams bsags nas grong rgyu ba'i tshe chos gos gcig pos lus ma yog par gyur pa dang mang po sogs pa'i bya ba la zhugs pas dge ba'i bar chad du gyur te /
gzhan gyis dpyas pa las bcas /
gtan pa phyung ba'i don ni ltag ma dang 'dra /
de la gtan ces bya ba ni chos gos drub pa 'am 'khru zhing skem pa'i tshe chos gos tshad kyi shing leb chen po la sbyar te /
gzer gyis btab na gtan pa bzhin bu chos gos gsum las mtshams gcig gi dge 'dun gyis chos gos sngags kyis btab na gtan te 'bral bar mi 'gyur ba'i phyir ro / /
gtan pa phyung ba'i nyin par dge slong so so'i chos gos la sngags kyis btab nas phyi de'i ston zla 'bring bo'i tshes bcu drug gi bar du so so'i chos gos sngags can 'chang ba las nub gcig mtshams kyi phyi nang du bral bar gyur na spang ba'i ltung ba'o / /
bral ba'i spang ba byung nas ring mo zhig gi 'og tu dngos po de spong na de gnyis kyi bar du yo byad phran tshegs rnyed do cog kyang spang bar 'gyur ro / /
de la mtshams kyi mdo tsam du smos na /
gtsug lag khang ngam /
grong khyer gyi nang na dge slong 'dug pa na lha khang gi phyi ra'i rgyab 'dom gang tshun chad /
mtshams grong khyer gyi phyir chen po'i rgyab nas shing rta gang tsam tshun chad dam /
ra lug rgyu ba rdul gyis phog pa tshun chad mtshams thang bu la nyal lam 'dug na 'dom gang tshun chad lam du 'gro ste /
chus mchod na 'dom bzhi bcu rtsa dgu tshun chad mtshams so / /
skya rengs rnam pa gsum ste /
sngo rengs dang ser rengs dang dmar rengs so / /
de la 'bral bar 'gyur ba ni sngo rengs kyis chod pa la bya ste /
skya rengs ni snga thun gyi tho rangs kyi sum cha lus tsam la 'byung ngo / /
chos gos kyi sngags 'chags pa ni rgyu brtags pa dang /
dbyibs brtags pa dang /
kha dog brtags pa las 'chags te /
de la rgyu brtags pa ni lug bal dang /
kha che dar dang /
se bo dar dang /
srin bal dang /
ko shon dang /
ras bal rnams so / /
de la kha dog brtags pa ni ser po dang /
dmar po dang /
sngon po'o / /
dbyibs brtags pa ni sbu bu can lta bu ma yin pa'o / /
de la dge 'dun gyis 'bral ba gnang ba ni 'od srungs rgas te /
sbyar ma mi thegs pa dang shA ri'i bu rlung nad can gyis sbyar ma mi thegs pa lta bu 'bral du gnang ba ni gnang ba'i dus so / /
dge slong gis chos gos zin te gtan la phyung nas dus ma yin pa'i gos shig rnyed la /
'dod na dge slong des long shig blangs te gal te langs na ni myur du gos drubs la chong shigs /
gal te mi langs na gos ma langs pa langs par rnyed du re ba zhig yod na /
dge slong des zla ba gcig gi bar du zhog shig /
de las 'das par bzhag na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong rnams kyis gos mang po rnyed nas /
kha langs su rnyed du re ba'i gos mang po bsags nas /
dge slong bya ba nyung zhing don nyung ba dag gis dpyas pa las bcas /
chos gos gsum las gang yang rung ste /
gcig med pa'i rgyu zhig rnyed na de langs na drubs la chong shig /
de mi langs te kha skong du reng zhig yod na zla ba gcig gi bar du bcang /
de phan chad 'das na spang ba'i ltung ba'o / /
chos gos kyi rgyu dkar po zhig bdog ste /
kha skong ba kha dog can zhig rnyed du re na yang rung /
yang kha dog can zhig bdog pa las kha skong dkar po zhig rnyed du re na yang rung /
kha dog bsgyur zin pa zhig bdog la kha skong ni kha dog de dang mi 'dra ba zhig rnyed du re ba mi rung ngo / /
chos gos gsum la ma gtogs pa gzhan ni zla ba gcig gi bar du 'jog tu mi gnang ngo / /
yang dge slong gang dge slong ma nye du ma yin pa la gos rnying pa 'khrur bcol tam 'tshed du bcol tam 'a chag tu bcol na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong 'char kas nyid kyi chung ma sbed ma la chos bshad pa'i tshe /
'dod chags langs nas /
dge slong mas kyang 'dod chags langs pa shes nas bros pa dang phyi bzhin du bsnyags nas lam du khu ba stor ba sham thabs la reg pa de 'dod chags zhi ba'i 'og tu dge slong ma sbed ma la 'khrur bcug nas sbed mas khu ba skam po btogs te mngal gyi sgor blugs pa las bur chags pa las bcas /
nye dur chud pa ni pha'i rgyud la zung ba dun /
ma'i rgyud la zung bdun ni gnyen du chud pa'o / /
gos rnying par chud pa ni lo gcig la dus bzhir bcas pa'i dus gcig gi bar du bgos pa ni rnying pa'o / /
dge slong ma gcig la 'khru ba dang 'tshed pa dang /
'chag tu bcol na yang spang ba'i ltung ba gcig go / /
gos kyi dngos po ni gcig la /
dge slong ma gsum gcig la ni 'khrur gcig la ni 'tshed gcig la ni 'chag tu bcol na spang ba'i dngos po ni gcig ltung ba ni gsum mo / /
chos gos sngags can gsum ma gtogs pa'i gos gzhan zhig 'khrur bcug pa dang /
chos gos sar pa 'khrur bcug na nyes byas /
nye du ma yin par shes par shes bzhin du bcol ba dang /
nye du yin nam ma yin par the tshom za bzhin du bcol ba ni spang ba'i ltung ba'o / /
nye du yin par bsams te bcol ba ni nyes byas /
nye du yin pa las ma yin par bsams te bcol ba dang yin nam ma yin the tshom za bzhin du btsal na nyes byas nye du shes bzhin pa la bcol na nyes byas med do / /
'di'ang bye brag bzhi ste /
yul ni mnyan du yod pa /
gang zag ni 'char ka /
nyon mongs pa ni 'dod chags /
dngos po ni 'khrur bcug pa'o / /
yang dge slong gang dge slong ma nye du ma yin pa las gos blangs na brjes pa ma gtogs te /
spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos dge slong ma ut+pa la'i mdog la ras yug gcig bdog pa de blangs nas sangs rgyas kyi spyan sngar dge slong ma'i chos gos zegs par gyur nas lo rgyus gsol ba las bcas gos brje ba ni chos gos bzang ngan mnyam pa gnyis brjer rung /
bzang ngan yod kyang dad pas phul na brjer rung /
dge slong ma gos rin che ba 'chang du mi gnang bas /
dge slong pha'i gos ngan pa dang brje na yang /
dge slong phas snon khan sbyin /
ma brjes par blang du rung ba ni chos bshad nas dad pa skyes te phul ba dang /
bsnyen par rdzogs pa'i tshe phul ba dang /
yang na dus kyi gos 'bul te /
dge slong pha'i mdun du gos bskur nas song na 'di rnams ni blang du rung /
'di yan bye brag bzhi ste /
yul ni mnyan du yod pa na /
gang zag ni nye dga' bo /
nyon mongs pa ni ma dad par blangs pa ste 'dod chen po ni chos gos so / /
chos gos ma gtogs pa'i gos gzhan brjes na nyes byas /
yang dge slong gang khyim bdag gi chung ma nye du ma yin pa'i gan du song ste /
gos blangs na dus la bab pa ma gtogs te spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bo 'dze ta'i gtsug lag khang gi sgo na 'chag cing 'dug pa'i gan du khyim bdag dra ma stod g.yogs dang smad g.yogs kyis lus dkris te 'ongs pa la nye dga' bos chos bshad pa'i rjes la ras de dus kyis blangs te /
khyim bdag gis kyang ma dad pa bzhin phul nas /
khyim bdag gcer bur gyur pa skyabs med pa la zas byin gyis mthong nas /
des nye dga' bo la smras pa /
dge slong ni 'dod pa bsnyung ba'i phyir rab tu byung na /
nye dga' bo khyod ni khyim bdag ma dad bzhin gos 'phrogs pa la bltas na 'dod pa skyed pa'i phyir rab tu byung ba lta zhes smras pa dang /
nye dga' bos smras pa /
lhas sbyin pa byed pa la yi dags kyi bgegs byed pa'i chos byung ste /
khyim bdag dad pas gos byin pa la nyes pa ci yod smras nas gzhan gyis dpyas par gyur pa las bcas /
khyim bdag pho las bcas mod kyi khyim bdag mo yang rung ste /
gos blangs na slong ba'i tshe nyes byas /
thob par gyur nas spang ba'i ltung ba'o / /
ltung bar gyur pa yang rnam pa gsum ste /
rin dang kha dog dang khru'o / /
de la rin ces bya ba ni chos gos kaR+ShA pa Na lnga ri ba gcig blangs na slong ba'i tshe nyes byas /
thob na spang ba'i ltung ba'o / /
kAR+ShA pa Na lnga ri ba zhig blangs pa las kAR+ShA pa Na drug yan chad ri ba zhig thob na slong ba'i tshe nyes byas /
lhag par thob pa la ltung ba med do / /
de bzhin kha dog sngon po zhig blangs pa las dmar po thob pa dang gos khru lnga pa zhig blangs pa las khru drug pa yan chad cig thob na de bzhin du rig par bya'o / /
yul ni mnyan du yod pa /
gang zag ni nye dga' bo /
nyon mongs pa ni 'dod chen /
dngos po ni gos so / /
de la dus ni 'di yin te /
dge slong gos rkun pos khyer ram /
gos brlag gam gos tshig gam gos rlung gis khyer ram chus khyer na de la de ni dus yin no / /
rkyen 'di rnams kyis gos med par gyur na nye du ma yin pa la slong du dbang ste /
dngos po ni 'og nas 'byung ngo / /
dge slong gos rkun pos khyer ram /
gos tshig gam /
gos rlung gis khyer ram /
chus khyer na khyim bdag gam khyim bdag gi chung ma nye du ma yin pa'i gan du song la gos slongs shig /
gal te de la bram ze'am khyim bdag dad pa zhig gis dus kyis gos mang po 'bul bar 'dod na /
dge slong des stod g.yogs dang smad g.yogs las gos lhag par ma len cig de las lhag pa blangs na spang ba'i ltung ba'o / /
sangs rgyas mnyan du yod pa na bzhugs pa'i tshe /
yul ba kha'i dge slong bzhi bcu yul rgyur dong ba las chom pos bcom ste /
gos phrogs nas 'dze ta'i tshal du lhags pa dang drug sde rnams kyis dge slong rnams kyi phyir khyim pa las gos mang po blangs te /
bzang po rnams ni dge slong nyid kyis khyer ngan pa rnams ni ba ta'i dge slong la byin pa las bcas /
de la yi ge'i gnyer gzhan ni brda phrad par zad do / /
stod g.yogs dang smad g.yogs zhes bya ba la rnam pa gnyis te /
khyim pa'i stod g.yogs ni srid du khru bcu gnyis zheng du khru bdun /
smad g.yogs kyang khru bdun te /
dad pa chen po zhig gis dus kyis 'bul na ras 'di gnyis blang du rung /
de la dge slong gi stod g.yogs ni chos gos sbyar ba la bya ste /
de nyid rim gyi rgyu dang smad g.yogs thang pa khru lnga pa gcig len du dbang de las lhag pa rnams blangs na spang ba'i ltung ba'o / /
ltung ba 'di'i bye brag bzhi po la /
yul ni mnyan du yod pa /
gang zag ni drug sde /
nyon mongs pa ni 'dod chen /
dngos po ni ma dad pa'i gos blangs pa'o / /
dge slong gi phyir khyim bdag gam khyim bdag gi chung ma nye du ma yin pas gos kyi rin cig spags nas bdag gis gos kyi rin 'dis 'di lta bu 'di 'dra ba'i gos shig so so nas nyos la /
ming 'di zhes bya ba'i dge slong 'ong na de la gos rung ba dus su bskon no snyam pa las de la gal te dge slong de la sngar ma bsgo bar rnam par rtog pa 'ga' zhig byung ste /
khyim bdag gam khyim bdag gi chung ma yin pa de'i gan du song nas bzang po 'dod pa'i phyir tshe dang ldan pas bdag gi phyir gang gos kyi rim spags pa gang yin pa gos kyi rin des tshe dang ldan pa 'di lta bu 'dra ba'i gos la /
gos rung ba dus su bdag la bskon na legs so zhes smras te /
gos te grub na spang ba'i ltung ba'o / /
sangs rgyas mnyan du yod pa na bzhugs pa'i tshe khyim bdag cig khro gtum che ba zhig la /
dge slong nye dga' bos chos bshad nas /
dad pa skyes te /
khyim bdag khyo shug gnyis kyis dge slong de la gos rgyu'i rin ras yug gcig sbyin par bgros pa las khyim bdag gi bran mos nye dga' bo la sbran pa dang /
nye dga' bo 'ang khyim bdag gi gan du song nas khyed kyis gos sbyin par byas pa ga re zhes byas pa dang ras yug gcig phyung ste phul nas /
nye dga' bos smras pa /
khyim bdag khyed la gtong ba'i bsod nams yod na /
ngas spyad par ni mi chog gis bzang po cig byin cig ces smras nas khyim bdag de nyid la ni ras bzang po med de /
tshong dus su nye dga' bos rgyus mkhan byas nas bzang po nyos te /
rin phyi dus su sbyin par byas pa las ma 'byor nas sdug bsngal bar gyur pa las bcas /
yi ge'i gnyer gzhan ni brda phrad par zad do / /
gos zhes bya ba ni kha dog bsgyur ba'o / /
dus zhes bya ba ni gtan pa drubs te /
zla ba lnga'i bar du chos gos len du gnang ba'i dus la bya'o / /
rnam par rtog pa 'ga' zhig 'byung zhes bya ba khyim bdag gi bran mos sbran pa'i don to / /
ltung ba'i bye brag bzhi la yul ni mnyan du yod pa /
gang zag ni nye dga' bo /
nyon mongs pa ni 'dod chen /
dngos po ni gos so / /
dge slong gi phyir khyim bdag gi chung ma nye du ma yin pa so so nas gos kyi rin cig spags te /
bdag cag gnyis kyis so so nas gos kyi rin 'dis gos 'di lta bu 'di 'dra ba zhig so so nas nyos te /
dge slong ming 'di zhes bya ba 'ongs te bdag cag gnyis kyis so so nas de la gos rung ba'i dus su bskon no zhes byas te /
de la gal te dge slong de la sngar ma bsgo bar rnam par rtog pa 'ga' zhig byung ste /
khyim bdag dang khyim bdag gi chung ma nye du ma yin pa'i gan du song nas bzang po 'dod pa'i phyir tshe dang ldan pa dag gis bdag gi phyir so so nas gos kyi rim spags pa gang yin pa gos kyi rin des tshe dang ldan pa dag so so nas gos 'di lta bu 'di 'dra ba zhig nyos la /
gnyis yang gcig tu gyur bas dus su gos rung ba bdag la skon cig ces de skad smras te /
gos grub na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos khyim bdag pho mo gnyis la chos bshad nas khyo shug de gnyis dad pa skyes te /
gos kyi rin zhig spags pas gos re re zhig nyos te /
nye dga' bo la sbyin par byas pa las khyim bdag gi bran mos sbran nas /
nye dga' bo khyim bdag gi gan du song te /
bdag gi phyir khyed gnyis kyis gos kyi rin so so nas spags te /
bzhag pa shin tu dge ba yin rin de gnyis gcig tu bsdus la chen po bzang po zhig nyos la skon cig ces byas nas /
de gnyis kyi gos kyi rin de bsdus te /
bzang po tshol ba'i phyir nyon mongs pa las bcas /
yi ge'i 'bru gnyer dang ltung ba'i bye brag bzhi po yang ltag tu smos pa dang 'dra'o / /
dge slong gi phyir rgyal po'am /
blon po'am /
bram ze'am /
khyim bdag gam /
grong rdal gyi mi'am /
ljongs kyi mi'am /
nor can nam /
tshong dpon nam /
ded dpon gyis kyang rung ste pho nya'i lag tu gos kyi rin bskur la /
de nas pho nya de yang gos kyi rin khyer nas dge slong de dag la der song ste phyin nas dge slong de la 'phags pa mkhyen par mdzod cig gos kyi rin 'di dag ni khyod la rgyal po'am blon po'am bram ze'am khyim bdag gam grod rdal gyi mi'am ljongs kyi mi'am nor can nam tshong dpon nam /
ded dpon nam /
ded dpon ming 'di zhes bya bas bskur gyis thugs brtse ba'i slad du 'phags pa 'di dag bzhes shig ces de skad zer ba dang /
dge slong des pho nya la tshe dang ldan pa pho nya dge slong dag ni gos kyi rin len du mi rung ste /
bdag cag dus su gos rung ba zhig rnyed na len to zhes de skad bsgo shig /
gal te pho nya des dge slong de la gang 'phags pa rnams kyi zhal ta bgyid pa'i 'phags pa rnams kyi zhal ta pa 'ga' mchis sam zhes de skad zer ba dang gos 'dod pa dge slong gis pho nya 'di ni dge slong rnams kyi zhal ta byed pa ste /
'di rnams kyi zhal ta byed pa'o zhes kun dga' ra ba'i dge bsnyen zhal ta byed pa ston cig /
de nas pho nya des gos kyi rin de dag khyer nas zhal ta byed pa ga la ba der song ste phyin nas zhal ta byed pa de la tshe dang ldan pa zhal ta byed pa shes par gyis shig /
khyod kyis gos kyi rin 'di dag gis gos 'di lta bu 'di 'dra ba zhig nyos la dge slong ming 'di zhes bya bar 'ongs te /
gos rung ba dus su skon cig ces de skad smras te /
de nas pho nya des zhal ta byed pa de la shin tu legs par bsgo zhing bstan nas dge slong de ga la ba der song ste phyin nas dge slong de la 'phags pa'i zhal ta bgyid pa gang lags pa bstan pa de la bdag gis legs par bstan gyis de'i gan du bzhud cig dang khyed la gos rung ba dus su bskon no / /
de skad zer ba dang /
gos 'dod pa'i dge slong des zhal ta byed pa'i gan du song la /
tshe dang ldan pa zhal ta byed pa bdag la gos dgos so / /
tshe dang ldan pa zhal ta byed pa bdag la gos dgos so zhes lan gnyis lan gsum du bsgul cing /
dran par gyis shig /
lan gnyis lan gsum du bskul te dran par byas nas /
gal te gos grub pa lta na ni legs /
gal te ma grub na lan lnga lan drug du snang ba'i phyogs su cang mi smra bar 'dug cing /
de ltar lan bzhi lan lnga lan drug tu snang ba'i phyogs su cang mi smra bar 'dug nas /
gal te grub na ni legs gal te ma grub na de'i 'og tu gos grub pa'i phyir btsal te gos de grub na spang ba'i ltung ba'o / /
gal te ma grub na phyogs gang nas gos kyi rin 'ongs ba der bdag 'gro bar bya'o / /
yang na yid brtan pa'i pho nya thong la /
tshe dang ldan pa khyod kyis dge slong ming 'di zhes bya ba'i phyir gang gos kyi rin bskur ba de dag ni dge slong dgos pa cir yang ma grub kyis shes par gyis shig /
tshe dang ldan pa dag rang gi nor de chud ma gsan cig /
ces de skad bsgo shig /
de la de ni dus yin no / /
sangs rgyas rgyal po'i khab na bzhugs pa'i tshe /
rgyal po gzugs can snying po'i blon po bram ze dbyar tshul bzhugs pa'i tshe /
dge slong nye dga' bos chos bshad pa la dang par gyur nas dong tse drug cu zhig sbyin par byas pa las /
nye dga' bo mnyan du yod par song nas /
de'i phyi bzhin du pho nya la dong tse bskur te /
nye dga' bo tshong dus kyi dbus na 'dug pa'i gan du pho nyas dong tse bskyal nas dge slong gser dngul la mi reg pa'i phyir nye dga' bos spos 'tshong pa'i byis pa zhig la bzhag go / /
de nas ring po ma lon par dong tse khyer shog ces byas pa dang /
des smras pa bdag tshong 'dus pa'i 'dun ma la sngar ma mchis na chad pa 'byung gi /
btsun pa cung gzhes shig myur du slar mchi'o zhes pa dang /
nye dga' bos tshar bcad nas dong tse 'byin pa la ring mo zhig thogs nas /
spos 'tshong gi khye'u 'dun chad dong tse drug cu bcad nas de chos la sngar dad pa skyes pa bri ba las bcas /
zhal ta pa'am don sgrub pa la gtan tshigs dang bcas pa las lan gsum bskul te grub na legs ma grub na lan gsum gyi bar du mi smra don sgrub pa la gang na 'dug pa'i drung du 'greng ste thabs kyis bskul cig /
nor bdag la tshur ma spring ba'i lan tshun chad gos te phul na blang du rung /
gal te spring ba de'i 'og tu nor bdag de mi 'khrug par bdag gis byas gos 'di long shig ces zer na blang du rung /
ltung ba'i bye brag bzhi la /
yul ni mnyan yod pa /
gang zag ni nye dga' bo /
nyon mongs pa ni 'dod chen gyis 'khor ba /
dngos po ni dong tse'o / /
mdor na /
srin bal 'ba' zhig cha gnyis dang / /
drug gi bar dang mtho gang lam / /
'khru ba dang ni sa le sbram /
mtshan ma btab dang nyo tshong ngo / /
bsdus pa'i don ni lhag ma dang 'dra /
yang dge slong srin bal gyi stan sar ba byas na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong rnams srin bal gyi stan sar pa byed pa la zhugs nas dka' zhing rin ches che ba sems las gyur pa dang mu stegs can gyis srin bu bsad do zhes dpyas pa las bcas /
pus mo yan chad lte ba'i khung man chad /
dkyil 'khor gsum khebs pa'i stan chung ngu'ang rung ste /
nang tshangs srin bal byas na spang ba'i ltung ba'o / /
srin bal 'god dang sgong dang phung po lta bu 'jig gam brtol na nyes byas /
yang dge slong gang lug bal nag po 'ba' zhig las stan sar pa byas na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong rnams lug bal nag po 'ba' zhig gis stan sar pa byed pa la zhugs pas rin che zhing rnyed dka' ba'i phyir sems las gyur pa dang /
khyim pa la rtag tu bal slong bas khyim pa skyo bar gyur pa las /
nag po ni rnam pa bzhi ste /
rang bzhin gyis gnag pa /
sngon por btsos pa /
dri ma can dang /
sa nag gis btsos pa ste /
skabs 'dir rang bzhin gyis gnag pa la bya /
lug bal rang bzhin gyis gnag pa 'ba' zhig las stan sar pa byas pa ni spang ba'i ltung ba'o / /
bal nag po'i chun po dang khyi'u dang phung po rnams rnal na spang ba'i ltung ba'o / /
ltung ba'i bye brag bzhi la gzhan ni lhag ma 'dra /
nyon mongs pa ni gzhan ma dad pa dang /
'das pa dang bcas pa'o / /
dge slong stan sar pa byed na phyed ni lug bal nag po 'ba' zhig las chug shig /
bzhi cha gcig ni dkar po 'ba' zhig las chug shig /
bzhi cha gcig ni 'khob bal las chug shig /
gal te dge slong gis phyed lug bal nag po 'ba' zhig las ma bcug gam /
bzhi cha gcig 'khob bal las ma bcug par stan sar pa byas na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong dag lug bal nag po 'ba' zhig la stan sar pa ma byed cig ces bka' stsal nas /
de dag gis dkar po dang 'khob ba la cung zad tsam gyis bsres te stan sar pa byas nas don nyung ba'i dge slong gis kyang dpyas pa las bcas /
cha las mang nyung du gyur na gang las gyur kyang rung ste spang ba'i ltung ba'o / /
bal dkar po rin che la nag po rin chung ba'i yul na ni nag po 'ba' zhig las byas na nyes pa med do / /
'di'i nyon mongs pa'ang ma dad pa dang 'das pa dang bcas pa'o / /
dge slong gis stan sar pa byas na mi 'dod bzhin du lo drug tu byas pa chong shig /
gal te dge slong gis lo drug tshun chad du stan rnying pa de spangs kyang rung stan sar pa gzhan byas na dge 'dun gyis gnang ba ma gtogs te spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong dag stan mang por gyur nas la la ni ring la la ni thung bar gyur te /
de dag bcos dka' zhes zer nas /
stan sar pa gzhan byed pa la zhugs pas dge ba'i bar chad du gyur nas /
don nyung ba'i dge slong gis dpyas pa las bcas /
lo drug ces bya ba ni lo lnga 'das te /
drug ni ngo mthong ba la bya'o / /
stan rnying pa spangs te med par byas la sar pa byed kyang rnying pa yod bzhin du sar pa byed kyang rung ste /
lo drug ma lon nas spang ba'i ltung ba'o / /
dge 'dun gyis gnang zhes bya ba ni sangs rgyas 'brog skyes pa'i 'brog bzang po'i nang du bzhugs pa'i tshe /
rlung nad dang lhags pa che bas ras sar pa'i gding ba lo drug tu ma thub nas lhags pas nyen te /
ras sar pa bting bas dge 'dun gyis dge slong la sar pa'i gding ba lo drug ma lon pa yang brjer gnang ba las bcas te /
dge 'dun spyi'i las byed pa'i gding ba lo drug mi thub na brjer gnang ba'i gdams pa sbyin par bya'o / /
dge slong gang gis gding ba sar pa byas na kha dog mi sdug par bya ba'i phyir gding ba kun la bde bar gshegs pa'i mtho gang gi sar pa glon cig dge slong gis sar pa'i kha dog mi sdug par bya ba'i phyir gding ba rnying ba kun la bde bar gshegs pa'i mtho gang gi sar ba la ma glan par gdeng ba sar pa spyod na spang ba'i ltung ba'o / /
sangs rgyas mnyan du yod pa na bzhugs pa'i tshe /
byang phyogs nas 'ongs pa'i tshong pa lnga brgyas sangs rgyas la bsnyen bkur byas nas dge slong gi gnas khang blta ba la zhugs so / /
de nas dge slong gi gding ba'i dbus rdol ba mthong ste dris pa dang /
zas byin gyi bdag pos dge slong 'di dag rtag tu bsam gtan byed pas gding ba rdol bar gyur to zhes smras nas /
tshong pa rab tu dad par gyur nas ras yug lnga brgya phul lo / /
de nas dge slong dag gis gding bas rab byas nas rnying pa rnams bor te phyag dar khrod du bor spungs pa sangs rgyas kyis gzigs nas /
khyim pa dang bram ze ni sha khrag zad kyis 'jal zhing sbyin par byed dge slong khyed ni spyod pa'i tshad mi 'dzin te da phyin chad rnying pa 'di dag kyang bsdus la sar pa la glon cig ces bka' stsal pa las bcas /
mdog mi sdug pa dang sra bar bya ba'i phyir gding ba rnying pa dbus rdol kyang tha ma ci lus pa bsdus te /
khru phyed dang do grub zhis sar pa dbus su ma glan na spang ba'i ltung ba'o / /
gding ba rnying pa'i mtha' dras tsam yang ma lus na ma glan kyang nyes pa med do / /
dge slong lam du zhugs pas lug gi bal zhig rnyed la 'dod na dge slong des long shig /
blangs nas khyer ba med na dpag tshad gsum gyi bar du ni bdag gir khyer cig /
de las 'das par khyer na spang ba'i ltung ba'o / /
sangs rgyas mnyan du yod pa na bzhugs pa'i tshe /
drug sde las lnga zhig bal yul du song nas phyir log pa'i tshe tshong pa mang po dag dang 'grogs nas tshong pas bal nyos pa'i shing rta lam du chag go /
de nas shing rta bcos su rkun pos 'jigs nas bal mang po bor ba drug sde rnams kyis blangs nas khur drags te de dag ri brags kyi grong mi rgod kyis 'jigs pa zhig gi drung du phyin pa dang /
de dag gis glang po che dang bcas pa'i dgra'i dpung 'ong bar mthong nas bros pa dang bal mang po btsal ba las /
don nyung ba'i dge slong dag gis dpyas pa las bcas /
dge slong gis dpag tshad gsum las 'das par lug bal khur du khyer na rgyang grags phyed la nyes byas /
rgyang grags re re la spang ba'i ltung ba re re'o / /
zhwa dang lham dang snying khab dang lcag pod kyi rgyu khyer ba ni nyes pa med do / /
yang dge slong ma nye du ma yin pa la lug bal 'khrur bcol tam rmel du bcol na spang ba'i ltung ba'o / /
sangs rgyas mnyan du yod pa na bzhugs pa'i tshe /
ltag tu smos pa'i bal drug sdes bgos pa'i shas dge slong 'char bas thob pa rnams thum po gnyis su byas nas dge slong ma skye dgu'i bdag mo la bcol nas /
bal len pa'i tshe dge slong ma gnyis kyis ma thegs pa dang bshig pa'i tshe khang pa mig du ma gang ste /
dge slong ma dag bal gyi las kyis nyon mongs shing skye dgu'i bdag mos btso blag byas pa'i lag pa dmar ba sangs rgyas kyis gzigs pa las bcas /
bal 'khru ba ni chung ngu na chur bcal pa tsam 'tshed pa ni chung ngu na tshon gyi nang du bsrubs pa tsam /
rmel ba ni chung ngu na tshums gcig rmel kyang spang ba'i ltung ba'o / /
bal gyi dngos po ni gcig la dge slong ma gsum zhig ste /
gcig la 'khru /
gcig la ni 'tshed /
gcig la ni rmel du bcol na /
dngos po spang ba gcig /
ltung ba ni gsum mo / /
dge slong ma gcig la yang las gsum char bcol na yang spang ba'i ltung ba'o / /
gnyen yin pa dang ma yin pa'i 'du shes ni ltag tu smos pa dang 'dra'o / /
yang dge slong gang rang gi lag gis sa le sbram len pa dang /
dngul blangs sam len du bcug na spang ba'i ltung ba'o / /
sangs rgyas rgyal po'i khab na bzhugs pa'i tshe dge slong gis gser dngul brtags pa blon po 'dus pa dag gcig kha mi 'dum zhing 'dug pa grong dpon gtsug na nor bus thos nas /
sangs rgyas la gsol ba'i lan du dge slong gis gser dngul ma brtags zhes bka' stsal ba las /
de'i 'og tu drug sdes sa le sbram mang po len cing spyod pa las gzhan gyis dpyas pa las bcas /
gser dngul mtshan mas btab kyang rung ma btab kyang rung ba dang /
nor bu dang /
mu tig dang /
bai DUr+ya bdag gis blangs sam gzhan gyis len du bcug na spang ba'i ltung ba'o / /
zur gyis len du bcug na nyes byas /
zangs dang lcags dang ro nye dang tshon mo steng la reg na nyes pa med /
gzhan gyi gser dngul lam rin po che la reg na spang ba ni med ltung ba'o / /
lam gyi brgyags zong lta bu sngags kyis gdab tu rung ba dang /
gzhan la bsngos pa ni blang du rung /
yang dge slong gang mtshan ma btab pa rnam pa sna tshogs la spyod par byed na spang ba'i ltung ba'o / /
sangs rgyas mnyan du yod pa na bzhugs pa'i tshe /
byang phyogs nas tshong pa 'ongs pas gcig pu pa'i mo bon ba la shing thog 'khar gzhong gang dang /
la ba srin bu nag po'i mdog lta bu bzang po gcig byin nas gcer bu pa'i grogs po dag gis 'dze ta'i gtsug lag khang du spyom du btang ngo / /
de nas dge slong nye dga' bos gcer bu pas la ba gyon pa mthong nas dris pa dang tshong pas nga la mchod pa byas so zhes smras so / /
de nas nye dga' bos chos bshad do /
khyed kyi ston pa'i lung las /
sgren mor rgyu ba spyod cig ces 'byung na /
khyed gar dgar tshul khrims ngan pa spyod na ma legs kyis la ba dang brje'o / /
ngas kyang gyon nas grong rgyu ba'i tshe gzhan gyis dris na gcer bu pa ming 'di zhes bya bas byin no zhes brjod par bya'o zhes nas /
la ba blangs pa'i 'og tu /
gcer bu grogs po rnams kyis tshangs par spyod pa dang dbral bar byas nas la ba len du 'ongs pa dang /
sangs rgyas kyis la ba ma byin na khrag dron po skyugs te 'chi'o zhes gsungs pa las glengs so / /
bcas pa dngos ni drug sdes gser dngul la sogs pa mtshan ma btab pa mang pos khe spogs byed pa na mu stegs kyis dpyas pa las bcas /
dge slong gis khe'i phyir yul phyogs su brin pa'i zong gis khe spogs byed na spang ba'i ltung ba'o / /
zong ni gser dngul mu tig bai DUr+ya 'bru la sogs pa'o / /
me shel dang chu shel lta bu 'chang du rung /
mtshan ma btab pa ni gser dngul lta bu las dong tser byas te ri mo'i mtshan ma btab pa la bya ste /
mdor na zong gi mtshan ma lta bu'o / /
'di lta bur mtshan ma rnam pa mang por spyod na spang ba'i ltung bar 'gyur /
yang dge slong gang nyo zhing 'tshong ba rnam pa sna tshogs byed na spang ba'i ltung ba'o / /
sangs rgyas mnyan yod na bzhugs pa'i tshe /
drug sde rnams kyis nyo tshong mang po byas te /
lo legs pa'i tshe 'bru rin chung ba rnams nyos la lo nyes byung ste 'bru rin che ba na btsongs nas mu stegs can gyis dpyas pa las bcas khe spogs bya ba'i phyir na nyo ba ba'i tshe nyes byas /
'tshong ba'i tshe na ltung ba'o / /
khe spogs bya ba'i phyir ma yin gyi spus zhes pa'i tshe na nyo ba'i tshe nyes byas 'tshong ba'i tshe nyes pa med /
khe btsal ba'i phyir spogs byas na /
ji tsam du khe phyin pa rnams spang /
zong gi rin thang khe phyin phyi pa gnyis dbyer mi phyed na bcas su spang ba'o / /
mdor na /
lhung bzed gnyis dang tha ga gnyis / /
byin phrogs ston zla tha chungs dang / /
dgon pa ba dang ras chen dang / /
bsngos pa dang ni bzhag pa'o / /
bsdus pa'i mdo ni ltag ma 'dra'o / /
dge slong gis lhung bzed lhag pa zhag bcu'i bar du chong shig de las 'das par 'chang na spang ba'i ltung ba'o / /
sangs rgyas mnyan du yod pa na bzhugs pa'i tshe /
sngun zan pa drug cu skyed mos tshal du song ba'i gan du song nas sngun zan pa gcig la nye dga' bos sbyin pa'i yon tan brjod nas /
lhung bzed blangs so / /
de nas sngun zan pas rab tu 'bul ba'i rigs na bdag la lhung bzed med do zhes byas pa dang /
nye dga' bos rang gi lhung bzed mtshan nas phyung ste bskur ba dang /
de'i rin dong tse drug cu phul lo / /
de bzhin du sngun zan pa drug cu kun gyi thad du lan re song nas lhung bzed re re'i rin blangs pa'i 'og tu sngun zan pa rnams 'dus te gtam byas na nye dga' bos lhung bzed drug cu'i rin blangs par gyur ba las bcas /
spang ba byung ba nas dngos po ma spangs kyi bar du lhung bzed dang chos gos la sogs pa dge sbyong gi yo byad ci snyed pa la yang snga ma'i rgyud kyis spang bar 'gyur ro / /
lhung bzed ches sam chung ngam skya bor gyur na zhag bcu las 'das par 'chang na'ang ltung ba med do / /
yang dge slong gang lhung bzed lhan pa lnga med par spyad bzod pa yod bzhin du /
bzang po 'dod pa'i phyir lhung bzed sar pa gzhan btsal te lhung bzed grub na spang pa'i ltung ba'o / /
dge slong des lhung bzed de dge slong gi 'khor la 'bul ba byas te /
dge slong gi 'khor de las lhung bzed gang tha mar gyur pa de la byin te /
dge slong khyod kyis lhung bzed 'di byin gyis ma brlabs ma bskur /
gzhan ma byin par tha mar chag la thug gi bar du bags kyis dal bus spyod cig ces byin cig /
de la de ni dus yin no / /
sangs rgyas mnyan du yod pa na bzhugs pa'i tshe /
spos 'tshong gi khye'u zhig la lhung bzed bzang po zhig bdog pa de dge slong bsod snyoms pa la phul nas dge slong ma blangs pa'i gtam dge slong 'khor du byas pa dang nye dga' bos gom pa bskyed de spos 'tshong ba'i gan du brgyugs so / /
de nas spos 'tshong gis dge slong 'char ba zhig 'ongs par mthong nas lhung bzed phrogs kyis dogs te sbas pa dang /
nye dga' bos mthong nas tshigs bcad byas te lhung bzed blangs so / /
de nas spos 'tshong gis kyang ma ster te rtsod cing 'dug pa'i gan du khyim bdag cig 'ongs nas /
nye dga' bo la phyag byas nas khyod kyis phyag khongs pa 'dis ci zhig bya zhes smras pa dang /
khyim bdag des btsun pa ci zhig bzhed ces byas nas /
des lhung bzed 'di nyos la nga la byin cig ces byas so / /
de nas khyim bdag gis lhung bzed nyos te nye dga' bo la byin pas /
don nyung ba'i dge slong gis dpyas pa las bcas /
lhung bzed spyad bzod bzhin du lhan pas btab ste sar pa btsal na spang ba'i ltung ba'o / /
lhung bzed rin gyis nyos sam bzang ngan brjes na ltung ba med do / /
mkhan po dang slob dpon dang dge 'dun lta bu la bsngos na mang du 'chang na'ang nyes pa med do / /
yang dge slong gang bdag nyid kyis blangs pa'i skud pa thag pa nye du ma yin pa la yongs su 'thag tu bcug ste /
gos grub na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos skyed mos tshal na /
yugs sa mo lnga brgyas ras skud 'khal zhing 'dug pa mthong nas sbyin pa'i yon tan brjod de skud pa blangs so / /
de nas yugs sa ma de dag gis skud pa srang re re byin nas tha ga pa spyi cer la yug gcig 'thag tu bcol lo / /
de nas btags zin te phul nas /
yang yug gcig 'thag tu bcol ba dang /
de yang 'thag tu ma btub nas /
blon po khyim bdag chen po zhes bya ba la /
nye dga' bos gsol nas tha ga pa spyi cer la 'thag tu bcug nas kyang ma btub pa dang ring lugs shig zla la khrid pa dang /
nye dga' bo dang gnyis kyis bcings brdegs nas ring lugs de la yang gsugs mang po zhig phul nas /
snam bu yang btags nas /
tha ga pa rab tu nyon mongs pas dpyas pa las bcas /
skud pa gzhan las blangs te tha ga pa la gla rngan byin nas 'thag tu bcug na ltung ba med do / /
skud pa gzhan gyis nyos sam gzhan gyis byin pa gla rngan ma byin par tha ga pa la 'thag tu bcug na ltung ba'o / /
gla rngan byin na rung gzhan las skud pa blangs te /
bdag gis btags sam gnyen la 'thag tu bcol na nyes byas /
dge slong gi phyir khyim bdag gam khyim bdag gi chung ma nye du ma yin pa zhig gis tha ga pa nye du ma yin pa la gos 'thag tu bcug pa las /
de la gal te dge slong la sngar de ma bsgo bar der rnam par rtog pa 'ga' zhig byung na /
tha ga pa nye du ma yin pa'i gan du song ste /
tshe dang ldan pa tha ga pa shes par gyis shig /
gos 'di bdag gi phyir btags gis /
tshe dang ldan pa tha ga pa gos 'di thag ran bzang ba dang yug khyim che ba dang 'jur mdud med par thog la bcag na legs so / /
tshe dang ldan pa dag tha ga pa la ni 'di lta ste /
ngas bza' ba'am bca' ba'am zas kyi rin chung zad cig sbyin no zhes de skad smras nas /
de la gal te dge slong des gos sgrub pa'i phyir /
'di lta ste bza' ba'am bca' ba'am kha zas kyi rin chung zad cig byin nas gos grub na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos khyim bdag bza' shug gnyis la chos bshad nas de gnyis dad par gyur nas gos shig sbyin par bgros te tha ga pa la 'thag tu bcug go / /
de nas khyim bdag de'i bran mo zhig gis thos nas nye dga' bo la bsnyad pa dang nye dga' bo tha ga pa'i gan du song ste /
gos 'di bdag gi phyir 'thag pa yin gyis yug khyim che zhing 'jur mdud med par gyis shig ces bsgo nas rngan par kha da'i la du byin no / /
de nas tha ga pas khyim bdag la rgyu snon yang dang yang bkug pas khyim bdag gis snam bu bltas nas ras chal bzang rab cig btags zin nas /
'di ni nye dga' bo la mi sbyin gyi phyis gcig btags te sbyin no zhes byas pa'i tshig tha ga pas nye dga'i gan du bskyal nas nye dga' bos bsgo ba nga khyim bdag de'i khyim na 'dug pa'i tshe khyer te shog ces byas nas /
nye dga' bo dang khyim bdag lhan cig tu 'khod pa'i tshe /
tha ga pas snam bu bskyal ba dang /
nye dga' bos tshigs bcad byas nas snam bu blangs pa'i 'og tu khyim bdag 'khrug pa las bcas /
tha ga pa la bsgo ba'i nyes byas /
thob na spang ba'i ltung ba'o / /
khyim bdag gis thog ma tha ga pa la /
thog ma rgyu ci phog pa nyi tshe bzang por 'thag tu bcug na nyes pa med /
yang dge slong gis dge slong la gos byin nas /
de'i 'og tu khros 'khrugs rngam ste /
mi dga' bar gyur nas slar phrogs pas 'phrog tu bcug kyang rung /
dge slong khyod la 'di mi byin gyis slar byin cig ces de skad kyang smras na /
dge slong des chos gos lhag ma yod pa slar byin cig ma byin na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos dge slong chos can la chos gos sbyar ma byin pa las phyis 'khrugs nas phyir phrogs pa las bcas phrogs sam 'phrog tu bcug kyang rung ste /
lus dang bral na spang ba'i ltung ba'o / /
chos gos dngos ni gzhan la mi spang gi tho ga ma gang la byin pa'i dge slong de las thal byung cig /
de ltar ma byas na nyes byas /
mi dge ba las bzlog cing dge ba la gzud pa'i phyir phrogs pa dang gzhan gyis brkus sam phrogs kyis dogs pa'i phyir phrogs pa la ltung ba med do / /
dge slong gis ston zla tha chungs nyar zhag bcus ma tshang ba tshun chad du gtad pa'i gos shig rnyed la 'dod na dge slong gis long shig /
blangs nas gos 'gyed pa'i dus la ma bab kyi bar du chong shig /
de las 'das par 'chang na spang ba'i ltung ba'o / /
sangs rgyas mnyan du yod pa na bzhugs pa'i tshe /
ri brags kyi gtsug lag khang bzang po zhig yod pa der byang phyogs kyi 'dren pa mang po zhig pas de na dge slong gnyis 'khor ba pa la bdag cag gis dge 'dun drug cu tshul du 'jug pa'i yo byad sbyar gyis /
dge 'dun spyan drongs shig ces bya'o / /
de nas dge slong gcig 'dze ta'i tshal gyi gtsug lag khang du dge 'dun spyan 'dren du 'ongs pa dang drug sdes dge 'dun gzhan las gtam bgyid du ma ster te khas blangs nas drug sde 'khor dang bcas pa drug cu lha khang der tshul du zhugs so / /
de nas tshul gyi yo byad rnams thob nas tshul dral te /
'dze ta'i gtsug lag khang du lhags nas sangs rgyas kyi tshul nas ma byung bar rnyed pa ma bgos shig par bka' stsal nas /
de 'og tu rgyal po gsal rgyal gyi dmag mis dge 'dun tshul na gnas pa'i tshe gos mang po phul nas de dag gis smras pa bdag cag gi tshul nas ma byung gir gos len du mi dbang gis re zhig khang pa pha gir chug shig ces bsgo nas khang par brubs te /
tshul nas byung ba'i 'og tu bltas pas rul te sa phung dang 'dra bar gyur nas gos sbed pa bsgo shig ces byung ba las bcas /
dbyar rnyed pa'i 'og tu gos tshul nas ma byung bar bsgos sam gos sbed pa ma bsgos na spang ba'i ltung ba'o / /
sbyin bdag lag dar te gos byin nam /
sbyin bdag gis re zhig 'dir je zhog la gos 'gyed pa'i dus su bdag 'ongs te dbul lo zhes mchi ba dang gos sbed pa bsgo na dbyar ci rnyed pa blang du rung ngo / /
tshul na 'dug pa'i tshe dge 'dun spyi'i rnyed pa ni zhag bcu ma 'das par spyi'i sngags kyis btab nas mal stan sbed pa la gtad do / /
gos 'gyed pa'i dus su bgo'o / /
gang zag gi rnyed pa ni zhag bcu ma 'das par spyi'i sngags kyis btab na 'chang du rung ngo / /
dge slong mang po zhig dgon pa dogs pa dang bcas par shes pa /
'jigs pa dang bcas par shes pa /
nyam nga zhing 'jigs par shes pa'i gnas rnams su dbyar tha mar gyur la /
dge slong dgon pa pas 'dod na chos gos gsum las gang yang rung ste /
chos gos gcig ni khyim pa'i gan du zhog shig /
dge slong dgon pa pa mtshams kyi pha rol du 'gro dgos pa de 'dra ba'i rkyen cig byung nas dge slong dgon pa pas zhag drug tshun chad chos gos de las mtshams kyi phyi rol du bral yang bla'o / /
de las 'das par bral na spang ba'i ltung ba'o / /
sangs rgyas mnyan du yod pa na bzhugs pa'i tshe /
ri brags kyi gtsug lag khang zhig na dge 'dun drug cu 'khod pa ston zla tha chungs kyi g.yon can gyis bcom nas /
dge slong gcer bu rnams 'dze ta'i gtsug lag khang du phyin nas /
sangs rgyas kyis chos gos gcig khyim pa'i grong du gzhag par gnang ba las dang por bcas /
de nas dge slong dag gis don ma go ste /
chos gos dang bcas khyim pa'i grong du nyung ngu dong ba las der ma nyal cig ces byung nas /
dge slong dag gis chos gos grong du 'jog cing nang par skya rengs kyis mchod par chos gos kyi gan du rgyug par byed de /
de ltar nam ma langs par chos gos kyi gan du brgyugs pa'i tshe mi rgod dang rkun po dang seng ge dang stag dang gzig dag gis 'jigs par gyur nas dgon pa'i gnas na chos gos srel ba nyi tshe dang ma bral ba gyis shig ces 'byung ngo / /
de nas dge slong dag gis grong nas chos gos 'dug pa thal byung bor nas mtshams kyi phyi rol du rgyu zhing dong ba las zhag drug tu bcas /
de'i rjes la drug sde shes bzhin du zhag bdun 'das par byed pa las spang bar bcas so / /
dbyar tha ma zhes bya ba ni tshul phyi ma zhugs pa la bya'o / /
dogs pa dang bcas zhes bya ba ni rkun mos so / /
'jigs pa dang bcas zhes bya ba ni stag gzig gis 'jigs pa'o / /
nyam nga bar zhes pa ni sha sbrang la sogs pa 'dug pa yod par shes pa'o / /
dgon pa ni rgyang grags gcig phan chad do / /
dgon pa'i gnas nas grong dang gang nye ba ni dgon pa'i mtshams su gtogs te /
dgon par rkyen byung nas gzhan du 'gro na chos gos gcig grong gang nye bar gzhag go / /
zhag drug lon nas dgon pa'i gnas su phyir 'khor na chos gos dang ma phrad kyang ltung ba med do / /
dge slong gis dpyid zla ba gcig lus na dbyar gyi ras chen tshol cig dbyar zad nas zla ba phyed kyi bar du chong shig /
gal te dge slong dpyid zla ba gcig gi sngon logs su dbyar gyi ras chen btsal tam dbyar zad na zla ba phyed las 'das par 'chang na spang ba'i ltung ba'o / /
sangs rgyas mnyan du yod pa na bzhugs pa'i tshe /
dge slong rnams ras chen tshol ba la zhugs pas dge ba'i bar chad du gyur nas don nyung ba'i dge slong gis dpyas pa las bcas /
ras chen dbyar zla ra ba nya nas 'bring po nya'i bar du btsal /
de las sngar btsal na spang ba'o / /
ras chen ston zla 'bring po 'gum tshun chad bcang du rung /
de las 'das na spang ba'i ltung ba'o / /
yang dge slong gang dge 'dun la bsngos pa'i rnyed pa shes bzhin du gang zag bdag gir sngon spang ba'i ltung ba'o / /
sangs rgyas mnyan du yod pa na bzhugs pa'i tshe /
khyim bdag gcig gis ras zung gnyis shig dge 'dun la bsngos te dbul bar byas pa las nye dga' bos lam du bsgugs te nga la byin yon che'o zhes byas nas khyer ba las bcas /
dge 'dun la bsngos kyang rung /
gang zag la bsngos kyang rung /
bsngos par shes bzhin du gud kyi dge slong gcig gis khyer na spang ba'i ltung ba'o / /
sku gzugs dang mchod rten la bsngos pa dang chung ngu na dar ma'i bam po la pha so sor bsngos pa las phyir nor te bsngos na nyes byas su 'gyur ro / /
mchod rten chen po mngon par byang chub pa dang /
chos kyi 'khor lo bskor ba dang /
cho 'phrul bstan pa dang /
lha las bab pa bzhi'i rgyan ni phan tshun ma bsnor du rung la /
bdud btul ba la sogs pa po ni rgyan ni bsnor du mi rung ngo / /
bcom ldan 'das kyis dge slong na ba rnams la gang phan pa'i yi ga 'bye ba rnams gsungs pa 'di lta ste /
mar dang til mar dang sbrang rtsi dang bu ram ste /
de dag 'dod na dge slong na bas zhag bdun gyi bar du rang gis byin gyis rlobs la gzhag par bya ba'i bza' bar bya'o / /
de las 'das par bsrel na spang ba'i ltung ba'o / /
sangs rgyas rgyal po'i khab na bzhugs pa'i tshe /
dge slong srung ba'i dbang po dang /
nye gnas kyi dge slong rnams /
nad sman byin len byed cing myangs par gyur gyi bar du bzhag la rang gi rgyud kyis myong bar byed dus ma yin par za bar byed pas don nyung ba'i dge slong gis dpyas pa las bcas /
spang ba byung nas dngos po ma spangs kyi bar du na phyi ma rnyed pa dang dge sbyong gis yo byad rnyed pa thams cad kyang spang bar 'gyur ro / /
sngags kyis gdab pa ni 'di ltar bya ste /
sman byin len byas la dge slong gi mdun du 'dug ste tshe dang ldan pa dgongs shig /
bdag ming 'di zhes bgyi ba'i dge slong rung ba'i sman mi gnas phyung ste /
'di zhag bdun du bdag dang tshangs pa mtshungs par spyod pa rnams kyi phyir byin gyis brlab par bya'o / /
de ltar lan gsum du brjod /
sman za ba'i tshe ring na zhag gcig gis zos te /
phyi ma'ang za'o zhes dge slong gcig la bya'o / /
zhag gnyis kyis zos te phyi ma'ang za'o / /
zhag bdun la thug gi bar du brjod par bya'o / /
tshe dang ldan pa dag bdag gis spang ba'i ltung ba'i chos sum cu po 'di dag rnams bshad zin to / /
de la bdag gis tshe dang ldan pa dag la ci 'di na yongs su dag par gnas sam zhes dri'o / /
ci 'di na yongs su dag par gnas sam zhes lan gnyis lan gsum du dri'o / /
'di na tshe dang ldan pa dag yongs su dag na gang gi phyir cang mi smra bas de de bzhin du 'dzin to / /
ltag tu smos pa dang 'dra'o / /
bsdus pa'am mdor na /
shes bzhin pa dang sa bon dang / /
ma bskos pa dang yang dang yang / /
chu dang rigs dang bsam pa dang / /
'gron mang rkun po mchod ston to / /
bsdus pa'i mdo tshig dgu po 'di gcig gi nang du yang 'og ma'i bcu phung re re'i mdo bsdus par blta'o / /
mdor na /
brdzun skyon dge slong dang ma dang / /
skyo sngogs byed dang 'chad pa dang / /
klog dang gnas ngan len dang chos / /
mdza' dang khyad du gsod pa'o / /
tshe dang ldan pa dag ltung ba'i chos dgu bcu po 'di dag ni zla ba phyed phyed cing so sor thar pa'i mdo 'don pa las 'byung ngo / /
rtag tu smos pa dang 'dra'o / /
shes bzhin du brdzun smra na ltung ba'o / /
sangs rgyas mnyan du yod pa na bzhugs pa'i tshe /
dge slong sgra gcan 'dzin pa'i gan du bram ze dang khyim bdag 'ongs pa dag gis sangs rgyas gang na bzhugs zhes dris pa las /
shes bzhin gyi brdzun byas te /
rgyal po'i khab na bzhugs na ni /
bya rgod spungs pa'i ril bzhugs zhes smras /
bya rgod spungs pa'i ri la bzhugs pa'i tshe na ni /
'od ma'i tshal du bzhugs zhes smras /
gzhan yang de bzhin du sbas te /
brdzun byas nas khyim bdag dang bram zes dpyas par gyur to / /
de'i rjes la dge slong me bzhin skyes dang /
bram ze mu stegs can gnyis kyis gtsug lag khang du gtam bya bar lan du mar dus btab pa las /
brdzun byas nas mu stegs can gyis dpyas pa las bcas /
'du shes sbas pa dang khar brjod pa dang gzhan gyi don go ba dang ldan na brdzun du 'gyur te /
mthong ba dang /
thos pa dang shes pa'o / /
brdzun byas na ltung ba re rer 'gyur /
de la shes bzhin gyi brdzun ni de'i skabs su mi brtsi ba rnam pa bzhi ste /
bla ma mi'i chos su smra ba dang /
rtsa ba med pa la skur ba'i brdzun dang /
chos yin pa dang ma yin pa dag par bshad pa dang /
gso sbyin gyi tshe kha ton klog pa'i tshe ltung ba bcas pa'o / /
dge slong gis mna' bor na nyes byas su 'gyur /
brdzun gyi nyon mongs pa ni gang bden pa'i dngos po bcabs pa'o / /
mi'i skyon nas 'bod na ltung ba'o / /
sangs rgyas mnyan du yod pa na bzhugs pa'i tshe /
drug sdes dge slong gi skyon nas bos te /
rkang sde gyol po /
mi'u thung mgo bo che zhes pa la sogs pa rnam pa mang por brjod nas /
dge slong dag bag 'chums shing spa gong nas lung nod pa rnams dang /
rnal 'byor spyod pa'i bar du dge ba btang ba las bcas /
dge slong gi skyon nas smra na ltung ba'o / /
dge slong gis khyim pa'i skyon brjod na nyes byas su 'gyur /
tshe rigs btsun pa zhig gi rus brjod pa dang /
ming mkhan ma rdzogs pa ni nyes byas /
dge slong phra ma byed na ltung ba'o / /
sangs rgyas mnyan du yod na bzhugs pa'i tshe /
drug sde rnams phra ma byed par zhugs te /
dge slong dag bag 'chums shing 'dzem par gyur nas /
yun ring po nas chos bzhin du mdza' zhing 'khod pa yang bye bar gyur pas /
de dag gis dge ba btang zhing don nyung ba'i dge slong gis dpyas pa las bcas /
dge slong gis phra ma byas na ltung ba'o / /
dge sbyong gis khyim pa'i phra ma byas na nyes byas /
yan lag ni dbye ba'i bsam pa dang ldan khar yang smras gzhan gyi don go na phra mar gyur /
brdzun dang phra ma gnyis kyis nyon mongs pa ni mi bzod pa las gyur pa'o / /
yang dge slong gang dag 'dum pas chos bzhin du rtsod pa spang bar shes la /
yang bya bar skyo sdogs byed na ltung ba'o / /
sangs rgyas mnyan du yod pa na bzhugs pa'i tshe /
drug sdes dge 'dun 'dus pas chos bzhin du rtsod pa spangs par shes bzhin du spyos nas /
gzhi nas sbyangs pa'i las byas pas dge ba'i bar chad du gyur pa las bcas /
dge 'dun gyis dge 'dun gyi nang gi rtsod pa blangs te zhi bar byas pa'i 'og tu /
la la zhig las skyo bar ches lci ba'i phyir snga ma byang ste /
gzhi las sbyang dgos zhes zer zhing las de spyos na ltung ba'o / /
ma byang bar the tshom za ste spyos pa dang /
dge slong 'dron po rgyus mi shes pas spyos na nyes byas su 'gyur ro / /
yang dge slong gang bud med la tshig lnga'am tshig drug las lhag par chos smra na /
rigs pa'i skyes bu ma gtogs te ltung ba'o / /
sangs rgyas mnyan du yod pa na bzhugs pa'i tshe /
dge slong 'char bas khyim pa'i bud med la chos bshad pa'i 'og tu bud med kyi sha mtshan bltas nas /
sgyug mo la ni khyod kyi mna' ma mi srun pa de lus 'di lta bu zhig na sme ba'i sha mtshan 'di lta bu zhig yod pas ma rung ngo / /
mna' ma la'ang de bzhin smras nas /
bud med dag gis dge slong 'char ba ni mi btsun te /
bud med kyis stu rkub yan chad kyi sha mtshan blta'o zhes bshad nas /
de bud med la chos mi bshad par byas so / /
de nas bud med kyis kyang bsod snyoms mi 'bul bar yi dam bcas nas /
yang tshig lnga'am drug shod cig par bka' stsal pa las bcas /
rigs pa'i skyes pa med par shes bzhin du tshig lnga'am drug las 'das na ltung ba'o / /
ma tshor na nyes pa med /
bud med kyi yang dang yang srid pa'i lan du bshad pa dang /
rigs pa'i skyes ba yod na bshad kyang nyes pa med /
dge slong ma lta bu khrims zla dang bcas te 'ongs pa las chos bshad na nyes pa med do / /
yang dge slong gang bsnyen par ma rdzogs pa'i gang zag dang chos kyi tshig cig car klog na ltung ba'o / /
sangs rgyas mnyan du yod pa na bzhugs pa'i tshe /
drug sde rnams dang mgrin gcig tu bltams nas klog par byed de /
bram ze'i sngags klog pa dang /
skar mkhan grangs slob pa'i sgra bzhin du gyur pa las bcas /
zhal nas gsungs pa las bltams te cig car klog na ltung ba /
gnyis kas mnyam par shes pa las cig car bklags na nyes pa med do / /
gtsug lag gam rang bzo'i bstod ra lta bu cig car na nyes pa med /
yang dge slong gang bsnyen par ma rdzogs pa'i gang zag la gnas ngan len gyi nyes par brjod na dge 'dun gyis gnang ba ma gtogs te ltung ba'o / /
sangs rgyas mnyan du yod pa na bzhugs pa'i tshe /
lhag ma byung gi dge slong rnams chad pa'i las byed cing dge 'dun la chu 'drim zhing bsil yab thogs pa khyim bdag bram zes mthong nas /
de dag gis smras pa /
rin po che'i ngo shes pas bzang po rnams sogs pa bzhin du btsun pa gnas brtan gcig kyang dge 'dun la bye ba byed cing bsod nams sogs te drug sdes chen po rnams dang mi 'dra'o zhes byas pa dang /
drug sdes smras pa 'di ni khu ba'i lhag ma byung bas chad pa'i las byed pa yin no zhes smras nas /
bdag gis kyang gnas brtan de lta bu'ang de ltar byed na gsar bu lta gdon mi za'o zhes dpyas pa las bcas /
phas pham pa dang lhag ma'i nyes pa byung ba dge sbyong dang khyim pa la brjod na ltung ba'o / /
ltung ba brjod na nyes byas /
skyon yod pa la smras na nyes byas /
dge 'dun gyis gnang ba ni mnyan du yod pa na /
dge slong 'phral po che dang dge slong ma dra mos log pa'i chos mi sdug pas spyad pa khyim pa dag gis shAkya'i slob ma rnams kun 'di bzhin spyod pa 'dra'o zhes byas nas /
dge 'dun gyis dge slong gcig bskos te /
dge slong pho mo 'di gnyis ji ltar mi rigs par zad kyi gzhan de dang mi 'dra'o zhes sgrog tu bcug pa las bcas /
yang dge slong gang bsnyen par ma rdzogs pa'i gang zag la mi'i chos la bla mar gyur pa bden par smra na ltung ba'o / /
sangs rgyas yul yangs pa can gyi spre'u rdzing gi 'gram na bzhugs pa'i tshe /
nya pa'i rigs las byung ba'i dge slong lnga brgyas dgra bcom pa'i 'bras bu thob nas /
dge slong de dag gis smras pa /
sngon ni bdag cag la gdeng med bzhin du brdzun byas pa yin /
da ni yang dag par thob nas bden pa'i yon tan brjod par bya'o zhes pa nas /
nya ba'i yul gyi grong khyer du so so'i yon tan brjod nas khyim pas rang gi bu las kyang phrogs te yon du phul bas /
don nyung ba'i dge slong gis dpyas pa las bcas /
'phags pa'i khyad par thob pa gdeng yod kyang khyim pa la smras na ltung ba'o / /
dge sbyong la smras na nyes byas /
gdul ba'i phyir smras pa dang bden pa mthong ba la smras na nyes pa med do / /
yang dge slong gang sngar mthun te rung ba byas pa las de'i 'og tu tshe dang ldan pa dag gis 'di ltar mdzad pa'i phyir dge 'dun gyi rnyed par bsngos so zhes de skad zer na ltung ba'o / /
sangs rgyas rgyal po'i khab na bzhugs pa'i tshe /
dge slong gyad bu nor gyis chos gos rnyings nas /
dge 'dun gyi ras yug gcig rnyed pa /
gyad bu nor la sbyin par gsol ba'i las kyis dad pa bsdus te byin pa las /
dge slong mdza' bo dang sa can gyis sngon gyi 'khon ma btang ste /
yi ge'i dkyus nas byung ba bzhin du smras pa las bcas /
mdza' ba'i phyir bsngos na smras kyang nyes pa med do / /
yang dge slong gang zla ba phyed phyed cing so sor thar pa'i mdo bshad pa 'don pa na bslab pa khyad du bsad nas tshe dang ldan pa dag gang dge slong rnams 'gyod pa dang zhum pa dang bag 'chums pa dang gnod pa dang yid la gcags par 'gyur ba bslab pa'i gnas phran tshegs rab tu phra ba 'di dag zla ba phyed phyed cing so sor thar pa'i mdo 'don pa bshad pa na /
gdon ci dgos de skad zer ba ltung ba'o / /
sangs rgyas mnyan du yod pa na bzhugs shing so sor thar pa klog pa'i tshe /
drug sde rnams kyis phas pham pa yan chad mnyan nas de man chad klag tu tshad la babs pas yi ge'i dkyus nas 'byung ba bzhin du smras pa las bcas /
'gyod pa zhes bya ba rnam pa gsum ste /
chung ngu dang 'bring po dang chen po gsum ste /
zhum pa dang bag 'chums pa dang gnod pa shes pa dang thad kar sbyor ro / /
yid la gcags pa ni phyin chad mi bya bar dam bca' ba'o / /
bslab pa'i gnas phran tshegs ni ltung ba rab tu phra ba ni nyes byas so / /
gnod pa yod pa'i phyir ma yin gyi skyo ba'i phyir smras na'ang ltung ba'o / /
mdor na /
sa bon 'phya ba bsgo ba dang / /
khri dang gding dang skyod pa dang / /
phyis gnon byung zla 'debs pa dang / /
rim pa gnyis su rtsig pa'o / /
sa bon gyi tshogs sam 'byung po'i gnas 'jig gam 'jig tu 'jug na ltung ba'o / /
sangs rgyas mnyan du yod pa na bzhugs pa'i tshe /
shing mkhan la zhugs pa'i dge slong rgan zhugs kyis /
lha gnas pa'i shing zhig bcad de /
gtsug lag khang rtsig par byas pa las shing gi bdag po lha zhig gnas pa des /
sangs rgyas la gsol pa /
bdag gnas pa'i shing dge slong rgan zhugs kyis bcad pas rten ma mchis so zhes gsol nas /
dge slong gis shing ma bcad cig ces byung ba las /
de'i rjes la drug sde rnams kyis rang gi lag gis shing dang rtswa sngon po dang me tog rnga zhing rngar bcug nas /
mu stegs can gyis dpyas pa las bcas /
sa bon ni rnam pa la lnga ste /
rtsa ba'i sa bon dang /
sdong bu'i sa bon dang /
mgo thog gi sa bon dang /
'gas pa'i sa bon dang /
sa bon gyi sa bon no / /
de la rtsa ba'i sa bon ni gla sgang shug pa sge'u gsher po de lta bu rtsa ba btsugs pa las skye ba'o / /
sdong bu'i sa bon ni u dum bA ra dang lcang ma lta bu sdong bu btsugs pa skye ba'o / /
mgo thog gi sa bon ni bu ram shing dang rgun dang smyug ma lta bu lcug ma'i mgo thog lta bu btsugs pa las skye ba'o / /
'gas pa'i sa bon ni shing tog lta bu btsugs pa las skye ba'o / /
sa bon gyi sa bon ni khre 'bras dang nas lta bu 'bru smos pa las skye ba ste /
sa bon 'di rnams ci'i thabs kyis kyang rung ched du bsams te /
sa bon du mi rung bar byas na ltung ba'o / /
rtswa dang shing sngon po bdag gis brngas sam gzhan rngar bcug kyang rung ste /
nyag ma re re las bcad na nyes byas re re dang ltung ba re rer 'gyur /
thabs gcig gis mang du bcad na sbyor ba'i nyes byas gcig dang du chud pa'i ltung ba re rer 'gyur /
lha 'dre mi gsum pa'i shing gcod pa ni sta thabs re re zhing nyes byas re re /
shing du bcad pa'i ltung ba re rer 'gyur /
sha mo dang pha ba dgo dgo dang /
me tog kha gsum pa dang /
shing lo gsheg pa dang /
shing tog ma smin pa brngas na ltung bar 'gyur /
shing tog smin pa dang /
lo ma skam po lhags pa dang /
shing dang rtswa skam po rtsa ba zugs pa dang /
me tog kha phye ba brngas na nyes byas su 'gyur /
gtsug lag khang gi shing zhig mi bcad du mi rung na /
zhag bdun nas mchod pa byas la yi ge bklag /
sbyin pa'i yon tan bstod cing ser sna'i nyes pa smad nas gdod bcad /
bdag po mi dga' bar gyur te khrag la sogs cho 'phrul byung na mi bcad do / /
'byung po'i gnas su shes pa glog sbur yan chad ches phra ba'i gnas dang /
tshang bshig gam 'jig tu bcug na ltung bar 'gyur ro / /
'phya'am gzhogs 'phyas byed na ltung ba'o / /
sangs rgyas rgyal po'i khab na bzhugs pa'i tshe /
dge slong mdza' bo dang sa can gnyis kyis dge slong gyad bu nor mthong nas de gnyis kyis nye dga' bo la smras pa /
nye dga' bo khyod kyang dge skos su bcug na bdag cag la mnar bar gyur pa ni gyad bu nor bzhin no byas nas /
don nyung ba'i dge slong gis dpyas pa las bcas /
gang zag bcu gnyis kyi las su gsol ba dang zhu ba'i las kyis bskos kyang rung /
tha mal par bskos kyang rung ste /
de dag la dge slong mngon sum du 'phya'am gzhogs 'phyas byed na ltung bar 'gyur ro / /
gang zag gi las lam gtogs pa 'phya'am gzhogs 'phyas byed na nyes byas su 'gyur ro / /
bsgo ba'i lan log pa glon na ltung ba'o / /
sangs rgyas yul kau shAm+bI na bzhugs pa'i tshe /
dge slong mos pa can la ltung ba byung nas phan par 'dod pa'i dge slong rnams kyis ltung ba gso ba'i rigs zhes byas pa la mos pa can gyis smras pa /
su la ltung ba byung ba de slar gso bar byed grang /
khyed la byung na gzhan su zhig gso bar byed du re zhes byas pa las bcas /
chos bzhin du bsgo ba las log par smras na ltung bar 'gyur ro / /
glags tshol ba las lan log par glan pa dang /
shi chad byung ba la ste /
mya ngan gyis non pa'i don dris pa las smras na nyes pa med do / /
yang dge slong gang dge 'dun gyi khri'am khri'u'am stan nang tshangs can nam la ba'am sngas sam gor bu bla gab med pa la bting ngam 'ding du bcug pa las ma brtul ba dang brtul du ma bcol bar de nas song ste /
dge slong 'khod pa la'ang ma bcol na de dang 'dra ba'i rkyen ma gtogs te ltung ba'o / /
sangs rgyas mnyan du yod pa na bzhugs pa'i tshe /
khyim bdag gcig gis dge 'dun spyan drangs pa'i 'og tu sangs rgyas mal stan gzigs su gshegs nas gtsug lag khang gi khri dang stan rnams ma brtul bar bla gab med pa la bting bar gyur /
sprin chen po yang 'phral la 'dus nas sangs rgyas kyis mal stan rnams bsdus nas /
char dbab pa'i 'og tu dge slong dag la sbyin bdag dad pas byin pa'i mal stan 'di dag spyod pa yang tshod zung la rim gro gyis shig ces bka' stsal pa las bcas /
dge 'dun gyi mal stan bla gab med pa la bting ba'i 'og tu su la yang ma bcos par mtshams las 'dom bzhi bcu rtsa dgu 'das nas spyir ltung ba gcig /
stan rim pa gcig srin bus brtol na ltung ba /
rlung gis bzlog na ltung ba /
char pas gsher na yang ltung ba ste /
khri stan re re zhing ltung ba re rer 'gyur ro / /
'dom bzhi bcu rtsa dgur ma 'das na nyes byas /
dge slong gnyid log ste /
mal stan gong ma ltar gyur na yang ltung ba /
ma gsher ram srin bus ma zos na nyes byas /
me dang chu dang rkun po'i dgra byung ste /
brtul du ma khom pa dang dge slong la brtul du bcol na nyes pa med /
gang zag gi khri stan la gong ma lta bur gyur na nyes byas /
dge slong la mi bcol ba rnam pa lnga yod de /
rgas po dang /
ngo tsha mi shes pa dang /
'khon yod pa dang /
nad pa tshabs chen po dang /
bsnyen par ma rdzogs pa rnams la mi bcol te /
nyon mongs pa ni ma gus pa'o / /
yang dge slong gang dge 'dun gyi gtsug lag khang du rtswa bting ngam lo ma bting yang rung /
'ding du bcug pa las ma brtul tam /
brtul du ma bcol bar de nas song ste /
dge slong 'khod pa la yang ma bcol na de dang 'dra ba'i rkyen ma gtogs te ltung ba'o / /
sangs rgyas mnyan du yod pa na bzhugs pa'i tshe /
lho phyogs nas dge slong gnyis shig mnyan du yod par phyin nas /
dge slong rgas po la ni mal stan byin gsar bu gzhon nu rnams la ma byin nas gzhon nu des rtswa brngas te pus mo nub tsam du bting nas nyal lo / /
de nas nam langs te song ba'i 'og tu rtswa'i nang du srin bu langs te khang pa gang bar gyur pa sangs rgyas kyis gzigs pa las bcas /
dge slong gis rtswa dang lo ma la sogs pa mal du bting ba las ma brtul tam gzhan la brtul du ma bcol bar gud du song na ltung bar 'gyur /
gong ma lta bu'i dgra byung na nyes pa med /
nyon mongs pa ni ma gus pa'o / /
yang dge slong gang khros 'khrugs rngams te mi dga' bar gyur nas dge 'dun gyi gtsug lag khang nas dge slong bskrad dam skrod du bcug na de dang 'dra ba'i rkyen ma gtogs te ltung ba'o / /
sangs rgyas mnyan du yod pa na bzhugs pa'i tshe dge slong 'char bas slob ma gsar bu rnams khrid nas yul gzhan zhig tu khe sgrub tu song ste lam du 'char ba ni mi dag la gtam 'dri zhing thogs nas /
slob ma rnams song ste gtsug lag khang zhig tu phyin nas slob dpon gyi mal stan bshams te nyal ba'i 'og tu dge slong 'char ba 'ongs nas khros nas slob ma rnams phyi rol du bskrad de lhags pa la bor ro / /
de nas slob ma rnams ma dad pas ji ltar nyon mongs pa'i gtam bsnyad nas /
don nyung ba'i dge slong gis dpyas pa las bcas /
dge slong 'char ba tshig pa zos te gtsug lag khang na dge slong gnas pa ci'i thabs kyis kyang rung ste bskrad dam skrod du bcug na ltung bar 'gyur ro / /
dge sbyong bskrad na nyes byas /
nyes pa byung ste dge 'dun spyis bskrad pa dang gdul ba'i phyir bskrad na nyes pa med /
yang dge slong gang su la gnod pa de 'gro bar 'gyur ba'i rkyen de nyid kyis dge 'dun gyi gtsug lag khang na dge slong 'khod par shes bzhin du phyis 'ongs te mnan nas stan la nyal lam 'dug na ltung ba'o / /
sangs rgyas mnyan du yod pa na bzhugs pa'i tshe /
dge slong 'char bas slob ma gsar pa rnams khrid nas grong rgyu zhing song ba'i lam du /
'char ba ni gtam la thogs te /
de nas slob ma mdun du song ba rnams gtsug lag khang zhig tu phyin nas /
de dag gis slob dpon gyi mal stan bshams te nyal ba'i 'og tu dge slong 'char ba 'ongs nas khros te slob ma rnams kyi steng du mnan nas su la gnod pa de 'gro grang zhes byas ste slob ma bskrad nas /
de dag gis ji ltar nyon mongs pa'i gtam byas pa las /
don nyung ba'i dge slong gis dpyas pa las bcas /
lhag ma dang 'di gnyis kyi nyon mongs pa ni mi bzod pa'o / /
yang dge slong gang dge 'dun gyi gtsug lag khang gi steng yang tog gi khang bur khri'am khri'u rtsa ba 'byung sla ba la shes bzhin du ljid kyis phab ste /
'dug gam mnan na ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos gnas brtan bsod snyoms pa zhig khrid nas ljongs rgyur dong ngo / /
de nas nye dga' bos lam du thogs kyi bar du bsod snyoms pa de mdun du chas te /
ri brags kyi gtsug lag khang zhig tu phyin pa dang /
des nye dga' bo'i mal stan kyang mnos nas yang tog gi khang bur zhugs te nyal ba dang nye dga' bo 'ongs nas sgo phye zhes byas pa dang /
snga mas smras pa /
btsun pa nye dga' ba'i mal stan dang rkang pa bkru ba'i chu yang gnas khang du bzhag pa lags kyis der non cig ces byas pa dang nye dga' bo tshig pa zos nas /
steng gi yang tog gi steng du song nas snga ma nyal ba'i thad kar bu gu yod pa'i nang du khri'i rkang pa gzer med pa gan du btsugs nas steng du drag tu 'dug pa dang /
khri'i rkang pa lhung bas grogs po'i dpral bar phog ste khrag byung ba las bcas /
khri'i gzer bu med pa /
gzhi rten med pa /
mi brten pa'i steng du btsugs pa la 'dug na ltung bar 'gyur /
gzhi rten nam gzer bu yod pa la 'dug na nyes pa med /
yang dge slong gang chu srog chags yod par shes bzhin du rtswa 'am lci ba'am sa la 'debs sam 'debs su bcug na ltung ba'o / /
sangs rgyas kau shAm+bI na bzhugs pa'i tshe /
dge slong mos pa can gyis shes bzhin srog chags yod pa'i chus rtswa dang lci ba dang /
sa la chag chag 'debs shing 'debs su bcug pa las phan par 'dod pa'i dge slong dag gis de ltar ma byed cig ces bsgo nas /
mos pa can gyis smras pa /
srog chags 'di dag rgya mtsho chen por mi 'dong bar snod chung ngu'i nang du ci 'dod ces byas nas don nyung ba'i dge slong gis dpyas pa las bcas /
srog chags la rnam pa gnyis te /
bltar snang ba dang tshags kyis zin pa'o / /
srog chags yod bzhin spyad dam spyod du bcug na /
srin bu du shi ba'i re rer 'gyur /
srog chags yod pa la med par 'du shes sam the tshom za bas spyad na nyes byas su 'gyur /
srog chags dang bcas pa'i yur ba bsgyur tam bsgags na ji snyed shi ba de snyed kyi nyes byas dang ltung bar 'gyur ro / /
dge slong gis gtsug lag khang chen po zhig rtsig na sgo dang gtan pa'i gnas dang snang ba gdod pa'i gnas gang du shas kyis rmang nas bzung ste 'ji ba dang pha gu spel la rim gnyis sam gsum zhig rtsigs shig de las 'das par brtsigs na ltung ba'o / /
sangs rgyas kau shAm+bI na bzhugs pa'i tshe /
drug sde rnams gzhan gyis brtsigs pa'i gtsug lag khang zhig na 'dug ste /
de dag gis gtsug lag khang de la dpyas mang du btags nas dge slong gzhan dag gis smras pa /
khyed cag gis rdo gcig kyang bsgreng mi nus bzhin du 'phya rigs sam zhes byas pa dang drug sde nga rgyal skyes te /
de'i nang nas mos pa can gyis gtsug lag khang zhig brtsigs par khas blangs so / /
de nas mos pa can gyis khyim bdag phyug cing nor mang ba 'dug pa zhig la chos bshad nas yo byad mang po blangs te /
gtsug lag khang sum brtsegs gcig nyin gcig gis zin par byas so / /
des chu khung ma btod skar khung ma phyes gtan pa'i gnas ma bcas pa zlum po zhig byas nas de'i nub mo char mo che bab pas pha gu bangs te /
gtsug lag khang 'gyel nas /
sbyin bdag dang don nyung ba'i dge slong gis dpyas pa las bcas /
pha gu nyi ma gcig la rim pa gnyis sam gsum las lhag par dge slong gis brtsigs na ltung bar 'gyur /
rdo'am pha gu bsregs pa'am shing la brtsigs pa'i pha gu skam po lta bu brtsigs pa'i mod la chus gsher na'ang mi 'gyel ba lta bu ni rim pa du brtsigs kyang nyes pa med /
mdor na /
ma bskos nyi ma nub pa dang / /
zas dang chos gos gnyis dag dang / /
'dron mang gru dang dben pa gnyis / /
dge slong ma yis sbyor bcug pa'o / /
bsdus pa'i mdo ni ltag tu smos pa dang 'dra'o / /
yang dge slong gang dge 'dun gyis ma bskos par dge slong ma rnams la ston na chos lta bu dang ldan pa ma gtogs te ltung ba'o / /
sangs rgyas mnyan du yod pa na bzhugs pa'i tshe /
drug sde rnams dge slong ma'i ston par ma bskos par dge slong ma'i ston par zhugs te /
de dag gis chos cung zad tsam bshad pa'i 'og tu steg cing gad rgyangs dang /
'dzem stegs byed nas /
dge slong dga' bar ma tshor ba rnams kyis dpyas pa las bcas /
de la chos dang ldan pa ni sngon dge slong lam bstan zla ba gcig gi bar du tshigs bcad gcig mi lobs pa las phyis dgra bcom pa thob nas dge slong ma la 'doms pa'i tshe sems can mang po'i sems rnam par grol bar gyur pa lta bu ste /
dngos su ni chos lnga dang ldan pa la bya'o / /
lnga gang zhe na /
bsnyen par rdzogs nas lo nyi shu lon pa dang /
sde snod gsum 'dzin pa dang /
phas pham pa ma byung ba dang /
pho brang 'khor gyi skad dang ldan pa dang /
ltung ba byung ba rnams rtag tu gso bar byed pa'o / /
lo nyi shu lon pa med na dge 'dun langs pa yan chad dge slong ma'i 'doms par bsko'o / /
gzhi gnas ma bskos sam dge slong mas gsol te'ang ma bskos na /
pho la nyes byas dge slong mas slob dpon ma gsol na'ang lci ba'i chos gcig 'jig par 'gyur /
lci ba brgyad rgyas par 'chad mi nus pa las bskos na nyes byas /
de gnyis kyis bshad na ltung bar 'gyur ro / /
yang dge slong dge 'dun gyis bskos kyang nyi ma nub kyi bar du dge slong ma rnams la chos ston na ltung ba'o / /
sangs rgyas mnyan du yod pa na bzhugs pa'i tshe /
dge slong ma'i 'doms par bskos pas dge slong ma ut+pala'i mdog 'khor lnga brgya dang bcas pa la chos 'chad pa la nyi ma nub ste /
dbyar mo thang gi sgo chod par gyur nas /
de dang mi ring ba zhig na kun dga'i ra ba dang tshal dang bcas pa zhig 'dug pa der nyal bar byas te /
shing drung gi nyal mal 'god pa'i sgra ches pas ston zla tha chungs kyi g.yon can gyis thos te gzhom par byas pa las /
ut+pala'i mdog gi rdzu 'phrul gyi mig gis mthong nas 'phags skyes po 'khor dang bcas pa 'dug pa 'dra bar sprul nas rkun pos kyang ma tshugs so / /
de nas nam langs te /
dbyar mo thang du song ba bram zes mthong nas shAkya'i bu dag 'dren mar spyod do zhes dpyas pa las bcas /
nyi ma nub pa la nub par 'du shes pa dang /
nub pa la the tshom za bas bshad na ltung bar 'gyur /
nyi ma nub pa la nub par 'du shes pa dang the tshom za ba bzhin du bshad na nyes byas su 'gyur /
lha khang dang bar nye ste /
dbyar mo thang gi sgo mi chod pa dang mtshan yal nangs su chos ston na yang nyes pa med do / /
yang dge slong gang tshe dang ldan pa dge slong dag ni zas cung zad tsam gyi phyir dge slong ma rnams la ston to zhes dge slong dag la de skad zer na ltung ba'o / /
sangs rgyas mnyan du yod pa na bzhugs pa'i tshe /
dge slong dga' byed dge slong ma'i 'doms par bskos pas zab cing rgya che ba'i chos ston pa la dge slong ma dag spa gong ste /
'dri mi phod par gyur nas skye dgu'i bdag mos de'i rgyus sangs rgyas la gsol to / /
de nas bag mi tsha ba'i phyir kha zas dang /
zang zing gi sbyin pa byos shig ces bka' stsal nas /
dge slong ma de dag dga' byed la rtag tu spyan gzigs 'bul lo / /
de nas nye dga' bos ngas bsam pa ni chos bzhin du 'doms grang snyam gyi /
kha zas kyi phyir chos 'doms par ma bsams so zhes byas nas /
don nyung ba'i dge slong gis dpyas pa las bcas /
zang zing gi phyir chos ston pa la de skad smras na nyes pa med /
de'i nyon mongs pa ni mi bzad pa'o / /
yang dge slong gang gnyen ma yin pa'i dge slong la chos gos byin na ltung ba'o / /
sangs rgyas mnyan du yod pa na bzhugs pa'i tshe /
de na tshong dpon zhig 'dug pa des /
rgas nas khyo shug gnyis ka rab tu byung ste /
de ltar tshong dpon dag rab tu byung zhes grags pas /
de la chos gos dang mal stan la sogs pa yo byad 'bul ba yang mang ste /
de dus gzhan zhig na dge slong des chos gos sbyar ma dmar ser zhig gyon te dbyar mo thang du song ngo / /
de nas de'i chung ma rab tu byung ma des gos de la yang dang yang bltas nas /
dge slong des chos gos phud de byin nas chos gos sbyar ma mi gyon zhing grong du rgyu ba sangs rgyas kyis gzigs nas mi gnang bar bcas so / /
dge slong ma rkyen byung ste /
gos med par gyur tam /
chos bshad pa la yi rangs pa'i phyir ram rab tu byung zhing bsnyen par rdzogs pa'i tshe sbyin pa la nyes pa med /
de nyon mongs pa ni bag med pa'o / /
yang dge slong gang gnyen ma yin pa'i dge slong ma'i chos gos byed na ltung ba'o / /
sangs rgyas mnyan yod na bzhugs pa'i tshe /
dge slong ma sbed ma'i chos gos rnyings nas /
de'i khyim thab dge slong sar pa la chos gos sar pa zhig 'drub tu bcol ba las /
drug sde gzhan gyis kyang grogs byas te /
chos gos kyi tha mar skud pa sna lngas khyo shug gnyis gnya' ba nas 'khyud cing 'jug pa'i gzugs skud ris su btsems nas /
de dge slong ma dag gis mthong nas dpyas pa las bcas /
de'i nyon mongs pa ni mi mdzes pa'o / /
yang dge slong gang 'thams nas dge slong ma'i 'gron pa mang po dang lhan cig lam du 'jug cing dong na dus la bab pa ma gtogs te ltung ba'o / /
de la dus ni 'di yin te /
'gron po mang po 'dong ba'i lam dogs pa dang bcas par shes pa 'jigs pa dang bcas par shes pa nyam nga zhing 'jigs su rung ba dang bcas par shes pa zhig na de la de ni dus yin no / /
sangs rgyas mnyan du yod pa na bzhugs pa'i tshe /
drug sde rnams slob ma'i 'khor dang bcas pas dge slong ma bcu gnyis sde dag lam grogs btus nas bsod snyoms lhan cig tu yul rgyur dong ngo / /
de nas 'gron po mang po'i nang nas bram ze zhig yod pa des 'di ni dge sbyong gi chung ma'o / /
'di bu mo'o / /
'di mna' ma'o zhes smras pa bsod snyoms pas thos nas des bsams pa bdag cag gnyis ni shi bla'i gnas ngan len kun spyod pa 'di dag dang 'grog mi phod do snyam nas des slar log ste gtam byas pa las don nyung ba'i dge slong gis dpyas pa las bcas /
thog ma ma 'thams par lam du phrad de /
'grogs na nyes pa med /
dus la bab pa ni rgyal po'i khab tu dge slong ma phal mo che zhig tshul du zhugs te dbyar zla ba gcig 'das nas mnyan du yod par sangs rgyas la phyag 'tshal du dong ba'i tshe /
dge slong dang bcas pa'i 'gron po mang po mthong nas de dag gis dge slong dang 'grogs su mi rung snyam nas mgo sri zhing dong ba las chom pos bcom nas dge slong dang 'grogs su gnang ba yin te /
'gron po mang po rgyu ba'i lam zhig 'gro dgos te /
dpung gis mi thub na 'jigs pa'i rkyen gyis dge slong ma dang 'thams te 'grogs kyang nyes pa med /
yang dge slong gang 'thams nas dge slong ma'i 'gron po mang po dang lhan cig gru cig nang du zhugs te /
gyen du 'gro yang rung thur du 'gro yang rung thad kar pha rol du 'gro ba ma gtogs te ltung ba'o / /
sangs rgyas mnyan du yod pa na bzhugs pa'i tshe /
drug sde rnams slob ma dang bcas dge slong ma bcu gnyis sde slob ma dag dang bcas par 'thams nas dga' bo dang dga' mo gnyis kyang rung nye gnas kyi slob ma rnams kyang rung gzhan yang zung zung du sbyar nas /
gud kyi bsod snyoms pa gcig dang 'grogs te gru'i nang du zhugs nas chu 'byam la rtse zhing 'dong ba bram zes mthong nas /
'di ni dge slong gi chung ma'o / /
'di ni mna' ma'o zhes byas pa bsod snyoms pas thos nas /
de ma rangs te slar log par gtam byas nas /
don nyung ba'i dge slong gis dpyas pa las bcas /
chu 'byam du song na rgyang grags phyed cing nyes byas /
rgyang grags gcig cing ltung ba re rer 'gyur /
skya ba chag gam gad pa las byol na nyes pa med /
yang dge slong gang bud med dang gnyis su dben pa skyabs yod pa na 'dug na ltung ba'o / /
sangs rgyas mnyan du yod pa na bzhugs pa'i tshe /
sbed ma rab tu byung ba khang skyong bab cing phyag dar byed pa'i gan du 'char ba 'ongs nas 'greng zhing gtam zer chos 'chad pa dang dge slong ma rgan mo nad ma zhig gis thos nas phyis dge slong ma rnams lhags pa dang sbed ma phyag dar kyang ma zin par ci byed ces gshe ba dang /
rgan mo des smras pa /
'di gnyis thog ma bag mar 'ongs pa'i gtam 'dzer te las ma zin zhes pa las bcas /
rig pa'i skyes pa yod par dben pa na 'dug pa na nyes pa med do / /
yang dge slong gang dge slong ma dang lhan cig gnyis su dben pa skyabs yod pa na 'greng na ltung ba'o / /
sangs rgyas mnyan du yod pa na bzhugs pa'i tshe /
'char ba'i chung ma sbed ma rab tu byung nas khang skyong gi res bab ste /
gtsug lag khang phyag dar byed pa'i gan du dge slong 'char ba song nas /
skyabs yod pa na gnyis ka 'greng zhing chos cung zad tsam bshad pa'i 'og tu sngon gyi khyim pa'i tshe longs spyad ci byas pa'i gtam brjod pa la thogs pas phyag dar ma zin par dge slong ma bsod snyoms len pa dag slar 'khor te de dag gis slar smras pa /
tshe dang ldan ma sbed ma 'dug 'dug gam ci byed ci nyes zhes byas pa dang /
sbed mas smras pa /
cung zad kyang mi 'dug go zhes so / /
de nas dge slong ma nad ma rgan mo zhig 'dug pas smras pa cung zad ma 'dug pa ni bden no / /
dge slong 'char ba dang gnyis dben pa na 'greng ngo zhes byas nas /
dge slong ma dag gis dpyas pa las bcas /
rig pa'i skyes pa yod na nyes pa med /
yang dge slong ma rnams kyis sbyor du bcug pa'i zas za na /
sngar khyim du song ba ma gtogs te ltung ba'o / /
sangs rgyas mnyan du yod pa na bzhugs pa'i tshe /
khyim bdag dang bram ze dag gis gnas brtan kauN+Di n+ya la sogs pa'i bsod snyoms rtag tu sbyor ba las /
drug sde rnams bcu gnyis sde'i gan du song nas che zhe cag gis gnas brtan 'di dag gi bsod snyoms khyim pas rtag tu sbyor ba de nged cag la bsgyur te byin ces byas so / /
de nas dge slong ma sbom dga' mo khyim bdag gal ba der song nas cang shes kauN+Di n+ya'i bsod snyoms sbyor ba der song nas /
khyed kyis bsod snyoms 'di shAkya'i rigs la rab tu byung ba sde snod gsum dang spobs pa dang ldan pa 'phags pa dga' bo la dbul ba'i rigs so zhes byas nas /
des zos pa dang don nyung ba'i dge slong gis dpyas pa las bcas /
khyim pas sngar bos pa'i 'og tu dge slong mas zos na ltung ba med do / /
mdor na /
yang yang za dang thun mong gnas / /
phye dang zas dang stobs pa dang / /
'dus dang dus mi na bzhag pa dang / /
kha nas mid dang bza' ba'o / /
yang yang zan dus la bab pa ma gtogs te ltung ba'o / /
de la dus ni 'di yin te /
na ba dus so / /
lam dus so / /
gos byin pa dus te /
de la de ni dus yin no / /
sangs rgyas yangs pa can gyi grong khyer na bzhugs pa'i tshe /
bus pa dwa zhig tshong dpon gyi gan na gla zhing 'dug pa'i sangs rgyas 'khor dang bcas pa tshong dpon gyi khyim du spyan drangs nas /
drug sdes smras pa gla mi pho des bdag cag ded dpon mi byin gyis grong du khye'u sus zos te 'dong ngo zhes byas nas /
tshong dpon gyi khyim du dge 'dun bshos pa ni /
gla mi'i byis pa des drug sde dag legs par zan mi za ba mthong nas mi dga' bar gyur te /
sangs rgyas la gsol pa /
'phags pa kha cig bshos legs par mi gsol na /
bdag yul du mi skye bar mi 'gyur grang zhes byas pa'i tshe bcas so / /
sangs rgyas yul yangs pa can gyi spre'u rdzing gi 'gram na bzhugs pa'i tshe /
khyim bdag drag shul can gyis dge 'dun spyan drangs pa las bsod snyoms pa gcig dang drug sde rnams lam yongs su bsan po'i khyim du song ste /
shing tog a mra'i khur ba zos pa khyim bdag drag shul can gyis thos nas gral du drug sde rnams spyod pa las bcas /
yang yang ni zin na thang gi dbang ma gtogs par /
yon bdag tha dad pa la la las ni khye'u sus byin /
la la las ni dro zan byin pa lta bu /
snga dro gcig la lan gnyis yan chad zos na ltung bar 'gyur /
nad pa lta bu za gcig gis 'tsho bar 'gyur mi nus pa dang /
dge 'dun nam mchod rten gyi phyir las byas pa dang /
tha na re lde tsam phyags nas ba'i gnas mal tsam skyang nul byas pa dang lam gyi dus na dpag tshad gcig tu song ngam /
dpag tshad phyed dam /
phyed nas slar log pa'o / /
gos byin pa'i dus ni khru gang nas khru bzhi yan chad byin pa ste /
'di rnams ni yang yang zar dbang ba'i dus so / /
gos dang gos rin med par kha gnyis su bos na snga ma ni bza' /
phyi ma ni spang /
gos sam gos rin med pa zhig tu sngar bos la /
gos rin yod pa zhig tu phyis bos na gnyis ka zos na'ang nyes pa med /
snga phyi gnyis ka la gos yod na bzar rung gos rin med par kha gnyis su bos te ma zos par khas blangs na nyes byas /
lo nyes byung na 'grangs par rnyed pa med pas yang yang zos kyang nyes pa med do / /
gnas thun mong par zhag lon te /
dge slong mi na na lhan cig zo shig /
de las lhag par zos na ltung ba'o / /
sangs rgyas mnyan du yod pa na bzhugs pa'i tshe /
ri brags kyi grong zhig na khyim bdag gcig gnas pa des /
phyogs bzhi'i dge 'dun dang bram ze'i phyir gnas khang zhig brtsigs te /
der dus gnas pa'i zan sbyor bar byed do / /
de la sangs rgyas kyi cho 'phrul chen po'i zil gyis mur 'dug rnams mnan nas /
gcer bu pa drug cu ri brags kyi grong khyer der phyin nas khyim bdag des 'tsho ba sbyor zhing 'dug pa las /
de nas khyim bdag dad pa zhig gud nas 'ongs ba dang /
ri brags kyi khyim bdag gnyis kyis gcer bu pa rnams zin nas /
sbyin bdag des smras pa /
grogs po'i sa bon bzang ngam zhes byas pa dang /
chos la dad pa des smras pa /
khyim bdag dad pa khyod kyis sbyar ba'i sa bon ni rab tu bzang na zhing ni ba tsha can mi skye ba ste /
gcer bu pa sdig pa la lta ba zhig byas nas /
gcer bu pa de dag kyang 'khod bzhin du dge sbyong gi 'tsho ba sbyar bar khyim bdag de dad par gyur nas chos la dad pa des dge slong dag sbran pa dang /
drug sde rnams ri brags kyi gnas der phyin te /
khyim bdag des 'tsho ba sbyar bar byas so / /
de nas gcer bu pa drug cus drug sde rnams chad chad du brdegs kyang snad par ma nus pa'i 'og tu /
drug sde rnams kyis gcer bu rnams brdegs te rab tu snad par gyur nas /
nged kyis mur 'dug pa bcom mo zhes spyoms pa las bcas /
thun mong gi gnas na gnas pa'i tshe na nyes byas /
zas zos na ltung bar 'gyur /
der gnas shing gud du zan zan nyes byas /
gud na gnas shing der zas za na ltung bar 'gyur /
yon bdag gnyen po dge slong yin nam yon bdag des 'dug shig ces byas na nyes pa med do / /
'di'i nyon mongs pa ni ma dang pa'o / /
na ba la gnang ba ni /
shA ri'i bu rlung nad can 'dug tu gnang ba las bcas pa lta bu'o / /
dge slong mang po khyim rnams su dong ba las gal te de dag la bram ze'am khyim bdag dad pa dag gis phye'am khur ba dus kyi ba dar ba 'dod na /
dge slong dag gis lhung bzed gang ba gnyis sam gsum long shig /
de las lhag par blangs na ltung ba'o / /
lhung bzed gang ba gnyis sam gsum blangs nas /
phyi rol kun dga' ra bar deng la bdag cag kyang bza' bar bya dge slong 'god pa rnams kyang bgo bar bya ste de la de ni dus yin no / /
sangs rgyas mnyan du yod pa na bzhugs pa'i tshe /
khyim bdag la bu mo zhar ma zhig yod pa des /
dar la bab kyi bar du sus kyang ma 'dod nas gud kyi khyim bdag gcig gi chung ma bdun rim gyis blangs pa las dus las 'das par gyur nas de phyin chad yugs sa mo yan chad su'ang de'i gan du 'dug par ma dad nas bu mo zhar ma de blang bar byas so / /
de nas len pa'i gnye bo sbyin par zhar ma'i mas khur ba mang po byas pa dang /
drug sde rnams der phyin nas rgan mo la khur ba blangs pa dang /
rgan mo lag mo che des kyang lhung bzed rnams khur bas bkang ste byin pas gnye bo zan chad nas khros te /
zhar ma bor nas khyim bdag dang rgan mo ma dad par gyur pa las bcas /
lhung bzed rnam pa gsum ste /
chen po'i tshad ni 'bras skam drus pa phul do'i chan dang /
tshod ma dang sran tshod dang bcas pa blugs na kha ran la mthe bo'i khyon gang ma thug pa'o / /
chung ngu ni 'bras skam drus pa phul gang gi chan dang /
tshod ma dang sran tshod dang bcas pa ni snga ma bzhin no / /
'bring po ni che chung de gnyis bar ro / /
lhung bzed sum char chen pos blangs na /
de len pa ni nyes byas /
zos na ltung bar 'gyur /
gnyis ni chen po gcig ni 'bring po las na'ang de bzhin du 'gyur /
gnyis ni chen po gcig ni chung ngus blangs na yang de bzhin du 'gyur /
thang bzhin du blangs na /
dge slong bzhi po la mi byin na yang nyes byas su 'gyur /
yang dge slong zas zos zin nas spang ba las lhag ma ma byin par bca' ba'am bza' ba 'chos sam zos na ltung ba'o / /
sangs rgyas mnyan du yod pa na bzhugs pa'i tshe /
dge slong rnams spang ba byas pa dang /
zas ma za shig par bka' stsal pa las /
drug sde rnams spar ba byas kyang rung zas za bar gyur nas don nyung ba'i dge slong gis dpyas pa las bcas /
spang ba byas la byas par 'du shes bzhin du lhag bor ma byas par bza' ba dang bca' bzos sam /
spang ba byas pa la the tshom du 'gyur bzhin du zos na ltung bar 'gyur /
mi dgos so / /
byin cig /
greg go / /
zos zin no / /
chog go / /
'di rnams gcig ltar smras pa lta bus zos na ltung ba /
spang ba ma byas par spang bar 'du shes pa dang /
the tshom yod bzhin du zos pa na nyes byas su 'gyur te /
lhag ma'i sngags ni zas zos te spang ba byas pa'i 'og tu bza' ba'am bca' ba zhig 'ongs te /
'dod la byin len byas na /
grogs po zan spangs kyang rung ma spangs kyang rung ste /
gral nas ma langs pa gcig gi mdun du song la tsog pur 'dug ste /
dgongs shig tshe dang ldan pa bdag ming zhes bgyi ba zas zos nas spang bar bgyis na 'grangs par 'gyur mod kyi /
zas rnyed pa 'di yang za bar 'dod kyis lhag por byos la byin cig ces bya'o / /
des kyang kham gnyis sam gsum zos nas /
da 'di ni khyod kyi yin gyis zos shig ces bya'o / /
rnam pa 'di lngas ni lhag mar byas par mi 'gyur te /
mtshams kyi phyi rol nas byed pa dang /
mi rigs pa'i phyogs nas byed pa dang /
rgyab nas byed pa dang /
glo chos byed pa dang /
spyod lam nyams pas byed pa'o / /
zan zos te chog par byas na phyir zos kyang rung chog par byas te langs pa'i 'og tu phyir zos kyang rung ste ltung bar 'gyur /
zan za zhing 'dug pa'i 'phro las langs pa ni zan la skye bos ma reg na byin len zhig par mi 'gyur te /
ldang ba'i tshe na zan spang bar ma byas na phyis zar rung ngo / /
yang dge slong gang gis dge slong gang gi dge slong zas zos nas spang bar shes pa klan ka btsal te /
dge slong 'dis ci nas kyang nyes pa byung bar bya snyam nas /
rkyen des tshe dang ldan pa 'di 'cho 'di zo zhes lhag ma ma byas par bca' ba'am bza' ba dus kyis stobs na ltung ba'o / /
sangs rgyas mnyan du yod pa na bzhugs pa'i tshe /
de khyim bdag rgas po zhig dge slong spong ba can gyis rab tu byung ste /
spong ba can gyi slob ma dge slong gsar bu zhig gi ston par khas blangs nas de la gtad do / /
rgan zhugs de yang dran pa nyams pas rtag tu ltung ba byung bas nye gnas kyis bkug ste /
mdun du tsog pur bzhag nas ltung ba 'chags su bcug go / /
de nas rgan zhugs des bsam pa slob dpon 'di yang bdag gi mdun du lan gcig ltung ba 'chags su 'jug go snyam nas dus gzhan zhig na /
khyim bdag gcig gis dge 'dun spyan drangs te bshos gsol ba'i 'og tu rgan zhugs dang nye gnas kyis kyang zan zos na khyim bdag gis der ltad mo ltar dong ngo / /
de nas khyim bdag gis bza' ba dang bca' ba byin nas de gnyis phyir log ste /
'dze ta'i tshal du phyin nas slob dpon des rgan zhugs mngags te /
dge slong de dag gis der lhag ma byed du bcug pa las des bdag gis skal ba ni lhag mar byas /
slob dpon gyi stsal pa de dag ni lhag mar ma byas par slar log na gnod par bya ba'i phyir kha zas dus kyis bstabs te zos pa'i 'og tu rgan zhugs kyis smras pa /
slob dpon la lhag ma ma byas par zos pa'i ltung ba byung gi nga'i mdun du mthol cig ces byas nas /
don nyung ba'i dge slong gis dpyas pa las bcas /
dge slong la gnod pa bya ba'i phyir zas zos zin la lhag mar byas pa'i kha zas bstabs na ltung bar 'gyur /
za bas kyang shes bzhin du zos na ltung bar 'gyur /
mi shes na nyes pa med do / /
'dus shing za na dus la bab pa ma gtogs te ltung ba'o / /
de la dus ni 'di yin te na ba dus so / /
las dus so / /
lam du zhugs pa dang /
dus ston chen po dang /
dge sbyong gi zas dus te /
de la de ni dus yin no / /
sangs rgyas rgyal po'i khab kyi 'od ma'i tshal na bzhugs pa'i tshe /
dge slong lha sbyin gyis gzhan dag mi mthun par bya ba'i phyir rgya mtshos byin la sogs pa bsdus nas /
ma skyes dgras kha zas byin pa de dag kun dga' ra ba'i nang du 'dus shing zan zos nas /
don nyung ba'i dge slong gis dpyas pa las bcas /
khang pa gnyis te gzhi'i gnas khang dang /
so so'i gnas khang ngo / /
de la gzhi'i gnas khang ni dge 'dun 'dus pa'i bkad sa lta bu ste /
der zan la 'dus pa rnams kyis so so'i gnas khang nas dge slong dag 'dir lhags sam zhes ma dris par byas na nyes byas su 'gyur ro / /
so so'i gnas khang du 'dus shing za ba dag gis kyang gzhi'i gnas kyi dge slong 'dir 'ongs sam zhes ma dris par zan zos na ltung bar 'gyur /
dge slong gsum mam dge slong 'dres pa bzhi man chad 'dus shing za ba dang /
yang na gzhi'i dge slong dang kha zas sna 'ga' tsam sprul pa nyes pa med do / /
yon bdag gcig gis byan tshang gcig nas sbyar ba ni 'dus shing zos kyang nyes pa med /
de la na bar gyur pa ni dge slong mang po zhig na bar gyur te /
'di mi nus pa'o / /
las dus ni dge 'dun dang /
mchod rten gyi phyir las chen po byas pa dang /
chung ngu phyag dar re lde tsam byas pa'o / /
lam du ni dpag tshad phyed du song ba phan chad do / /
grur zhugs pa yang dpag tshad phyed du song ba phan chad do / /
dus ston chen po'i dus ni mtshams kyi nang du yon bdag dad pas so sor byin pa'o / /
dge sbyong gi zas dus zhes bya ba ni rgyal po gzugs can snying pos nyid kyi lha khang du dge slong mang po'i 'tsho ba sbyor te bkod pa'i nang du de'i zhang po mu stegs can gcig mtshams de'i nang du rab tu byung nas /
mu stegs las byung ba'i dge slong des zas byin pa yang 'dus shing zar rung ngo zhes gsungs pa lta bu ste /
mu stegs kyi dge slong gis zas byin pa lta bu ni 'dus shing zos kyang nyes pa med /
yang dge slong gang dus yol ba na bza' ba'am bca' ba 'chos sam zos na ltung ba'o / /
sangs rgyas mnyan du yod pa na bzhugs pa'i tshe /
bcu bdun sde rnams bsod snyoms la zhugs pa dang /
bud med sred pa can dag gis mthong nas brang brdungs te /
bag btsas ma thag tu kha lan tshwas gang yang ma nus zhes smras pa dang bcu bdun sde skyengs par gyur nas bdag cag zan chad kyang bla'i /
'di lta bu'i tshig ngan pa thos na ci rung zhes byas nas bsod snyoms mi len par byed do / /
de nas phyi dro grong khyer ba rnams kyis zas skom bsdus te /
skyed mos tshal du dong ba mthong nas bcu bdun sdes zas blangs te zos nas /
don nyung ba'i dge slong gis dpyas pa las bcas /
nyi ma phyed nas phyi de'i nyin par skya rengs shar gyi bar du bza' ba'am bca' ba zos na ltung bar 'gyur /
las byas sam lam ring por song na bu ram dang bcas pa la sogs pa bzar rung /
gzhi na 'dug pas zos sam /
nang par zan zos te /
phyi dro kha ma bkrus par skom 'thungs na nyes byas su 'gyur ro / /
'od mi snang ba'i skom 'thungs na nyes byas /
sman pa'i tshogs zan bza' dgos sam nad pa lan cig gis 'grangs mi nus te nyam chung ba ni nyes pa med /
nyon mongs ba ni nye bar ma zhi ba'o / /
yang dge slong bza' ba dang bca' ba gzhag pa 'chos sam zos na ltung ba'o / /
sangs rgyas mnyan du yod pa na bzhugs pa'i tshe /
dge slong nag po bsod snyoms len cing /
kha zas khu ba can ni 'phral du za khu ba med pa ni skams nas rdza ma'i nang du stsal te nam yul rmus sam char bab na kha zas skam po de dag chur sbangs shing za'o / /
de nas dus gzhan zhig dgon pa'i gnas khang na /
kha zas mang po skems shing 'dug pa sangs rgyas kyis gzigs nas ma gnang ba las bcas /
dge slong gi kha zas byin len byas nas /
skye bos ma reg par mel tshe thun 'das te zos na len du zos pa ltung ba re rer 'gyur /
dge slong gis btsos pa dang /
rang mtshams kyi nang na btsos pa dang /
kha zas dang gnas khang gcig tu gyur pa dang /
dge slong gis reg pa'i kha zas dang 'di bzhin du nyes byas su 'gyur /
dge 'dun gyi byan tshang lta bu'i phyir dang 'brel tam phyi ra'i nang na 'dug pa zhig gsol ba dang zhu ba'i las kyis byan tshang nang du ma brtags par der kha zas zos na nam zos dgur nyes byas re rer 'gyur /
yang dge slong gang ma byin par khas mid pa'i zas zos na chu dang so shing ma gtogs te ltung ba'o / /
sangs rgyas mnyan du yod pa na bzhugs pa'i tshe /
dge slong nag po zhes bya ba dgra bcom pa'i 'bras bu thob pa zhig gos dang zan dang lhung bzed kyang dur khrod nas len pa /
gnas dur khrod du 'cha' zhing mnyan du yod pa'i mi shi ba rnams ro der skyel to / /
ro gcig gi zla la zan cha lnga bskyal ba dge slong des za zhing 'dug go / /
de na mi mang du shin dge slong de bsod snyoms kyang rtag tu mi len la mdog kyang tsho bar snang ngo / /
mi nyung ngu shin bsod snyoms kyang rtag tu len la mdog kyang ngan par snang bas /
tshul de la bltas nas mi sha za'o zhes phyogs su grags so / /
de nas bram ze'i bu dag kha cig gis bgros te /
gcig shi ba ltar byas nas /
mang pos bteg ste /
zan cha lnga dang bcas te dur khrod du bskyal to / /
de nas wa zhig 'ongs pas zan zos kyi dogs te /
dge slong de skrod du chas pa dang ro ltar byas pa'i bus pa des khus btab ste bros nas /
grogs po dag gis kyang grogs dngar mda' byas so / /
de lta bur gyur nas byin len byos la zo shig dang de nyid dbang du 'gyur zhes sangs rgyas kyis gsungs pa'i 'og drug sdes byin len ma byas pa las bcas /
bza' ba dang bca' ba dang btung ba gang yang rung ste /
byin len ma byas par zos sam 'thungs na ltung ba'o / /
byin len du mi 'gyur ba ni rgyab dang glo g.yas g.yon nas byin len byas pa dang /
bar du me dang chus chod pa dang /
sa gzhi mi mnyam pa la 'dug ste byin len byas pa dang /
mi lta bu yas bor ba dang /
lag pa'i rgyab kyis byos pa dang /
mdun na gzhong pa 'dug pa'i 'og tu mas ma bzung bar mdzub mos gtsugs te kha zas blugs pa dang 'di rnams ni byin len du mi 'gyur ro / /
khri stan lta bu mthon po'i steng na 'dug ste byin len byas na mnyes pa med /
yang dge slong gis kha zas byin len byas nas gud du song ba'i 'og tu gzhan gyis der kha zas blugs par gyur te phyis byin len bya ba'i mi med pa dang /
smod pa zhes bya ba'i yul na kha zas lag par byin pa las nyes dmigs med par rtsi ba'i yul na ni byang gi sgra mi snyan gyi 'du shes bzhag ste /
byin len ma byas kyang nyes pa med /
dge slong rgyags khur du thogs te lam du 'jug pa byin len byed pa med na thog ma'i nyin par bsnyungs te 'dug shig /
phyi de'i nyin par stag gi spar mo gang bza' /
de phyin chad ci bde bar bza'o / /
kha zas brtag pa ni me dang mtshon dang sen mo la sogs pas brtags te /
'bru 'am shing tog gi phung po lta bu la gnyis sam gsum du mes reg par bya'o / /
gal te mtshon dang sen mos brtags na ni 'bru re re nas gdab par bya /
shing tog lta bu byin len byas pa las brul nas skyil mo krung bcas te bsnyab tu slebs pa tshun chad rang gis blangs /
de phan chad 'dug pa ni byin len bya'o / /
bcom ldan 'das kyis dge slong rnams la zas bzang por gsungs pa 'di lta ste /
'o ma dang zho dang mar sar dang sha dang sha skam ste /
yang dge slong dag gis bdag gi phyir zas bzang po 'di lta bu gzhan gyi khyim dag nas blangs te /
za'am bca' na ltung ba'o / /
sangs rgyas shAkya'i grong khyer ser skya'i gnas na bzhugs pa'i tshe /
shAkya ming chen zhes bya ba'i khyim bdag des sangs rgyas 'khor dang bcas pa spyan drangs nas bshos gsol te slar gshegs pa'i 'og tu drug sde rnams gdod shAkya ming chen gyi khyim du 'ongs so / /
de nas zan gyi lhag ma ci lus pa byin pa dang /
drug sde khros nas zas ngan len zhes rnam par smad de /
zan 'di dag kyang za bzhin du khyim bdag 'di zhes bgyi ba'i khyim nas /
'o ma dang zho mar sha la sogs pa bslangs te shog cig ces byas nas blangs te zos pa las khyim bdag dang don nyung ba'i dge slong gis dpyas pa las bcas /
'di rnams slong ba'i phyir nyes byas zos na ltung ba /
min pa'i tshe blangs la /
na ba'i tshe zos na slong ba'i tshe nyes byas /
na ba'i tshe blangs la mi na ba'i tshe zos na slong ba'i tshe na nyes pa med /
zos na ltung bar 'gyur /
bsrubs pa dang chus bslad pa'i dar ba blangs pa la nyes pa med /
gnyen la blangs na nyes pa med /
mdor na /
srog chags gnas dang mal na 'dug /
'greng dang gcer bu dmag rnams dang / /
zhag gnyis g.yul du 'gro ba dang / /
bsnun dang gzas dang gnas ngan len / /
yang dge slong srog chags dang bcas pa'i chu shes bzhin du spyod na ltung ba'o / /
sangs rgyas kau shAm+bA'i na bzhugs pa'i tshe /
dge slong mos pa srog chags dang bcas pa'i chu shes bzhin du spyod pa las phan 'dogs pa'i dge slong gis bsgo na /
srog chags 'di dag rgya mtsho'i rdzing che bar ci phyir mi 'dong zhes byas pa na /
don nyung ba'i dge slong gis dpyas pa las bcas /
srog chags yod par 'du shes sam /
the tshom za bzhin du spyad na ltung bar 'gyur /
kha zas kyi khu ba sna tshogs dang mar dang sbrang rtsi la sogs pa yod par 'du shes sam /
the tshom za bzhin du zos sam /
'thungs na ltung bar 'gyur /
yang dge slong gang smyan ngan byed pa'i gnas su shes bzhin nan gyis then te stan la 'dug na ltung ba'o / /
sangs rgyas mnyan du yod pa na bzhugs pa'i tshe /
de nas spos 'tshong gi khye'u zhig chung ma blangs nas ring po ma lon pa des nyin par chung ma la spyad par byas pa dge slong 'char bas tshor nas de'i chung ma'i gan du song ste /
chos 'chad cing 'dug pa dang spos 'tshong gi khye'u yang der 'ongs nas /
btsun pa 'char ba bsod snyoms bzhes la gshegs shig ces byas pa dang /
'char ba 'gror ma btub ste nan gyis 'dug nas khye'u des bdag gi chung ma la yang bdag mi dbang bar gyur to zhes byas nas /
don nyung ba'i dge slong gis dpyas pa las bcas /
mi tshangs par spyod pa'i gnas su nan gyis 'dug cing lta na ltung bar 'gyur /
byol song gi smyan ngan pa lta na nyes byas /
dgras bdas te 'dug na nyes pa med do / /
yang dge slong gang smyan ngan byed pa'i gnas su shes bzhin du dben pa skyabs yod par 'greng zhing 'dug na ltung ba'o / /
sangs rgyas mnyan du yod pa na bzhugs pa'i tshe /
spos 'tshong gi khye'u zhig chung ma blangs nas ring por ma lon pa'i nyin mo chung ma dang spyad par 'dod pa dang dge slong 'char bas rig nas 'char ba de'i sgo 'phar gyi lkog tu zhugs te 'greng ngo / /
de nas khyo shug mi tshangs par spyod pa'i tshe /
chung mas smras pa /
btsun pa 'char ba ni sgo'i lkog na zhugs so zhes byas nas spos 'tshong gi khye'u de dang don nyung ba'i dge slong gis dpyas pa las bcas /
'jigs nas 'dug pa dang /
na ste 'gro mi phod na nyes pa med /
yang dge slong gang gcer bu pa'am kun du rgyu ba'am kun du rgyu mo yang rung rang gi lag nas bza' ba dang bca' ba byin na ltung ba'o / /
sangs rgyas 'khor dang bcas pa ljongs rgyur gshegs nas khyim pa mo lnga brgya la chos bstan pa'i 'og tu de dag gis sangs rgyas 'khor dang bcas pa bshos gsol ba'i tshe /
'phags pa dga' bos kyang 'dri ma pa'i grogs byas nas /
mu stegs gcer bu ma dag gis dga' bo la zan blangs te /
kye rgyal ba'i sras sdug bsngal can bdag kyang 'tshal ma stsol ces byas pa dang /
dga' bos legs par ma bsams par gcer bu ma rgan mo la ni khur ba gcig byin gcer bu ma gzhon nu la ni gnyis byin nas rgan mos gzhon nu la smras pa /
skyes pa ni chos nyid kyis bud med gzhon nu la dga' bas /
rgyal po'i bu 'dis kyang khyod bzhams so zhes byas nas /
don nyung ba'i dge slong gis dpyas pa las bcas /
gcer bum de dang kun du rgyu ba de dag gnyen yin nam /
de dag na'am sdig pa las zlog pa'i phyir byin nam gtubs nas so sor bgos te byin nam gzhan sbyin du bcug pa la nyes pa med do / /
yang dge slong gang dmag chas pa la ltar 'gro na ltung ba'o / /
sangs rgyas mnyan du yod pa na bzhugs pa'i tshe rgyal po gsal rgyal gyi 'bangs ri brags kyi grong dag gcig log pa la dmag rnam bzhi bshams te chas pa dang /
drug sde rnams kyis lam du bsgugs te /
rta dang shing rta bal glang rkang thang gi tshogs dmag rnams rab tu dpyas so / /
de nas dmag mi phyi ma rnams dge slong de bdag gi khas 'jigs nas lam log par dong ngo / /
de nas rgyal pos smras pa dang /
de dag gis smras pa /
dge slong mgo byi rgyags shing byung rgyal du smra bas 'jigs zhes byas nas /
rgyal po gsal rgyal gyis bcom ldan 'das la drin du gsol te /
dge sbyong dag dmag chas pa la mi lta ba'i dran pa 'char gsol ba las bcas /
dmag mi gtsug lag khang gi sgor rgyu ba dang rgyal po dang blon po la sogs pas kyang bos te sod bal nyes pa med do / /
de 'dra ba'i rkyen gcig gis dge slong dmag chas pa la ltar 'gro na /
dge slong des dmag de'i nang du zhag gnyis las gnas par mi bya'o / /
de las 'das par gnas na ltung ba'o / /
sangs rgyas mnyan du yod pa na bzhugs pa'i tshe /
ri brags kyi grong log pa zhugs par gyur nas /
rgyal po de nyid du phru ma btab ste 'dug go / /
de nas blon po dag gis gsol pa /
khyim bdag mgon med zas sbyin de ni bsod nams kyi mthu che bas de 'dir mchis na ni ri brags kyi grong yang gdon mi za bar khugs so zhes byas pa dang /
rgyal pos kyang mgon med zas sbyin lang khyod dang phrad par 'dod do zhes yi ge spring ngo / /
de nas mgon med zas sbyin dge slong dang 'bral du mi dga' ba'i cha bzung nas /
rgyal pos dge 'dun la de bzhin du springs pas /
drug sde rnams kyis khas blangs te dong ngo / /
de nas dmag rnam bzhi byung ba la yang rnam par smad /
rkang thang gi tshogs la yang rtswa mi 'dra'o zhes byas nas gnya' nas bzung ste phyogs gcig tu bor ro / /
de nas rgyal pos sangs rgyas la gsol te /
thugs brtse ba'i slad du dge slong dmag chas pa la ltar 'ongs na yang yun ring du mi gnas par dran pa 'cha' ba las bcas /
rgyal pos ma btang ngam btsun mo dang sras dang blon po dang dmag dpon gyis ma btang na nyes pa med /
zhag gnyis dmag de'i nang na gnas pa'i tshe'ang gal te dge slong gis bshams pa dkrugs sam /
rgyal mtshan dang dpung gi phyogs kyi g.yul bshams pa'i dmag dkrugs na ltung ba'o / /
sangs rgyas mnyan du yod pa na bzhugs pa'i tshe /
rgyal po gsal rgyal gyi ri brags kyi grong khyer log pa de dag da rung ma phebs nas rgyal po'i phru ma yang der btab ste /
de nas khyim bdag mgon med 'dug pa de dge slong dang phrad par dga' nas /
rgyal po dge 'dun 'ga' gshegs su gsol ba dang /
drug sdes khas blangs so / /
de nas dmag rnam bzhi bshams pa dang drug sde rnams kyis snga ma bzhin du rnam par smad cing dkrugs nas rgyal pos sangs rgyas la gsol nas /
ma gnang ba las bcas /
g.yul bshams pa'i nang du 'gyur na ltung bar 'gyur /
mi dang byol song 'thab pa la bltas na nyes byas /
yi ge'i gnyer gzhan ni brda sprad par zad do / /
rgyal mtshan ni rnam pa gsum snye /
seng ge'i rgyal mtshan dang /
chu srin gyi rgyal mtshan dang /
khyu mchog gi rgyal mtshan gang yang rung ba'o / /
yang dge slong gang khros 'khrugs rngams te /
yid mi dga' bar gyur nas /
dge slong la rdeg na ltung ba'o / /
sangs rgyas mnyan yod na bzhugs pa'i tshe /
maud gal gyi bu chen pos bcu bdun sde rnams byis pa nas rab tu phyung bsnyen par rdzogs par byas de la bsnyen bkur byed cing 'dug pa dang /
dge slong 'char bas sgo blas mang po byang chub tu bcug nas /
de dag gis ded kyi mkhan po dang slob dpon ma yin gyis mi byed do zhes byas nas /
'char bas gcig brdeg pa dang /
bcu bdun sde ril gyis sa la nyal te ngus nas /
don nyung ba'i dge slong gis dpyas pa las bcas /
dge slong la khu tshur gyis brdegs na yang ltung ba gcig /
thal mos brdegs na ltung ba lnga /
mtshon cha dbyig pa lta bus brdegs na thabs re re ltung ba re re /
phyags ma lta bus brdegs pa dang chung ngu yungs kar lta bus brdegs na yang 'bru re re ltung ba re rer 'gyur /
lus la ma phog na nyes byas re re /
dge sbyong dang skye bo la brdegs na nyes byas re re /
brnangs pa dang sngags byed pa'i phyir ni nyes pa med /
yang dge sbyong khros 'khrugs rngams te yid mi dga' bar gyur nas /
dge slong la brdegs par gzas na /
tha na thal mos kyang rung ste ltung ba'o / /
sangs rgyas mnyan du yod pa na bzhugs pa'i tshe /
dge slong 'char bas bcu bdun sde las byed du bcug pa las gcig la brdeg tu gzas pa dang bcu bdun ril gyis sa la nyal te ngus nas /
don nyung ba'i dge slong gis dpyas pa las bcas /
gzas pa'i rnam pa las ltung ba ni brdegs pa dang 'dra'o / /
byol song la brdegs pa dang gzas pa la yang nyes byas su 'gyur /
mi dge ba las zlog pa'i phyir gzas na nyes pa med do / /
yang dge slong gang dge slong gis gnas ngan len gyi nyes pa shes bzhin du 'chab na ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos pho bo dga' bo'i slob ma dge slong chos can khrid de dben pa'i gnas kyi shing drung du bu mo zhig shing gcod cing 'dug pa zhig mthong nas bu mo khyod ci'i phyir 'dze ta'i shing gcod ces byas pa dang /
bu mo bgad nas nye dga' bo 'dod chags langs te /
bzung nas 'o byas pa dge slong chos can gyis mthong nas /
nye dga' bos smras pa /
khyod kyi mkhan po dga' bo la nyes pa yod pa yang ngas bcabs pa yin gyis 'di yang 'chobs shig ces byas pa las chos can ma rung nas /
don nyung ba'i dge slong gis dpyas pa las bcas /
pham pa dang lhag ma byung ba bcabs pa skya rengs kyis chod na ltung bar 'gyur /
gang zag gcig la bsnyad na yang thub /
mchod tshun chad nyes byas /
gal te nyes pa de bsnyad na bdag tshangs par sbyong ba'i bar du 'gyur ram /
dge 'dun 'khrug gam /
dge 'dun gyi sde gnyis su 'gyur ram /
dbye bar gyur na nyes pa med /
mdor na /
bde dang me dang dang ba dang / /
bsnyen par ma rdzogs chos smra dang / /
dge sbyong kha dog bsgyur ba dang / /
rin po che dang tsha ba'i dus / /
yang dge slong gang dge slong 'di ci nas kyang /
dge slong 'di zan gcod do snyam nas zan gcad par bsams te /
rkyen de nyid kyis tshe dang ldan pa tshur shog /
khyim bdag tu'o / /
de khyed la bca' ba dang bza' ba 'grangs kyi bar du sbyin du gzhug go zhes de skad smras la /
des de la sbyin du ma bcug gi /
de'i 'og tu tshe dang ldan pa dag khyod song zhig /
khyod dang lhan cig 'dug gam /
gtam zer ba nga la bden pa gyis gcig tu 'dug gam smra na bden no zhes de skad zer na ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos sngon gyi kho na ma btang nas /
dge slong chos can la zan sbyin par byas te khrid nas gdugs tshod la ma bab kyi bar du ni tshong 'dus su ltad mo bltas /
de nas zan bza' ran nas grong du khrid de sbyin bdag gi sgor khrid nas nye dga' bos smras pa /
dge slong chos can khyod dang mthun pa ma yin gyi phyir song shig /
nga ni gcig tu na bde'o zhes byas te /
chos can smyung bar gyur nas dge ba spyod dus nas /
don nyung ba'i dge slong gis dpyas pa las bcas /
dge slong zan gcad dam gcod du bcug na ltung bar 'gyur /
sman pa'i dpyad dang na ba'i ched la bcad na nyes pa med /
yi ge'i gnyer la gzhan ni brda 'phrad par zad do / /
'dug gam zhes pa ni bsam gtan byed pa'i don /
gtam zer zhes bya ba ni chos kyi gtam brjod pa /
bde ba med ces bya ba ni dge slong de dang 'grogs na yid mi bde ba la bya'o / /
yang dge slong mi na par bdag mi bzhugs pa'i phyir me la reg gam reg tu 'jug na ltung ba'o / /
sangs rgyas mnyan du yod pa na bzhugs pa'i tshe /
dge slong gis dgon gnas mal bgos nas /
drug sde rnams shing skam po zhig gi drung du babs te de dag grang bas shing bsregs pa dang de'i nang nas sbrul gdug pa can zhig byung bar mthong nas drug sde skrag ste sgra chen po byung nas 'gron po rnams seng ge byung snyam nas phyogs bzhir bros so / /
de nas dus gzhan zhig na sangs rgyas rgyal po'i khab na bzhugs pa'i tshe /
drug sde rnams me sgron thogs te /
nyi zla lta bu'i me'i dkyil 'khor gyis rtse bar byed na mu stegs can gyis dpyas pa las bcas /
mes bus sam gsang na ltung ba /
mgal ba bcug ma phyung ba dang bdag brus sam bsdus na ltung ba /
me mur la reg pa dang /
mer skra'am spu'am sen mo bor na nyes byas su 'gyur /
bdag bsro ba'i phyir ma yin gyi /
dge slong bsro ba'i phyir dang 'brel ba'i las byas pa'i phyir dang /
na ba'i phyir bus na nyes pa med /
yang dge slong gis bya ba chos bzhin du byed pa la /
dge slong dad pa byin nas /
de'i 'og tu khros 'khrugs rngams te /
yid mi dga' bar gyur nas dkrugs pa'i chos su byed de /
dge slong dad pa slar byin cig khyod la mi sbyin no zhes de skad zer na ltung ba'o / /
sangs rgyas mnyan du yod pa na bzhugs pa'i tshe /
drug sde rnams la la ni dgra bcom par gyur /
la la ni dus las 'das te /
dga' bo dang nye dga' bo spun gnyis lus pa dge 'dun gyi nang na 'dug go / /
de'i tshe bcu bdun sde dang ste sngon nye dga' bos brdegs pa'i 'khon ma btang nas nye dga' bo spang bar byas so / /
de nas gnas brtan dga' bo dge 'dun gyi las shig byed kyis dad pa stsal du gsol zhes byas nas des kyang dad pa phul ba'i 'og tu nye dga' bos spang ba'i las byas na nye dga' bo ngu bzhin du phu bo dga' bo'i gan du song ngo / /
de nas dga' bo khros te nga'i nu bo spang bar bya bar ma shes kyis dad pa mi sbyin no zhes byas nas /
don nyung ba'i dge slong gis dpyas pa las bcas /
dge 'dun gyi las byed pa gang yang rung ba la /
sngar dad pa byin pa las phyis ma dad ces byas na ltung bar 'gyur ro / /
yang dge slong gang bsnyen par ma rdzogs pa'i gang zag dang khyim gcig gi nang du nub gnyis las lhag par nyal na ltung ba'o / /
sangs rgyas mnyan du yod pa na bzhugs pa'i tshe /
de na dge 'dun gyi las byed khyim bdag dang bram ze la ni nam chad chad ston to / /
de nas khang mo'i nang du mar me 'bar bzhin du dge slong dang khyim pa lhan cig tu nyal ba las de na dge slong rgan zhugs dran pa nyams pa zhig nyal ba de sngon chung ma dang ji ltar spyod pa de rmis nas brdol te tshig mi snyan pa zhig smras pa khyim pas thos nas de dag gis rgan po 'di yang 'di 'dra bar byed na gzhon nu dag ci 'dra bar byed ces dpyas pa las bcas /
de'i 'og tu nye dga' bo dag dge tshul tsher ma can dang mchod byed gnyis lhan cig tu nyal ba /
dge slong gzhan gyis sgo nas des smras pa ci ngas chang 'thungs sam sgog pa zos zhes byas pa la don nyung ba'i dge slong gis dpyas pa las bsnyen par ma rdzogs pa dang lhan cig ma nyal cig par bcas /
de nas dge sbyong rA hu la sgra gcan 'dzin gnas khang ma thob nas sangs rgyas kyi zhabs stegs kyi drung du nyal ba'i nub mo sbrul gdug pas zin la thug par mkhyen nas /
dge sbyong de ma sad par sangs rgyas kyis blangs te gzims mal du bsnyal lo / /
de nas nam langs pa dang dge sbyong gi pha ma'i sgo nas dge slong yin gyis zhag gnyis tshun chad nyal du rung ngo zhes byung ba las bcas /
de nas nye dga' bo dge slong dang lhan cig zhag gnyis las 'das par nyal nas /
don nyung ba'i dge slong gis dpyas pa las bcas /
bla gab kyang gcig phyi sgo yang gcig na mi rung /
bla gab gcig kyang sgo so sor lta na nyes pa med /
bla gab med phyi sgo gcig kyang rung dge slong nyal ba'i rtsig pa'i rgyab nas 'dom gang tshun chad du ni mtshams so / /
dbye la nyal na 'dom gang tshun tshad dge sbyong dang skya bo bsnyal du mi rung /
yang dge slong gang bcom ldan 'das kyis bar du gcod pa'i chos su gsungs pa gang yin pa de dag bsten kyang bar du gcod par mi 'gyur te /
de ltar bcom ldan 'das kyis chos bstan pa bdag gis shes so zhes de skad zer na dge slong de la dge slong dag gis tshe dang ldan pa khyod ji ltar bcom ldan 'das kyis bar du gcod pa'i chos su gsungs pa gang yin pa de dag bsten kyang bar du gcod par mi 'gyur te /
de ltar bcom ldan 'das kyis chos bstan pa bdag gis shes so zhes de skad ma zer cig bcom ldan 'das la skur pa ma 'debs shig /
bcom ldan 'das la skur pas legs par mi 'gyur ro / /
bcom ldan 'das ni de skad mi gsung ngo / /
tshe dang ldan pa bar du gcod pa'i chos ni bar du gcod pa nyid do zhes bcom ldan 'das kyis rnam grangs du mar gsungs te /
de dag bsten na bar du gcod par 'gyur ro / /
tshe dang ldan pa khyod 'di 'dra ba'i sdig pa can gyi lta bar gyur pa thong shig /
dge slong de la dge slong rnams kyis de skad ces bsgo nas /
gal te de mi gtong na dngos po de spang ba'i phyir na lan gsum du yang dag par bsgo bar bya'o / /
yang dag par bstan par bya'o / /
lan gnyis lan gsum du yang dag par bsgo yang dag par bsten nas dngos po de gtong ba lta na ni legs gal te mi gtong na ltung ba'o / /
sangs rgyas mnyan du yod pa na bzhugs pa'i tshe /
de nas bong rdzi las rab tu byung ba'i dge slong /
a ri ta zhes bya ba des phas pham pa nas mang po bslab pa'i bar du bsten kyang bar du gcod par mi 'gyur ro zhes byas nas dge 'dun gyis lan gsum gyi bar du bsgo ste ma mnyan pa las bcas /
de ltar gyur ba'i dge slong des ltung ba ma bshags par dge 'dun gyis gsol ba dang zhu ba'i las kyis nang du zhugs na /
'jug dgur nyes byas re rer 'gyur /
dge 'dun ma tshogs pas chos bzhin bsgo ba dang /
tshogs kyang chos ma yin pas bsgo na ltung ba med do / /
thog ma lan gcig tshig 'jam pos bsgo ba dang /
dge 'dun tshogs te chos bzhin lan gsum bsgo ste mnyan na nyes byas bzhi dang ltung ba gcig 'byung bar 'gyur /
de ltar gyur pa'i dge slong des ltung ba ma bshags kyi bar du dge slong su dang yang mi bskrad par lkog bur gzhag go / /
dge slong gang de skad smras pa'i dge slong gang zag chos bzhin du ma byas pa dang /
sdig pa can gyi lta bar gyur ba ma spangs par shes pa smra kun du smra gnas par byed spyod par byed cing de dang khyim gcig gi nang na nyal na ltung ba la sangs rgyas mnyan du yod pa na bzhugs pa'i tshe /
dge slong a ri ta spang ba'i las byas pa de ngu zhing nye dga' bo'i drung du song ba dang /
nye dga' bos 'dug shig dang bzod par bya'o zhes smras te de dang lhan cig 'grogs lhan cig nyal kun du spyod par byed nas /
don nyung ba'i dge slong gis dpyas pa las bcas /
dge slong chad pas bcad de spangs pa de dang gtam byas sam gtam mang po byas sam lhan cig tu gnas sam lhan cig tu gnas spyod dam khang pa gcig gi nang du nyal na ltung ba re rer 'gyur /
na'am sdig pa las zlog pa'i phyir na ni nyes pa med do / /
yang dge slong su yang 'di skad du ji ltar bcom ldan 'das kyis 'dod pa ni bar du gcod pa'o zhes gsungs pa'o / /
de dag gang yin pa bsten kyang bar du gcod par mi 'gyur te /
de ltar bcom ldan 'das kyis chos bstan pa bdag gis shes so zhes zer na dge tshul de la dge 'dun rnams kyis dge tshul khyod ji ltar bcom ldan 'das kyis 'dod pa ni bar du gcod do zhes gsungs pa gang yin pa de dag bsten kyang bar du gcod par mi 'gyur ro / /
bcom ldan 'das kyis chos bstan pa bdag gis shes so zhes de skad ma zer cig /
bcom ldan 'das la skur ba ma 'debs shig /
bcom ldan 'das la skur bas legs par mi 'gyur ro / /
bcom ldan 'das ni de skad mi gsung ngo / /
tshe dang ldan pa dge tshul 'dod pa'i bar du gcod pa nyid do zhes bcom ldan 'das kyis rnam grangs du mar gsungs te /
de dag bsten na bar du gcod par 'gyur gyis dge tshul khyod 'di lta bu'i sdig pa can gyi lta bar gyur ba thong shig ces de bsgo shig /
dge tshul de la dge slong rnams kyis de skad bsgo nas gal te dngos po de gtong ba na ni legs /
gal te mi gtong na dngos po de spang bar bya ba'i phyir lan gnyis lan gsum du yang dag par bsgo bar bya /
yang dag par bstan par bya'o / /
lan gnyis lan gsum du yang dag par bsgo yang dag par bstan nas dngos po de gtong ba na ni legs /
gal te mi gtong na dge tshul de la dge slong dag gis deng phan chad dge tshul khyod bcom ldan 'das de bzhin gshegs pa dgra bcom pa yang dag par rdzogs pa'i sangs rgyas de la ston pa zhes ma zer cig /
tshangs par spyod pa mkhas pa bla ma gang gi phyi bzhin du'ang ma 'gro shig dge slong dang dge tshul zhag gnyis [(]gyi [,]kyi[)]bar du gnas khang gcig gi nang du nyal du dbang ba de yang deng phan chad khyod la med do / /
skyes bu blun po khyod mig lam na mi snang bar byas kyis phar song shig ces bsgo shig /
yang dge slong de ltar dge tshul mig lam na mi snang bar byas pa shes bzhin du gnas byin nam de dang khyim gcig gi nang du nyal bar byed na ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bo la dge tshul tsher ma can dang mchod ces bya ba gnyis yod pa las /
'dod chags ma bral ba'i dge slong rnams mtho nyog rtse /
gad rgyangs byed /
dregs shing rgyug pa ni lus 'tshog par byed pa las /
de'i 'og tu de dag gis ltung ba bshags shing brtson 'grus spyad pa las dgra bcom par gyur te /
rdzu 'phrul gyis mkha' la 'dong ba dge tshul de gnyis kyis mthong nas sngon bdag cag dang 'dod chags kyi dbang gis rtse mo sna tshogs byas pa yang de ltar gyur bas /
'dod pa ni bar du gcod par mi 'gyur snyam nas sangs rgyas kyis 'dod pa ni bar du gcod pa'o zhes gsungs pa de bsten kyang bar du gcod par mi 'gyur ro zhes zer nas dge 'dun gyis lan gsum gyi bar du bsgo ste /
yang ma mnyan nas mig lam na mi snang ba'i chad pas bcad de /
lkog bur gzhag pa de gnyis ngu zhing nye dga' bo'i gan du song nas /
de gnyis gnas byin zhing lhan cig spyod pa las /
de lta bur gyur ba'i dge slong la gnas shing gtam byas sam lhan cig tu nyal na ltung ba re rer 'gyur /
mi dge ba las zlog pa dang na ba la nyes pa med do / /
dge slong gis go gsar pa zhig rnyed na sngon po'am dmar po'am ngur [(]smig [,]smrig [)]gam kha dog rnam pa gsum las gang yang rung ba cig tu bsgyur cig /
gal te dge slong gis sngon po'am /
dmar po'am /
ngur smrig gam /
kha dog gsum gang yang rung ba zhig tu gos kha dog ma bsgyur bar spyod na ltung ba'o / /
sangs rgyas rgyal po'i khab 'od ma'i tshal na bzhugs pa'i tshe /
yul de na rol mo mkhan rol mo la 'tsho ba ltos pa dag gis klu'i rgyal po ri bo dga' skyed gnyis la mchod pa'i phyir /
sangs rgyas lha las babs pa mngon par byang chub pa'i bar du byang chub sems dpa'i spyad pa spyod pa na /
ke'u ra bya zhes bya ba'i gar thabs 'gro ba mang po'i mdun du byas nas drug sde rnams kyis kyang rgyal po'i 'khor nas gos dang rgyan brnyas te /
mang po 'dus pa'i drung du rol mo sna tshogs byas pa dang /
de dag mkhas khyad lha'i gar thabs dang rol mo bzhin pas 'gro ba mang po yang der 'dus te mtshar du 'dzin to / /
de nas drug sde 'od ma'i tshal du song nas gos de khrus byas nas /
sgor byung ba'i kha gdong tshon gyis bris pa ma byid pa /
rol mo mkhan snga ma dag gis mthong nas de dag gis smras pa /
bdag cag gis 'tsho ba ni rol mo mkhan la ltos pa yin na 'phags pa bzod pa bzhes te slan chad mi mdzad par cis gnang zhes pa dang /
drug sde dag gis smras pa /
khyed kyis ci rnyed pa thams cad de la phul cig dang /
gdod bzod par bya'o zhes byas nas shAkya'i bus ci rol mo mkhan la yang nor 'bebs par 'gyur ro zhes dpyas par gyur pa las bcas /
dge slong gis gos sar pa kha dog ma bsgyur bar gyon tam 'tshang na chung ngu lhung bzed dgab pa tsam na yang ltung bar 'gyur ro / /
nam gyon dgur ltung ba re re /
tshon ma brtags pa lta bur gyon dgur nyes byas re rer 'gyur /
tshon chen po brgyad la /
rgya skyegs /
btsod /
mtshal /
gur kum /
mthing shing /
li khri /
rma shing /
le brgan rtsi 'di rnams ni ma brtags pa'i tshon yin no / /
yang dge slong gang rin po che'am /
rin po che lta bu lag gis reg gam len du bcug na ltung ba'o / /
kun dga' ra ba'i nang na 'dug pa'am gnas khang gi nang na 'dug pa ni ma gtogs so / /
kun dga' ra ba'i nang na 'dug pa'am gnas khang gi nang na rin po che'am rin po che lta bu byed na dge slong gis 'di su yin pa de len grang snyam du long la song shig /
de la de ni dus yin no / /
sangs rgyas mnyan du yong ba na bzhugs pa'i tshe /
dge slong 'char ba bsod snyoms la zhugs pas bram ze'i bu rtsal slob pa mthong nas de dag gi thad du song nas /
'phong slob pa'i slob dpon gyis 'phags pa 'char bas gdong bsnyer nas mda' gzhu blangs te 'phangs so / /
de nas slob ma dag gis smras pa /
btsun pa 'char ba lta bu'i 'phong rtsal ni gzhan gyi brjod du'ang mi rung ngo zhes byas nas /
slob ma kha cig gis 'char ba la slob par gsol nas /
'char pas rngan pa nor 'bul du bcug ste bslabs so / /
de nas khyim bdag gis shAkya'i bu dge slong gis rtsal dang rol mo slob pa la yang dga' 'bebs so zhes dpyas zer ba la bcas /
de'i 'og tu sangs rgyas yangs pa can na bzhugs pa'i tshe /
drug sde rnams kyis pi wang dgu po rgyud mangs dang rnga mo che la sogs pa brdungs shing dkrol nas yul yangs pa can gyi lits+tsha bI rnams kyis thos nas rab tu skrag ste /
go bsgos nas rgyal po ma skyes dgra'i dmag rgol ba'i sgra grag go zhes byas pa dang /
drug sde rnams kyis nged kyi rtsed mo byas pa yin no zhes byas nas /
gzhan gyis dpyas pa las bcas /
mtshon cha dang rol mo'i cha byad spyad du rung ba la reg na ltung /
spyad du mi rung ba la reg na nyes byas su 'gyur /
de la rin po che ni rnam pa gnyis te /
bdog na dga' ba dang dkon pa'o / /
rin po che yon tan dang ldan pa ni rnyed dka' ba rol mo'i cha byad dang /
mtshon cha ni bdog na dga' ba'o / /
kun dga' ra ba'i nang na rin po che 'dug pa blang du rung ba ni /
sngon sangs rgyas yangs pa can na bzhugs pa'i tshe /
ri dwags dgra'i mas ga zhes bya ba sangs rgyas la song ba las /
kun dga' ra ba'i sgor phyin nas ngo tsha ste /
me tog gis shing drung bcings te bzhugs nas /
bu bo gcig bsrung du bcug pa de me tog 'thur song ba'i 'og tu kun dga' bos rgyan de dag mthong nas stor gyis dogs nas sbas te /
phyis dge bsnyen ma sa gas phyir byin pa lta bu'o / /
kun dga' ra ba'i nang na yang rung /
phyi rol kyang rung ste /
mtshams su chud pa'i nang du rin po che dang rin po cher gtogs pa zhig rnyed na blangs te gtsug lag khang gi rgyud dag la gdags so / /
nor bu sbyangs pa la reg na ltung ba /
ma sbyangs pa la reg na nyes byas /
sku gzugs ring bsrel dang bcas pa blangs na ltung ba /
ring bsrel med pa blangs na nyes byas /
ston par 'du shes par skyed de blangs na nyes pa med /
zla ba phyed phyed cing khrus gyis shig ces bcom ldan 'das kyis bka' stsal te /
de dang 'gal bar byas na dus la bab pa ma gtogs te ltung ba'o / /
de la dus ni 'di yin te /
dpyid smad kyi zla phyed gnyis dang /
dbyar gyi dang po dang /
zla ba phyed dang gsum po 'di dag ni rab tu tsha ba'i dus so / /
lam dus so / /
rlung dus so / /
char 'bab pa dus so / /
rdzi char 'bab pa'i dus de de la de ni dus yin no / /
sangs rgyas rgyal po'i khab 'od ma'i tshal na bzhugs pa'i tshe /
rgyal po gzugs can snying po la chu dron gnyis yod do / /
gcig tu ni bdag 'khru /
gcig tu ni btsun mo 'khor 'khru zhing 'dug pa las rgyal pos bsams pa /
bdag gis sangs rgyas 'khor dang bcas pa la yo byad thams cad kyis bstabs kyis chu dron 'di'ang dbul lo snyam du bsams nas /
rgyal pos bsams pa bdag 'khru bar ni 'phags pa dag khrus mdzod cig ces byas pa'i 'og tu /
drug sde rnams rgyal po'i khrus khang du zhugs pa'i tshe /
rgyal po khrus la 'ongs pa mthong nas /
drug sdes kyal ka bya ba'i phyir chu'i nang na rtse zhing 'dug pas rgyal po'ang sdod ngas nas de dag gis nga sdod du gzhug par kyal ka byed kyis chus 'on cig ces byas nas spyi blugs su bkrus te /
rgyal pos cung zad dpyas pa las bcas /
zla ba phyed phyed las sngar 'khru na ltung ba'o / /
blugs chus khrus byed na dus la bab bo snyam du bsams te /
bkru de ltar ma byas na ltung bar 'gyur /
chu'i nang du 'khru ba ni lte ba khung man chad nub na nyes byas /
de las 'das na ltung ba /
de la dus ma yin par 'khrur dbang ba ni dbyar zla ra ba tshes nas dbyar zla tha chungs nya'i bar du ni rab tu tsha ba'i dus yin pas 'khrur dbang ngo / /
na ba dus ni ji na rung ste /
chung ngu cham pa yan chad /
las dus ni chung ngu phyag dar re lde tsam yan chad do / /
rlung dus ni gshi'i mtha' ma log pa tsam mo / /
char bab pa'i dus ni lus la thigs pa gnyis sam gsum phog pa yan chad 'di rnams ltar rkyen byung na yang 'khrur dbang ngo / /
mdor na /
byol song 'gyod pa mdzub mo dang / /
rtse dang lhan cig sdangs byed dang / /
sbed dang gdeng med rtsa ba med / /
skyes pa med dang lam 'gro ba'o / /
yang dge slong gis ched du bsams te /
byol song gi skyes gnas su song ba'i srog chags bsad na ltung ba'o / /
sangs rgyas mnyan du yod pa na bzhugs pa'i tshe /
dge slong 'char ba yul rgyur song te 'phong slob pa'i sar phyin nas byis pa rnams kyis 'phangs pa la ma mgu ste /
gdong bsnyer nas mda' gzhu blangs te /
nam mkha' la bya rog 'phur ba'i rkub tu phog nas khar dbyung ngo / /
de nas de'i nub mo byis pas slob dpon gyi mdun du gtam byas nas slob dpon gyis bstan te /
bya rog gi ro 'od ma ring bo'i khar btags nas dge slong 'char ba bsod snyoms len dgur 'char bas de lta bus bsgrubs so zhes byas te /
phyi bzhin du 'brangs nas dge slong srog gcod do zhes 'char ba la dpyas pa las bcas /
ched du bsams te byol song bsad na /
chung ngu na khre 'bras 'phangs te bsad kyang ltung bar 'gyur ro / /
bsham pa las ma shi na nyes byas /
nyon mongs pa ni snying rje med pa'o / /
yang dge slong gang gis ched du bsams te /
ji nas kyang dge slong 'di la 'di skad ces bya'o snyam nas /
rkyen de nyid kyis dge slong la 'gyod pa skyes na ltung ba'o / /
sangs rgyas mnyan du yod pa na bzhugs pa'i tshe /
maud gal gyi bus bcu bdun sde byis pa rnams bsnyen par rdzogs par byas pa'i 'og tu /
dge slong 'char bas bcu bdun sde las byed du bcug pa las de dag ma btub nas /
de'i 'khon gyis khyed lo nyi shu ma lon par bsnyen par rdzogs pas dge slong gi dngos po med do zhes byas nas /
bdag gi 'gyod pa dang mi dga' ba skyes nas /
don nyung ba'i dge slong gis dpyas pa las bcas /
dge slong la lhag ma man gyi ltung ba byung dogs so zhes byas sam dge slong gi dngos po med do zhes byas na ltung bar 'gyur /
dge slong gis 'gyod pa skyes na nyes byas /
dge slong la ltung ba man chad kyi the tshom skyes na nyes byas /
de'i nyon mongs pa ni nye bar ma zhi ba'o / /
mdzub mos ga ga tshil byed na ltung ba'o / /
sangs rgyas mnyan du yod pa na bzhugs pa'i tshe /
bcu bdun sde rnams gang zag gi las res gang la bab kyang rung ste /
gzhan gyis kyang rtag tu gtong ba las /
de dag gcig la khang skyong gi res bab nas nub gcig mtshan thog thag tu chos bshad pas gzhan sus kyang ma btang bar khang skyong gcig pu las byas nas /
de mi dgar dogs te gzhan rnams bzod par gsol ba de'i thad du song nas /
bzod par byos shig ces byas pas de cang mi zer bar 'dug go / /
de nas khos ga ga tshil byas nas des bgad pa dang gzhan rnams kyis kyang thabs de bzang ngo zhes byas te /
thams cad kyis kyang ga ga tshil byas nas /
de dgod dgod nas rlung gis btsugs te shi'o / /
de nas de dag phas pham pa byung snyam ste mya ngan byed nas /
don nyung ba'i dge slong gis dpyas pa las bcas /
lus kyi yan lag ji lta bus ga ga tshil byas pas kyang rung ste /
ga ga tshil byas na ltung bar 'gyur /
shing ngam sor mo lta bu mang pos byas na ltung ba re rer 'gyur /
dge sbyong la byas na nyes byas /
rma dang mdzer ba dang sme ba lta bu bstan pa'i phyir reg na nyes pa med /
de'i nyon mongs pa ni nye bar ma zhi ba'o / /
chu la rtse na ltung ba'o / /
sangs rgyas mnyan du yod pa na bzhugs pa'i tshe /
bcu bdun sde las u pA lis dgra bcom pa thob nas des gdul skal yod par mthong nas /
de dag kun chu bo khyim ldan gyi nang du 'khru zhing rtse ba la zhugs pa'o / /
de nas rgyal po gsal rgyal btsun mo dge bsnyen ma phreng ldan dang /
yang thog gi steng na 'dug pas mthong nas rgyal pos btsun mo la khyod kyi sbyin gnas kyi mdzes pa la ltos zhes byas pa dang /
btsun mos smras pa /
de dag gzhon nu lang tshol bab pa'i tshe /
tshangs par spyod pa ngo mtshar che'o / /
glog byung ba dang 'dra ba'i bar skabs su rtse ba ni ngo mtshar mi che'o zhes byas pa dang /
rgyal pos dpyas pa u pA lis rig nas de'i rdzu 'phrul gyis grogs rnams dang nam mkha' la dong nas /
btsun mos rgyal po sbran te gyod btab po / /
de nas btsun mo phreng ldan gyis dge sbyong chu'i nang du mi rtse ba'i dran pa bca' bar sangs rgyas la gsol ba las bcas /
chu'i nang du rnam pa gang ltar rtses kyang rung ste ltung bar 'gyur /
chu'i nang du them thol byas pa dang /
kha zas kyi khu ba'am zas kyi khu ba thug pa lta bul ri mo bris sam /
sor mo lnga thabs byas na nyes byas su 'gyur /
de'i nyon mongs pa ni nye bar ma zhi ba'o / /
yang dge slong gang bud med dang lhan cig khyim gcig gi nang na nyal na ltung ba'o / /
sangs rgyas mnyan du yod pa na bzhugs pa'i tshe /
'phags pa ma 'gags pas gdul skal yod par mthong nas bsod snyoms la zhugs so / /
de nas ri brags kyi grong zhig na bud med yugs sa mo sbyar ma zhig 'dug pa'i thad du phyin nas /
nam sros te der zhag lon na nam phyed tsam ma 'gags pa'i rum du bud med sbyar ma de zhugs pa dang /
ma 'gags pa rdzu 'phrul gyis nam mkha' la 'phags te 'bar zhing 'bar ba dang glog lta bu'i rdzu 'phrul bstan nas /
chung ma nges bdag 'dod chags kyi 'dam du byings ba'i lag nas drongs zhes phyag byas nas /
ma 'gags pa babs te chos bstan nas bud med des rgyun du zhugs pa'i 'bras bu thob po / /
de nas nam langs pa dang ma 'gags pa la bza' ba dang bca' ba dag bstabs nas /
de'i dus bud med de'i ming po mi gzhan dang 'thab mo byas nas de dag gis khyod kyi sring mo la ltos shAkya'i bu dge sbyong yang ma shor to zhes byas pa dang /
de gnyis kyis bdag cag mis brnyas pa ni sring mo 'dis lan de bsad do snyam nas ral gri thogs te khyim der brgyugs pa dang /
ma 'gags pa nam mkha' la 'phags te rdzu 'phrul bstan nas des kyang zhe sdang zhi bar gyur nas sems can mang po 'dus pa la chos bstan nas grangs med pa zhig rnam par grol ba thob po / /
ma 'gags pas gtam de rgyu bsnyad nas /
don nyung ba'i dge slong gis dpyas pa las bcas /
sgo gtan nas bcug par dge slong nang du nyal la bud med lnga gang gi nang du nyal na yang skya rengs ma shar bar nyes byas /
skya rengs shar nas ltung bar 'gyur /
bud med dang khyo dang pha ming gis srung zhing 'dug pa dang lhan cig la ni nyes pa med /
skyes pa dge slong gi nang na bud med yod pa dang lhan cig tu nyal na nyes pa med /
dge slong gcig pu la gzhag khyim pa ltung ba /
bya gag yan chad byol song mo dang khyim gcig gi nang du nyal na nyes byas /
bud med phal mo che dang khyim gcig gi nang du nyal na ltung bar 'gyur /
de'i nyon mongs pa ni ma dad pa'o / /
yang dge slong gang sdong bar byed du bcug na tha na rtsed mo bya bar bsams na yang ltung ba'o / /
sangs rgyas mnyan du yod pa na bzhugs pa'i tshe /
dge slong 'char bas bcu bdun sde las byed du bcug pa las byed du ma btub ste /
logs shig tu kha ton slob tu song ba dang /
'char bas nub mo la ba bzlog ste /
gyon nas mar me bsad de 'byung po 'byung po zhes byas pa dang /
don nyung ba'i dge slong gis dpyas pa las bcas /
lus kyi yan lag gis bsdigs kyang rung /
sgra dang gtam gyis bsdigs kyang rung /
gzugs mi sdug pas bsdigs kyang rung ste /
yid du mi 'ong ba rnam pa sna tshogs kyis bsdigs na skrag kyang rung ma skrag kyang rung /
ltung bar 'gyur /
yid du 'ong ba dang dge sbyong la bsdigs na nyes byas /
yid 'byung bar bya ba'i phyir na nyes pa med do / /
nyon mongs pa ni ma dad pa'o / /
yang dge slong gis dge slong ngam /
dge slong ma'am /
dge tshul lam /
dge tshul ma'i lhung bzed dam chos gos sam lhung bzed kyi snod dam pa'am skom btung ba'i snod dam ske rags sam /
dge sbyong gi 'tsho ba'i yo byad gang yang rung ba zhig sbed dam sbed du 'jug na de 'dra ba'i rkyen ma gtogs te ltung ba'o / /
sangs rgyas mnyan du yod pa na bzhugs pa'i tshe /
khyim bdag gcig gis dge 'dun spyan drangs te /
'dong pa'i lam na rdzing bu chus gang ba zhig yod pa der /
drug sdes bcu bdun sde la'o skol sus byi'u zul ring du thub pa lta'o zhes byas nas sngar gyi byi'u zul byas te /
dbugs ci theb grangs su bzung nas de'i skabs su de dag gis gos drug sdes sbas nas mdun du song ngo / /
de'i 'og tu shA ri'i bu dang maud gal gyi bu der 'ongs pa mthong nas shA ri'i bus smras pa /
slob dpon khyod kyi slob ma phun sum tshogs pa la ltos zhes byas pa dang /
gos gar sbas pa maud gal gyi bu'i rdzu 'phrul gyi mig gis bltas nas blangs te bskon no / /
de lta bur gyur nas /
don nyung ba'i dge slong gis dpyas pa las bcas /
chung ngu na rtsed mo'i phyir khab skud yan chad sbed dam sbed du bcug na ltung bar 'gyur /
stor gyis dogs pa'i phyir sbas na nyes pa med /
de'i nyon mongs pa ni ma dad pa'o / /
yang dge slong gang gis dge slong la gos byin nas de'i 'og tu gdeng med par gyon na ltung ba'o / /
sangs rgyas rgyal po'i khab na bzhugs pa'i tshe /
dge slong nye dga' bo rgas nas chos gos bgos nas slob ma dag la re re byin no / /
de nas sangs rgyas kyi zha 'bring du slob ma rnams yul rgyur chas te /
de dag gis chos gos sbyar ma rnams mtshan mas btab ste mkhan po la gtams so / /
de nas nye dga' bos chos gos sbyar ma kha cig gyon nas dri mas bsgos te /
gtur bu'i nang du phyir bcug go / /
de nas slob ma dag phyir 'ongs pas chos gos 'di dag mkhan pos bgos pa lta zhes byas pa dang /
des bkren pa khyed de ltar mi dga' bar bya'o zhes byas pa nas don nyung ba'i dge slong gis dpyas pa las bcas /
mi 'khrug pa'i gdeng med par dge slong gis gos thug thub tu gyon na ltung bar 'gyur /
thos na dga' bar 'gyur ba dang /
mdza' bo ma 'khrugs pa'i gos gyon na nyes pa med /
nyon mongs pa ni ma dad pa'o / /
yang dge slong zhe sdang ba zhig khros nas ma rangs te /
dge slong gtsang ma nyes pa med pa'i dge 'dun lhag ma'i chos kyis skur na ltung ba'o / /
sangs rgyas rgyal po'i khab na bzhugs pa'i skabs /
bya rgod phung po'i ri la rdo skor ces bya ba'i rdzing zhig yod pa'i 'gram na 'phags pa gyad bu nor 'chag 'chag cing 'dug pa la /
'phags ma ut+pala'i mdog skra gsar du bregs nas phyag 'tshal tu 'ongs pa dang /
rlung langs nas gyad bu nor gyis ka shas 'phags pa'i mgo la reg pa dge slong mdza' bo dang sa chen gnyis kyis mthong nas /
lus reg pa'i lhag ma byung yang dge slong gang rang gi lag gis sa rko'am rkor 'jug na ltung ba'o / /
sangs rgyas mnyan du yod pa na bzhugs pa'i tshe /
drug sde rnams rang gi lag gis sa rko zhing snad par byed /
gzhan la rkor 'jug cing rmed gzhan la yang de bzhin du 'chol bas mu stegs can gyis dpyas pa las bcas /
sa 'thas pa dang /
rang bzhin du 'dug pa'i sa dang /
phyed sa phyed rdo'am phyed bye mal phyed sa lta bu brkos na ltung bar 'gyur /
sa zhag brkos na ltung /
gas pa las bkogs pa dang sa mes tshig pa dang sa rol brkos na nyes byas /
sa dang rtsig ngos la phur pa btab na ltung /
phyung na nyes byas /
sa rtsig gi ngos la don med par brud dam ri mo bris na nyes byas /
lci ba brkos na ltung /
'dab brkos na nyes byas /
'dab kyi steng snod 'dug pa blangs na nyes byas /
rtsig pa skam po bshig gam skyang nul srab bkogs na ltung /
grub zin pa bshig gam gogs pa bkogs na nyes byas /
sa med pa'i bye ma dang /
gram pa lta bu brkos na nyes pa med do / /
zla ba bzhir mgron du byas na dge slong bdag gir gyis shig /
de las lhag par bdag gir byas na ltung ba'o / /
so sor mgron du byas pa dang /
dus kyis mgron du byas pa dang /
rtag tu mgron du byas pa ni ma gtogs te /
de la de ni dus yin no / /
sangs rgyas grong khyer ser skya'i gnas na bzhugs par /
shAkya ming chen zhes bya bas sangs rgyas 'khor dang bcas pa spyan drangs nas zla ba bzhi'i bar du yo byad sna tshogs sbyar bar byas so / /
de nas zla ba bzhi'i bar du sman dang zhal zas dang chos gos la sogs pa yid bzhin du sbyar nas zla ba bzhi lon ma thag tu sangs rgyas 'khor dang bcas pa gshegs so / /
de ltar zla ba bzhi'i tshe /
drug sde rnams kyis sha gtsang ma sna tshogs za 'dod pa'i phyir na zhes byas te /
dus med par zos pa'i steng du zla ba bzhi 'das pa'i 'og tu yang nye dga' bos tshogs pa dang /
khu sha byed du bcug pa las byan pos ma ster nas sngon yo byad sbyar ba rnams kyang rnam par smad cing spyos pa las don nyung ba'i dge slong gis dpyas pa las bcas /
so so mgron zhes bya ba ni zla ba bzhi'i tshe yon bdag gzhan gyis kyang mgron na spyi bskor te /
zla ba bzhi 'das kyang rung /
yang dang yang mgron zhes bya ba ni dper rgyal po gzugs can snying pos yang dang yang bos te mgron byas pa lta bu dus kyis mgron zhes bya ba ni zla ba bzhi'i tshe dus chen la gzhan gyis mgron du bos na nyes pa med do / /
rtag tu mgron zhes bya ba ni dper na rgyal po gzugs can gyis rtag tu mgron byas pa lta bu zla ba bzhi las 'das kyang nyes pa med /
yang dge slong gang dge slong rnams kyi tshe dang ldan pa bslab pa 'di slobs shig ces bsgo nas /
de 'di skad ces bdag gis dge slong mdo sde 'dzin pa 'dul ba 'dzin pa /
ma mo 'dzin pa rnams la dris kyi bar du byis pa glen pa mi gsal ba mi mkhas pa khyed cag gi tshig gis bslab pa 'di la mi slob po zhes de skad zer na ltung ba'o / /
kun shes par 'dod pa'i dge slong gis kyang bslab pa 'di la slobs shig /
dge slong mdo sde 'dzin pa dang /
'dul ba 'dzin pa dang /
ma mo 'dzin pa yang dris shig /
de la de ni dus yin no / /
sangs rgyas rgyal po'i khab kyi 'od ma'i tshal na bzhugs pa'i tshe /
sangs rgyas kyi bslab pa'i phyir dge 'dun bsdu bar byas pa las /
ma 'dus nas dge slong dang dge slong ma dag la gal te zla ba bzhir mgron du byas na bdag gir gyis shig de las 'das na ltung bar 'gyur ro zhes dga' bos bsgo shig ces bka' stsal nas /
dga' bos dge slong lam bstan mngags te /
lam bstan gyis drug sde la bsgo ba dang /
drug sdes byis pa glen pa zhes pa nas /
mi slob po zhes pa'i bar gyi tshig gis spyos nas /
de'i gtam lam bstan gyis dga' bo la bsnyad nas /
don nyung ba'i dge slong gis dpyas pa las bcas /
dge slong gis bsgo ba las mi nyan pa dang /
glen pa dang mi gsal ba dang mi slob po zhes skur te /
bskrad pa'i las byas na don nyung ba'i dge slong gis dpyas pa las bcas /
lhag ma'i chos kyis skur na ltung bar 'gyur /
ltung bskur na nyes byas su 'gyur /
nyon mongs pa ni mi bzod pa'o / /
yang dge slong gang skyes pa med par bud med dang lhan cig lam du zhugs te 'gro na tha na grong gzhan du phyin na yang ltung ba'o / /
sangs rgyas mnyan du yod pa na bzhugs pa'i tshe /
rgyal po'i khab na tha ga pa'i pu mo zhig khyim thab kyis rtag tu brdegs nas nam langs pa dang bros te mkhar gyi sgor byung nas dge slong zhig mnyan du yod par 'grogs te song ngo / /
de nas khyim bdag gis bsnyags na sleb pa dang /
dge slong gis nga'i chung ma phrogs so zhes byas nas ri brags kyi grong zhig na tha ga pa lnga brgya 'dug pa bzlog nas /
dge slong de ma shi tsam du byas te brdegs so / /
de nas bud med des 'phags pa khyed ni rgyal po'i sras kyi thabs gnang ba lags kyis gsol cig ces byas pa dang de dag skrag nas dge slong de la bzod pa gsol nas gnas te /
de'i gtam dge slong des bzlas nas /
don nyung ba'i dge slong gis dpyas pa las bcas /
rgyang grags re re la ltung ba re re /
rgyang grags phyed cing nyes byas re rer 'gyur ro / /
tha na grong gzhan du phyin ces bya ba ni grong tshom bur 'dug pa'i bar rgyang grags kyis chod pa lta bur yang rgyu zhing dong na ltung ba'o / /
rig pa'i skyes pa dang 'grogs na nyes pa med /
mdor na /
rku dang nyi shu ma lon dang / /
rko dang mgron dang bslab pa dang / /
'thab dang mi smra 'gro ba dang / /
mi gus chang 'thung dus mi na pa'o / /
yang dge slong gang 'gron po mang po rkun ma dang lhan cig lam du zhugs te 'gro na /
tha na grong gzhan du phyin na yang ltung ba'o / /
sangs rgyas mnyan du yod pa na bzhugs pa'i tshe /
dge slong zhig rgyal po'i khab na gnas pa tshul nas byung ste /
mnyan du yod par sangs rgyas la phyag 'tshal du 'gro bar byas te /
tshong pa sho gam las byol ba dang 'grogs nas /
ri brags kyi grong zhig na sho gam 'dug pas 'jigs nas /
gseb lam du zhugs pa las sho gam pas mthong nas kun bzung ste /
dge slong de ma shi tsam du gzhag cing brdegs so / /
de nas tshong pa dag gis smras pa /
'phags pa khyed ni rgyal po'i sras kyi thabs gnang ba lags kyis stsol cig byas pa dang /
sho gam pa skrag ste dge slong la bzod pa gsol nas /
des gnang ba'i gtam mnyan du yod par bsgrags nas don nyung ba'i dge slong gis dpyas pa las bcas /
rkun po dang 'grogs na grong bar yang rung /
grong nas dbye la 'gro yang rung ste /
rgyang grags re re nas ltung ba re rer 'gyur /
rgyang grags phyed la nyes byas /
mi rkun rdzas srel bar shes bzhin du 'grogs na ltung bar 'gyur /
yang dge slong lo nyi shu ma lon pa'i gang zag dge slong gi dngos por bsnyen par rdzogs par byas na ltung ba'o / /
gang zag de'ang bsnyen par rdzogs par mi 'gyur la /
dge slong de dag kyang smad par 'gyur te /
de la de ni dus yin no / /
sangs rgyas mnyan du yod pa na bzhugs pa'i tshe /
maud gal chen po'i bus /
bcu bdun sde rnams byis pa nas bsnyen par rdzogs par byas te /
gzhon nu de dag nang par bkres shing ngu ba sangs rgyas kyis gsan nas /
gzhon nu bsnyen par rdzogs par byas na bkres shing grang ba la sogs pa brnags bzod par mi 'gyur gyis /
lo nyi shu ma lon par dge slong gi dngos por ma 'byin ces bcas /
lo nyi shu ma lon par bsnyen par rdzogs par byas na mkhan po la ltung bar 'gyur /
dge 'dun la nyes byas /
lo nyi shu tshang la ma tshang zhes zer ba zhig rdzogs par byas na khrims ni thob /
nyes byas ni yod /
lo du lon mi shes pa zhig rdzogs par byas na khrims ni thob /
dge 'dun ni 'das pa dang bcas par 'gyur /
sngar the tshom med par ma nos pa las /
phyis the tshom skyes pa'i tshe yang lo nyi shu ma lon na zla ba lhag ma dang mngal na 'dug pa'i zla bas snon la tshang na legs /
ma tshang na dge sbyong du dbab /
ma phab par dge 'dun gyi las lan gnyis myong na rkun gnas su 'gyur ro / /
mkhas pa dag tshig 'di rnams gcig smras na ltung bar 'gyur /
de la glen pa ni 'dul ba la mi mkhas pa /
mi gsal ba ni mdo sde /
mi mkhas pa ni ma lta bu la mi mkhas pa'i don to / /
yang dge slong rnams 'thab par 'gyur /
mtshang 'dru bar 'gyur /
mi mthun par 'gyur rtsod par gyur cing 'khod pa dge slong 'di dag ji skad zer ba de bdag gis mnyan te /
de ltar de lta bur sta gon bya'o snyam nas /
rkyen de nyid kyis cang mi smra ba bar bzhag ste nyan cing 'dug na ltung ba'o / /
sangs rgyas mnyan du yod pa na bzhugs pa'i tshe /
drug sde rnams las /
la las ni dgra bcom pa mngon du byas /
la las ni 'das par gyur nas /
dga' bo dang nye dga' bo gnyis bcu bdun sde dar ba'i khrod na 'dug pa las /
bcu bdun sdes sngon gyi 'khon ma btang nas /
nye dga' bo spang pa'i las byas par 'gro bar byas te /
sgo bcad de khang pa'i nang du zhugs pa dang /
nye dga' bos 'phrigs nas /
skar khung nas nyan cing nga'i phyir gros byed dam /
tha mal par gtong ba legs kyis /
glang po che gdags 'brengs des kyang yug brgya bcing du bzod do zhes byas so / /
de nas bcu bdun sdes gnas spos te /
me khang du 'dong na yang de phyi bzhin du gnas shing nyan /
de bzhin du yang thog dang sgo gang dang lam du zhugs te gros byed kyang nye dga' bo phyi bzhin 'brang zhing nyan te /
bsdigs pas de dag gis spang ba'i las byed par ma nus pas /
nye dga' bo la bzod par gsol to / /
de nas nye dga' bos mnyan te /
thabs ji ltar bsham pa'i gtam byas nas /
don nyung ba'i dge slong gis dpyas pa las bcas /
bdag dang 'thab bam dge slong la nyan kyang rung /
gzhan 'thab mor gyur pa la dpung bca' zhing bsham pa'i phyir nyan na ltung bar 'gyur /
ji skad thos pa las bag bya ba'i phyir nyan nam /
gzhan ci zer ba las 'dun par bya ba'i phyir ched du nyan na nyes pa med /
yang dge slong gang dge 'dun chos bzhin du rnam par gdon mi za ba'i gtam 'dzer ba na cad mi smra bar stan las langs te 'gro la /
'khod pa'i dge slong la ma smras na /
de 'dra ba'i rkyen ma gtogs te ltung ba'o / /
sangs rgyas mnyan du yod pa na bzhugs pa'i tshe /
bcu bdun sde sngon gyi 'khon ma btang nas /
nye dga' bo spang ba'i las byed pa'i tshe /
dga' bo la skyon te gral na 'dug pas nu bo'i non bya bar bshams pa las bcu bdun sdes smras pa /
su non byed pa nyid spang ba'i las bya'o zhes byas pa dang /
dga' bo gral bor nas bzang byol du cang mi smra bar gral nas byung ste song ngo / /
de nas nga la 'ongs pas dge slong gi las su mi 'gyur ro zhes byas nas /
de dag gis smras pa /
slob dpon 'ongs pa'i sa ni nged kyis thos so zhes byas pa dang /
dga' bos khyod khyed nga'i nu bo spang ba'i las byed pa 'dra nas /
nga byung ste sang zhes byas pa las /
don nyung ba'i dge slong gis dpyas pa las bcas /
dge 'dun ci'i las byed kyang rung ste /
gzhan la ma smras par song na ltung bar 'gyur /
langs te song na sgra byung gi bar du nyes byas /
mi thos par gyur na ltung ba /
de'i nyon mongs pa ni mi bzod pa'o / /
gus par mi byed na ltung ba'o / /
sangs rgyas rgyal po'i khab na bzhugs pa'i tshe /
dge slong mang po zhig rtsod pa zhe bar bya ba'i phyir 'dus nas 'di ni 'dul ba'o / /
'di ni mdo sde'o / /
'di ni ma lta bu'o zer zhing zhi bar byed pa'i tshe /
glang chen gnas rgyun gyi bu dge slong nag pa dge 'dun la khros nas /
mi gus shing sdod du mi btub phyir rgol du sems nas /
don nyung ba'i dge slong gis dpyas pa las bcas /
dge 'dun gyi las byed kyis 'dug shig ces byas pa las ma btub bam /
song shig ces byas pa las ma song ngam /
ma 'dug shig ces byas pa las 'dug gam /
ma 'gro shig ces byas pa las song ngam /
mal stan len du bcug pa pas ma blangs sam /
ma len cig ces byas pa las blangs kyang rung ste 'di rnams ltung bar 'gyur ro / /
mkhan po dang slob dpon gyis rigs pa'i las byed du bcug pa las ma gus na nyes byas su 'gyur /
'bru'i chang 'bras bu'i chang myos par 'gyur ba 'thungs na ltung ba /
sangs rgyas mnyan du yod pa na bzhugs pa'i tshe /
bram ze dad pa zhig gis btsun pa legs 'ong mgron du bos te zas zhim pos tshim par byas te /
de nas kha zas mi zhu bar gyur snyam ste /
glang po che la blud pa'i chang gi nang du mdzub mo bcug nas /
btung ba'i nang du bkrugs te legs 'ong la blud nas der ro bar gyur nas /
mnyan du yod pa na lam srang zhig tu brgyal to / /
de nas mi sdug pa de bde ba'i phyir sangs rgyas kyis spyil bu zhig sprul te steng du phul lo / /
de lta bur gyur pa don nyung ba'i dge slong gis dpyas pa las bcas /
de la 'bru'i chang ni 'bru dang phye ma phabs so / /
'bras bu'i chang ni rtsa ba dang /
sdong bu dang /
lo ma dang /
me tog dang /
'bras bu dang 'di rnams gang las byas kyang rung ste /
kha dog dang dri dang ro gsum dang ldan pa 'thungs te ra ro na ltung bar 'gyur /
ra ma ro na nyes byas su 'gyur /
bskol te 'thungs na nyes pa med /
me tog dang 'bras bu dang rtsa ba myos par 'gyur ba 'chos na nyes byas /
yang dge slong gang dus ma yin par grong du 'jug la /
'khod pa'i dge slong ma la smras na ni de 'dra ba'i rkyen ma gtogs te ltung ba'o / /
sangs rgyas mnyan du yod pa na bzhugs pa'i tshe /
bram ze zhig la chung ma sbyar ma zhig yod pa de /
rkun po lnga brgya'i sde dpon dang rtag tu nyal po byed pa las /
'phags pa 'char ba chos ston cing de dag tu 'ongs pas /
'di ltar spyod pa tshor ba yang dag go snyam du mos bsams nas byi bo de la smras pa /
'phags pa 'char pas pha rol gyi sems shes pas 'o skol spyod pa shes pa yang dag gis bsad do zhes smras pa dang /
rkun po'i sde dpon gyis smras pa /
'char ba 'di bram ze nye bran gyi ni bu /
rgyal po gsal rgyal gyi ni shag rag po /
btsun mo phreng ldan gyi ni slob dpon /
rgyal po'i ni sras kyi thabs gnang bas de bsad par gyur na phyin chad bdag cag srid la bab po zhes byas pa dang /
mos smras pa /
de ltar khyod mi btub nad phyin nga'i thad du ma yong shig ces byas nas de gnyis kyis bsad par bgros so / /
de nas nyi ma nub pa tsam zhig na mos na ba ltar byas te /
'phags pa 'char ba bos nas rkun po sde dpon ral gri thogs te /
sgo'i phag tu gab pas 'phags pa 'char ba'i mgo bcad nas ro sa'i 'og tu sbas so / /
de nas gso sbyong gi dus la bab pa'i tshe /
gzod 'phags pa 'char ba med pa tshor nas /
sangs rgyas kyis 'char ba ni khong gis gsad kyis med do zhes gsungs nas /
rgyal po gsal rgyal gyi btsun mo phreng ldan gyis rgyal po la gsol pa /
'phags pa 'char ba lta zhig /
rgyal po yi ni thugs dag po /
bdag gi ni slob dpon /
skye bo mang po'i ni bsod nams kyi zhing du gyur pa zhig khong gis bsad par gyur na /
smra ba'i rigs so zhes byas pa dang /
rgyal pos smras te khungs byung nas /
rkun po'i sde dpon ni rgya skyegs kyi khang par bsregs /
mo ni rta rgod kyi rkang lag la bcings /
rkun po lnga brgya ni rkang lag gtubs so / /
de ltar gyur nas /
sangs rgyas kyis dus ma yin par dge slong grong du ma 'jug shig pa las bcas /
de la dus ma yin pa ni nyi ma nub nas skya rengs ma shar ba'i bar du ste /
grogs la ma byas par de ltar gyur na ltung bar 'gyur /
mdor na /
zas bzas skya rengs da gdod dang / /
khab ral dang ni khri rkang dang / /
bdal dang gding ba g.yan pa dang / /
ras chen bde gshegs chos gos so / /
yang dge slong gang zag dang bcas pa'i khyim pa'i khyim du mgron du bos nas zas kyi snga rol dang zas zos kyi 'og tu grong rgyu zhing dong la khyim pa 'dug pa la bsgo na de 'dra ba'i rkyen ma gtogs te ltung ba'o / /
sangs rgyas mnyan du yod pa na bzhugs pa'i tshe /
dge slong nye dga' bos khyim bdag gcig la chos bshad nas /
de dad par gyur nas sangs rgyas 'khor dang bcas pa spyan drangs so / /
de nas nye dga' bo mdun du chas pas khyim bdag de la bsgo ba khyod kyi mgron skyes bu dam pa rnams myur du gshegs kyi zhal ta legs par byos la /
nga ma 'ongs kyi bar du bshos ma brims shig ces byas nas /
nye dga' bo nyid grong du rgyu zhing don gnyer du song ngo / /
de nas sangs rgyas 'khor dang bcas pa khyim bdag de'i khyim du byon te /
bshos 'dren du bcug pa las kyang nye dga' bo'i lung bzhin du khyim bdag 'drim du ma btub nas gdugs tshod yol du nye ba zhig na nye dga' bo 'ongs nas gdod bshos brims pa dang /
dge slong 'ga' zhig zas za ba'i 'phro las kha cig ni ma khyed par gdugs tshod yol nas zan chad par gyur pa dang nye dga' bo sems 'khrugs nas khyim bdag de'i thad du thal byung du 'dug pas /
de'i nyin par gso sbyong gi dus la bab na /
nye dga' bos dad pa yang ma phul rdos kyang ma 'ongs nas dge slong dag gis de ring snga dro nye dga' bos 'tsho ba'i bar chad byas phyi dro ni chos kyi bar chad byas zhes zer zhing dpyas pa las bcas /
gal te gong ma ltar gyur pa'i tshe khyim bdag la ma bsgo bar khyim gsum las 'das par song na ltung /
khyim gnyis tshun chad nyes byas /
de'i nyon mongs pa ni ma dad pa'o / /
yang dge slong gang nam langs skya rengs ma shar rin po che'am rin po che lta bu ma bsdus par rgyal po'am rgyal rigs spyi bo nas dbang bskur ba sgo'i gtan pa'i nyen kor las 'das na /
de dang 'dra ba'i rkyen ma gtogs te ltung ba'o / /
sangs rgyas mnyan du yod pa na bzhugs pa'i tshe /
dge slong 'char ba rgyal po gsal rgyal gyi btsun mo phreng ldan ma la dus dang dus ma yin par rtag tu chos ston pa las /
lan cig dus su don cig gi phyir /
rgyal po gsal rgyal nang par zar te /
ri brags kyi grong zhig tu chas pa dang de'i tshe dge slong 'char bas dung dang mi rta'i sgra thos pas nam langs snyam ste /
dmar rengs yang ma shar bar btsun mo phreng ldan ma nyal ba'i 'og tu song nas se gol gyi sgras btsun mo bslangs te /
btsun mo yang la ba'i gos srab mos g.yogs bzhin du langs te phyag byas so / /
de nas 'char bas mig btsums pa dang /
btsun mos kyang don go nas gos stug po gyon te /
chos kyi lung mnos nas /
kha da'i la du lhung bzed gang byin nas nam langs te phyi rol du byung ba dang /
shA ri'i bu btsun mo dbyar la lung 'bogs shing nang du song ba dang lam du phrad nas /
'char bas smras pa /
de lta bu'i brtson 'grus kyis zag pa zad par byas sam zhes byas pa dang /
shA ri'i bus smras pa de ltar na go khyod drug sde mod ces byas pa dang /
don nyung ba'i dge slong gis dpyas pa las bcas /
nam ma langs par rgyal po btsun mo dang bcas pa'i pho brang btsun mo nyal ba'i sgo gtan 'das na ltung /
grong khyer 'das na nyes byas /
rgyal po dang btsun mo lta bus bkug gam /
de dag 'dul ba'i phyir song na nyes pa med /
yi ge'i gnyer la dmar rengs ma shar zhes bya ba ni /
skya rengs ma shar ba'i dus so / /
rin po che zhes bya ba rin po che'am gor rin po che 'chang ba rgyal po'i sngas su 'jog pa la bya /
rin po che lta bu zhes bya ba ni lus bsrung ba'i phyir mtshon cha sngags kyis btab pa'am /
mtshon cha sngas su bzhag cing bkram pa lta bu'o / /
rgyal rigs spyi bo nas dbang bskur zhes bya ba ni rnam pa gnyis te /
blon po rnams kyis spyi bos blangs te /
rgyal por dbang bskur ba dang /
sngags mkhan gyi sngags chus spyi bo nas blugs te dbang bskur ba'o / /
de 'dra ba'i rkyen zhes bya ba ni dper na rgyal po shar ba'i btsun mo dpal ldan shA ri'i bus nub mo btul ba lta bu'i gdeng yod na song yang nyes pa med /
de'i nyon mongs pa ni tshul dang mi ldan pa'o / /
yang dge slong gang zla ba phyed phyed cing so sor thar pa'i mdo bshad pa 'don pa'i tshe /
tshe dang ldan pa dag ji ltar chos 'di yang mdo'i nang du gtogs /
mdo'i nang du 'du bar bdag gis gdod shes so zhes de skad zer la gal te dge slong rnams kyis kyang tshe dang ldan pa 'di sngon gso sbyong gi las gnyis sam gsum gyi tshe 'dug par shes na lan mang du lta ci smos /
tshe dang ldan pa de mi shes pas ni mi 'grol te de la ltung ba gang byung ba de chos bzhin du byed gzhug gi steng du khyod zla ba phyed phyed cing so sor thar pa'i mdo bshad pa 'don pa'i tshe bsti stang byed cing chos mi nyan bla mar mi byed /
gces par mi byed yid la mi 'dzin sems rtse gcig tu mi byed rna blags te mi nyan /
sems thams cad kyis bsams te chos mi nyan pas tshe dang ldan pa khyod ma rnyed /
rnyed pa ma yin no / /
legs pa ma rnyed pa'o / /
tshe dang ldan pa de la 'gyod par bya ba ni 'di yin te ltung ba'o / /
sangs rgyas mnyan du yod pa na bzhugs pa'i tshe /
drug sde rnams mos pa dad gus par mi nyan la /
bar skabs su ltung ba 'ga' thos pa'i tshe /
chos 'di lta bu mdo dang 'dul ba'i nang gdod shes so zhes byas so / /
de nas dge slong dag gis khyed gso sbyong la lan du mar mi 'ong na ci gdod shes sam zhes byas pa dang /
drug sdes smras pa /
nged kyi las 'di gcig tu ma zad kyi 'dod pa dang sred pa'i rnam par rtog pa la 'jug dgos so zhes byas na /
don nyung ba'i dge slong gis dpyas pa las bcas /
gso sbyong gi tshe gong ma skad du zer na ltung bar 'gyur /
gso sbyong ma myong ma'i gsar bu zhig gis da gdod thos zhes byas na nyes pa med /
gong ma skad du dge 'dun gyis ma bsgo na nyes byas /
yi ge'i gnyer gzhan ni brda phrad par zad do / /
bsti stang med cing mi nyan ces bya ba ni rim gro med spyod lam gyis ston pa ste /
de yang rnam pa drug ni 'og nas byung ba rnams so / /
de la bla mar mi byed pa ni ma dad pa'o / /
ru pa tshul bzhin du mi byed pa ni ma gus pa'o / /
yid la mi 'dzin pa ni ma mos pa'o / /
sems rtse gcig tu mi byed pa ni phyi rol du g.yeng ba'o / /
sems thams cad kyis bsams te chos mi nyan pa ni zhum par 'dug pa'o / /
de'i nyon mongs pa ni ma gus pa'o / /
yang dge slong gang ba so'am rwa'i khab ral byed dam byed du 'jug na ltung ba'o / /
sangs rgyas mnyan du yod pa na bzhugs pa'i tshe /
de na ba so mkhan mu stegs gcer bu ba'i chos la dga' ba zhig 'dug pa de /
dge slong bsod snyoms pa zhig gis btul nas dad par gyur te dge 'dun la gzod bsnyen bkur byed par khas blangs nas /
dge slong dag gis kyang bag ma byas par /
zan mi za zhing ba so dang rus pa'i khab ral byed du bcug ste /
bcom pa mang bas de dbul por gyur nas /
mu stegs can gyis ba so can de nged la phyogs pa'i tshe phyug cing nor mang ba na /
shAkya'i chos la phyogs nas dge slong gi 'dod pa mang pos zas kyang med par gyur to zhes dpyas pa las bcas /
khab ral 'di lta bu byas sam byed du bcug na ltung bar 'gyur ro / /
dngos po ma chag par ltung ba bshags kyang de las blang bar mi 'gyur ro / /
ltung ba gso ba'i tshe /
dge slong gi dngos po bcag gam ma dris na nyes byas /
de'i nyon mongs pa ni ma dad pa'o / /
dge slong dge 'dun gyi khri'am khri'u byed na rkang pa bu gar zhugs pa ma gtogs te /
bde bar gshegs pa'i sor brgyad kyi tshad du gyis shig /
de las lhag pa byas nas spyad na ltung ba'o / /
sangs rgyas mnyan du yod pa na bzhugs pa'i tshe /
dge slong yul rgyu ba zhig mnyan du yod par phyin nas mal stan bgos na sgo khang na khri rkang pa thung ngu ma zhig 'dug pa thob nas de'i steng du 'dug ste /
mdun du rkang pa bkrus nas snyoms par zhugs so / /
de nas dge slong lam du 'gro bas dub pas mchog ste /
yang btud yang btud pa dang sbrul gdug pa can zhig bsil bar 'dod de rkang pa bkrus nas de'i sar nyal ba des bdag gsad par 'ong ngo snyam nas mgo gdengs kar byas te /
dge slong yur ltung ma thag tu 'phral bar zin nas dus las 'das par byas so / /
de nas khri'i rkang pa srings shig par bka' stsal pa dang /
skas btsugs pa las bcas /
khri'i rkang pa tshad las 'das na ltung /
tshad du ma phyin na nyes byas /
de'i nyon mongs pa ni ma dad pa'o / /
yang dge slong gang dge 'dun gyi khri'am khri'u la shing bal bdal tam bdal du bcug na bsdus nas ltung ba'o / /
sangs rgyas mnyan du yod pa na bzhugs pa'i tshe /
dge slong dga' bo gsar bu zhig ste /
nam gud nas dge slong rgan pos 'ongs nas gnas khang 'chugs shing khri stan khyer bas /
re zhig dge slong rgan po zhig gud nas 'ongs pa dang /
nye dga' bo nyid nyal ba'i khri de shing bal gyis g.yogs te gzhag go / /
de nas dge slong des 'di su'i zhes smras des 'di ni nga'i shing bal lo zhes byas pa dang /
gud nas dge slong gcig gis smras pa /
nye dga' bo ji skad zer ba bzhin te /
khri ni dge 'dun mnga' /
shing bal ni nye dga' bo dbang ngo zhes byas te /
nye dga' bo khros pas shing bal chen po ni bsdus te sbas /
nyung shas shig ni khri'i steng du gtor ro / /
de nas gud nas 'ongs pa'i dge slong de nub mo mun khrod du khri de'i steng du nyal ba dang nang par langs pa'i tshe lus bal gyis yog cing skya bor gyur pa dang /
don nyung ba'i dge slong gis dpyas pa las bcas /
de'i nyon mongs pa ni ma dad pa'o / /
dge slong gding ba byed na tshad bzhin du gyis shig /
de la gding ba'i tshad ni 'di yin te srid du bde bar gshegs pa'i mtho do / /
zhing du mtho phyed dang do / /
srid du mtho gang gis srings shig /
de las lhag par byas nas spyad na ltung ba'o / /
sangs rgyas mnyan du yod pa na bzhugs pa'i tshe /
dge slong gi gding ba gyis shig ces bka' stsal nas /
de dag gis ma 'ongs par che zhing tshad las 'das bar byas nas don nyung ba'i dge slong gis dpyas pa las bcas /
gding ba'i srid mtho dor bcas pa las /
dge slong 'char ba lus ring ches la gding ba thung ro smad kyi dri mas dge 'dun gyi stan la reg nas /
mtho gang gis bskyed pa las bcas /
srid du ni khru phyed dang lnga /
zheng du khru do dang sor drug /
gding ba ras sar pa las byas na nyes byas /
gding ba sum sbyar mar bya /
tshad du ma slebs na nyes byas /
dge slong g.yan pa dgab pa byed na tshad bzhin du gyis shig /
de la g.yan pa dgab pa'i tshad ni 'di yin te /
srid du bde bar gshegs pa'i mtho bzhi /
zheng du mtho do / /
de las 'das pa byed nas bcang na ltung ba'o / /
sangs rgyas mnyan du yod pa na bzhugs pa'i tshe /
dge slong gis g.yan pa dgab par gyis shig ces bka' stsal nas /
de dag gis ma 'ongs par che zhing tshad las 'das par byas pas don nyung ba'i dge slong gis dpyas pa las bcas tshad las 'das na ltung /
tshad las ma 'das na nyes byas /
dge slong dbyar gyi ras chen gyi tshad ni 'di yin te /
srid du bde bar gshegs pa'i mtho drug /
zhed du mtho phyed dang sum mo / /
de las lhag par byas nas spyad na ltung ba'o / /
sangs rgyas mnyan du yod pa na bzhugs pa'i tshe /
dbyar gyi ras chen tshol cig ces bka' stsal nas /
de dag gis ma 'ongs par che zhing tshad las 'das par byas pas don nyung ba'i dge slong gis dpyas pa las bcas /
tshad las 'das na ltung /
tshad du ma phyin na nyes byas /
chos gos gsher gyis dogs na nyes pa med /
de'i nyon mongs pa ni ma dad pa'o / /
yang dge slong bde bar gshegs pa'i chos gos kyi tshad kyi chos gos byed dam /
bde bar gshegs pa'i chos gos las lhag par byed na ltung ba'o / /
de la bde bar gshegs pa'i chos gos kyi tshad ni 'di yin te /
srid du bde bar gshegs pa'i mtho bcu /
zheng du mtho drug ste /
de la bde bar gshegs pa'i chos gos kyi tshad do / /
sangs rgyas mnyan du yod pa na bzhugs pa'i tshe /
dge slong nye dga' bos bzo mkhan la /
bde bar gshegs pa'i chos gos kyi tshad gcig drub tu bcug nas /
snga dro cung zad ni bgos gzhan ni brtul te phrag pa la bkal nas /
don nyung ba'i dge slong gis dpyas pa las /
dge slong gis chos gos tshad bzhin du byas kyang rung ma byas kyang rung de las 'das par byas na ltung ba'o / /
de'i nyon mongs pa ni ma dad pa'o / /
dge slong lus ring la khru thung na tha gu las lus tshad byas la de mdun du bltab pa'i cha gnyis gzung ba ni khru gang gi tshad do / /
tshe dang ldan pa dag bdag gis ltung ba'i chos dgu bcu po 'di dag bshad zin to / /
de la bdag gis tshe dang ldan pa dag la ci 'di na yongs su dag par gnas sam zhes dri'o / /
ci 'di na yongs su dag par gnas sam zhes lan gnyis lan gsum du dri'o / /
'di na tshe dang ldan pa dag yongs su dag na gang gi phyir cang mi smra bas de de bzhin du 'dzin to / /
dgu bcu ltung ba 'di rnams bton nas /
ltung ba yod na ltag 'og na dge slong yod pa la mthol bar bya gzhan ni lhag ma dang 'dra'o / /
mdor na /
'gro dang khyim gyi nang nyid dang / /
slob pa rnams dang dgon pa ni / /
sangs rgyas phan pa gsung ba yis / /
so sor bshags par bya bar gsungs / /
tshe dang ldan pa dag so sor bshags par bya ba'i chos bzhi po 'di dag ni zla ba phyed phyed cing so sor thar pa'i mdo 'don pa las 'byung ngo / /
bsdus pa'i mdo rnam bzhi po smos pa dang /
rtag tu thos par 'gyur ro zhes bstan pa ni lhag ma dang 'dra /
yang dge slong gang gnyen ma yin pa'i dge slong ma lam na 'dug pa bsod snyoms kyi phyir grong du 'gro ba las bca' ba dang bza' ba rang gis blangs te 'chos sam zos na /
dge slong de'i phyi rol gyi kun dga' ra bar song ste /
dge slong rnams la tshe dang ldan pa dag bdag smad pa'i gnas su gyur pa mi rigs pa so sor bshags par bya ba'i chos te so sor bshags par bya'o zhes so sor bshags par bya ba ste /
chos 'di so sor bshags par bya'o / /
sangs rgyas mnyan du yod pa na bzhugs pa'i tshe /
dge slong ma ut+pala'i mdog bsod snyoms la spyod de /
rnyed pa thog ma ni dge 'dun la dbul /
tha ma ni bdag rang za ba las glo bur du 'ongs pa'i dge slong ma zhig gis bsod snyoms ma rnyed nas dge slong ma des rang gi bza' ba de byin nas nyid kyi zan chad par gyur to / /
de'i 'og tu dge slong ma des grong du bsod snyoms blangs pa /
dge slong nye dga' bos grong bar gyi srang du bsdad de blangs nas dge slong ma de lam gyis dub ste zan chad pas sa la 'gyel te brgyal nas ma dad pa rnams kyis dge slong mas shAkya'i gzhon nu mthong nas 'dod chags langs nas 'gyel to zhes dpyas pa las bcas /
de'i nyon mongs pa ni ma dad pa'o / /
dge slong mang po khyim du mgron du bos nas /
zan za ba'i tshe na gal te dge slong ma zhig 'di la ni bca' ba byin cig 'di la ni bza' ba byin cig /
'di la ni sran tshod byin cig /
'di la yang byin cig ces bsgo zhing 'dug na /
dge slong ma la dge slong dag gis che zhe khyod dge slong zan zos kyi bar du sdod ces kyis shig /
gal te dge slong gcig gis kyang de la de skad smra ma spobs na /
dge slong de dag thams cad phyi rol kun dga' ra bar dong ste /
dge slong rnams la tshe dang ldan pa bdag cag smad pa'i gnas su gyur pa mi rigs pas so sor bshags par bya ba'i chos de so sor bshags par bya'o zhes so sor bshags par bya ste /
chos 'di yang so sor bshags par bya'o / /
sangs rgyas mnyan du yod pa na bzhugs pa'i tshe /
drug sde rnams bcu gnyis sde'i thad du song nas bcu gnyis sdes 'di ru bshos gsol byas pa dang /
drug sdes smras pa /
deng khyed kyis mi sbyin na yang gzhan sus sbyin gyi sangs rgyas 'khor dang bcas pa ni gar spyan drangs pa deng khyed kyis de la gsol ba las /
yang dang yang sbyin du chug shig ces byas nas /
nye dga' bo sring mo sbom ma dga' ldan gyis kyang khas blangs so / /
de nas dus gzhan zhig na khyim bdag gcig gis dge 'dun spyan drangs te bshos 'drim pa'i tshe sbom mo dga' ldan gyis bsgo ba /
kye khyim bdag drug sde rnams bram ze dang rgyal rigs las rab tu byung ste /
sde snod gsum dang ldan pa yin gyis de dag la gsol ba 'di dang 'di byin cig ces bsgo nas /
khyim bdag gis de bzhin du brims pas dge slong gcig gi zan chad pa las bcas /
dge slong mas bshams pa la rnam pa gnyis te /
gsong pa dang yang dang yang byin du bcug pa'o / /
de la bca' ba zhes bya ba nas /
sran tshod byin zhes bya ba'i bar du ni bsod pa'o / /
'di la yang byin zhes bya ba ni yang dang yang byin zhes bya ba'i don te /
gal te de lta bur gyur na /
mtshams gcig gi dge 'dun kun gyis shes par byas te bshags so / /
gal te dge slong ma shom pa de sbyin bdag gang yin pa'i gnyen du gyur pa las bshams pa dang /
'di thob 'di ma thob ces rig pas zhal ta byed pa ni nyes pa med do / /
yang dge 'dun gyis slob ma'i khyim du gyur pa bslab pa'i sdom pa byin par shes pa la yang /
dge slong gang dge 'dun gyi slob ma'i khyim 'di 'dra ba bslab pa'i sdom pa byin par shes pa rnams su yang sngar ma thob par song ste /
rang gi lag gis bza' ba dang bca' ba blangs te 'chos sam zos na /
dge slong de phyi rol kun dga' ra bar song ste /
dge slong rnams la tshe dang ldan pa dag bdag smad pa'i gnas su gyur pa mi rigs pas so sor bshags par bya ba'i chos te so sor bshags par bya'i zhes so sor bshags par bya ste /
chos 'di yang so sor bshags par bya'o / /
sangs rgyas yul yangs pa can na bzhugs pa'i tshe /
yul der sde dpon chen po seng ge zhes bya ba zhig 'dug pa des sangs rgyas dang dge slong rnams la yo byad thams cad kyis ma bstabs pa med pas de dbul por gyur nas /
de ma bas kyi bar du zan mi blang par khrims su bca' ba'i 'og tu shA ri'i bu dang maud gal gyi bu gnyis sde dpon des bos pa dang /
drug sde rnams kyang ma bos par der song nas /
sde dpon gyi rgyags ci lus pa las sbyar te /
de dag kyang zan byin pas de'i 'og tu bu rnams kyi zan chad de ngus nas don nyung ba'i dge slong gis dpyas pa las bcas /
yi ge'i 'bru gnyer gzhan ni brda phrad par zad do / /
slob pa'i khyim zhes bya ba ni sde dpon de rgyun du zhugs pa'i 'bras bu thob ste /
slob pa'i sa la gnas pa'o / /
khyim bdag gis bos te zan zos pa dang ma bos par der song ste /
stan tsam la spyod cing chos 'chad pa dang /
sbyin bdag de bltas nas 'og khrims btang ba'i 'og tu blangs pa rnams ni nyes pa med /
gang dge 'dun gyi dgon pa'i gnas dogs pa dang bcas par shes pa dang /
'jigs pa dang bcas par shes pa dang /
'jigs shing nyams pa dang bcas par shes pa zhig tu yang dge slong gang dge 'dun gyi gnas dogs pa dang bcas par shes pa /
'jigs pa dang bcas par shes pa 'jigs shing nyam nga ba dang bcas par shes pa dang 'dra ba dag na sngar ma brtags pa'i gnas su kun dga' ra ba'i phyi rol du bca' ba dang bza' ba blangs te 'chos sam zos na dge slong des dge slong rnams la /
tshe dang ldan pa dag bdag smad pa'i gnas su gyur pa mi rigs pas so sor bshags par bya ba'i chos te so sor bshags par bya'o zhes so sor bshags par bya ste /
chos 'di yang so sor bshags par bya'o / /
sangs rgyas grong khyer ser skya'i gnas na bzhugs pa'i tshe /
tshul nas 'byung ba'i khar sangs rgyas kyis yul phyogs der chos bstan pas shAkya'i rigs rnams dad par gyur nas /
phyi de nyin par sangs rgyas dang shAkya'i gnas na gnas pa'i dge slong rnams kyis bshos sbyar nas bza' ba dang bca' ba mang pos shing rta rnams bkang ste /
shAkya mo rnams ni mdun du btang /
skyes pa rnams ni phyi bzhin 'ong bar byas pa las /
shAkya mo rnams nags stug po'i nang du rkun pos bcom ste /
rgyan sna tshogs dang gos dang kha zas mang po rnams phrogs nas bud med de dag rtswa dang shing phra mo'i gseb tu zhugs nas gcer bur 'khod do / /
de nas zan bzhin du mi snang bas /
drug sde rnams bsod snyoms la chas pas lam du rkun pos sbyin bdag gyi chung ma rnams bcom zin par mthong nas gcer bur kha zas lhag rol rnams 'drim du bcug ste zos so / /
de nas shAkya rnams phyi bzhin du 'ongs pas rkun po bzung nas rgyan dang kha zas rnams phyir khugs te /
pho mo kun dge 'dun gyi thad du song ste bshos brims so / /
de ltar 'drim pa'i tshe bud med de dag gis drug sde rnams kyi skal ba bcad pa dang /
gzhan gyis ci phyir bcad ces dris pa dang /
da gdod lam du zos te nged la yang gnas ngan len gyi tshig mang du bcas /
dgon pa'i gnas 'byung ba ni kho ra khor yug dpag tshad phyed brtag par bya ste /
rkun po snang na ni lam du du ba gtul zhing ba dan sngon po bsgreng /
shing lo sngon po dag lam du gtong bar bya /
rkun po med na lam du ba dan dkar po bsgreng /
gnas ma brtags par 'dug pa'i lha khang gi phyi rol du zan zos na bshags par 'gyur /
brtags par nang du zos na yang phyi rol dang 'dra /
tshe dang ldan pa dag gis so sor bshags par bya ba'i chos bzhi po dag bshad zin to / /
de la bdag gis tshe dang ldan pa dag la ci 'di na yongs su dag par gnas sam zhes dri'o / /
'di na tshe dang ldan pa yongs su dag na gang gi phyir cang mi smra bas de de bzhin du 'dzin to / /
ltag tu smos pa dang 'dra'o / /
mdor na /
sham thabs la ni rnam bdun dang / /
stod gos la yang rnam gsum dang / /
shin tu bsdams la sogs pa lnga / /
mgo g.yogs la sogs rnam pa lnga / /
mchong la sogs pa rnam pa lnga / /
'dug par bya ba dgu dag dang / /
byin len bya ba brgyad rnams so / /
tshe dang ldan pa bslab pa'i chos 'di dag ni zla ba phyed phyed cing so sor thar pa'i mdo 'don pa las 'byung ngo / /
bslab pa'i mdo ni rtag tu smos pa dang 'dra /
chos gos dang sham thabs bgo ba ni sangs rgyas grong khyer 'khor mo 'jig gi drang srong gi gnas ri dag rgyu ba na bzhugs pa'i tshe /
dge slong lnga zhig thog mar rab tu byung nas chos gos gyon pa'i thabs khyim pa dag dang bye brag med nas khyim pas dpyas pa dang /
sangs rgyas snga ma 'das pa'i slob pa'i tshul ni 'di 'dra snyam ste /
sangs rgyas dgon pa na bzhugs pa dang /
'dod pa'i lha rnams kyis btsun pa de dag gi tshul ni gnas gtsang ma'i rigs kyi lha bzhin du'o zhes gsol nas /
de bzhin du zlum por bgo bar bcas /
sham thabs zlum por bgo bar bslab par bya /
ha cang 'jol ba yang ma yin pa dang /
glang po che'i sna ltar ma yin pa dang /
ta la'i mgo ltar ma yin pa dang /
nas chan gyi phur ma ltar ma yin pa dang /
sprul mgo'i gdengs ka ltar ma yin pa dang /
sham thabs bgo bar bslab par bya'o / /
'di rnams ltar drug sdes bgos pa las bcas te /
rtsengs pa ni pus mo las mi mtho /
'jol ba ni long bu las mi dma' /
glang po che'i sna ni thog ma gnyis gang yang rung ste nar bar mi bya /
ta la'i lo ma ni sham thabs g.yas sam g.yon gyi thog mar zheng bltab ma mang por bya ste /
rked pa bkud pa man chad g.yon pa'i 'og ska rags kyi gseb tu bcug nas /
thog ma thod kyi 'be rngag ltar mi bya /
nas chan gyi phur ma ni sham thabs g.yas sham gyi ma thog ska rags kyi gseb tu mi gzhug /
sprul mgo ni sham thabs kyi mkhyen ma ska rags las 'das pa rnams sprul mgo ltar gdengs ka yod de 'dug par mi bya /
chos gos ha cang rtsengs pa yang ma yin pa dang /
ha cang 'jol ba yang ma yin pa dang /
zlum por bgo bar bslab par bya'o / /
drug sdes 'di gsum ltar bgos pa las bcas /
zlum por mthon dman med pas rtsengs pa dang /
'jol ba ni sham thabs la ji lta ba bzhin du shin tu bsdams pa dang legs par bgos pa dang /
sgra skyungs pa dang /
mig gzums par mi bya ba dang /
gnya' shing gang tsam du lta zhing khyim du 'gro bar bya'o / /
drug sdes 'di rnams las bzlog pa ltar byas pa las bcas te /
shin tu bsdams pa ni rkang lag kyog cing mi sdug par mi bya'o / /
legs par bsgo ba ni chos gos brtul nas lag par thogs sam phrag par dgal bar mi bya /
skyungs ba ni tshig cal col mi smra /
mig gzums pa ni dngos su zad de glang po che dregs pa la thug na mi gtsang ba'i khrod du 'gyel ba lta bu'o / /
gnya' shing gang ni gnod par byed pa'i sems can phas 'ong ba mthong bar bya ba'i phyir rkang pa'i rtse mo nas gnya' shing gang tshun chad du blta bar gsungs so / /
mgo mi g.yogs pa dang /
mi brdze ba dang /
mi gzar ba dang /
gnya' gong du mi bsnol ba dang /
phrag pa gnyis la mi gzar bar bslab par bya'o / /
drug sde 'di rnams ltar byas pa las bzlog pa las bcas te /
mgo mi g.yogs pa ni chos gos kyis mi g.yogs /
mi brdze ba ni phyogs gcig nas mas mi brdze /
mi gzar ba ni bgos nas phrag pa'i steng du mi gzar /
gnya' gong du mi bsnol ba ni chos gos g.yas g.yon gnyis ka gzar te gnya' ba'i gong du mi bsnol /
phrag pa gnyis la mi gzar ba ni dngos su zad /
brang bsam yin pa dang /
'jal thabs su ma yin pa dang /
mi mchong ba dang /
tsog pus ma yin pa dang /
dkur mi brten par khyim du 'gro bar bslab par bya'o / /
drug sde 'di rnams las bzlog pa ltar byas pa las bcas te /
brang bas ma yin pa ni rkang pa'i rtse mo btsugs te mi 'gro 'jal thabs su ni gom pas 'jal thabs mi bya /
mi mchong ba ni ci la yang rung ste mchong bar mi bya /
tsog pu ni bud med kyi 'dug thabs su 'dug ste 'gro bar mi bya'o / /
dkur mi brten pa ni dngos su zad /
lus mi bsgyur ba dang /
lag pa ma kyog pa dang /
mgo mi bsgyur ba dang /
phrag pa mi sprad pa dang /
lag pa mi sbrel bar khyim du 'gro bar bslab par bya'o / /
drug sdes 'di rnams las bzlog pa ltar byas pa las bcas te /
lus mi bsgyur ba ni ma 'os par gcu zhing mi bsgyur /
lag pa mi kyog pa ni lag pa'i bkyungs ka mi bya'o / /
mgo mi bsgyur ba ni glang po che dang rtsangs pa'i mgo bzhin du mi bsgyur /
phrag pa mi sprad pa ni sngon drug sde dag grong du 'jug pa'i tshe mi zhig spos dang rgyan gyi byugs shing rgyan pas brgyan pa dang phrad pa /
drug sde dpung mgo sprad nas khyod la 'byor ba tsam nged la med snyam mam zhes byas nas brdegs bsnun pa las bcas /
lag pa mi sbrel ba ni sngon drug sde rnams grong du 'jug pa'i tshe ltag ma dang 'dra ba'i mi zhig dang phrad nas /
de dag gis lag pa sbrel ba las de dag gis 'phangs nas bsgyel ba las bcas /
ma bsgo bar khyim du stan la mi 'dug pa la bslab par bya'o / /
stan la ma brtags pa dang /
lus thams cad kyi ljid kyis mi dbab pa dang /
rkang pa mi bsnol ba dang /
brla mi bsnol ba dang /
long bu'i steng du long bu mi bzhag pa dang /
rkang pa mi dgug pa dang /
rkang pa mi dbab pa dang /
mdoms mi snang bar khyim du stan la 'dug pa la bslab par bya'o / /
ma bsgo bar stan la 'dug pa ni mnyan du yod pa na bram ze gtsang sbra can zhig gi mal sgo gang du bcas nas /
mi khyim du song ba'i 'og tu nye dga' bos ku re bya ba'i phyir lham dang bcas te mal brdzis nas bram ze 'khrug pa las bcas /
khyim du bos kyang rung ste /
stan la 'dug tu rung ngam zhes dris te 'dug par bya /
stan la ma brtags par ni bud med gtum mo'i khyim du dge slong 'char ba rtag tu 'ong bas 'char ba'i stan gcig spags te /
gzhan la des reg na tshe ring bar 'dod pa'i phyir stan de'i 'og tu byis pa gcig bsnyal ba las /
'char bsam brtags par 'dug ste shi ba las bcas /
lus kyi ljid kyis mi dbab pa ni sangs rgyas mngon par byang chub nas pho brang ser skya'i gnas su slar gshegs te sngon btsun mo'i bshos gsol ba'i tshe /
dge slong 'char bas btsun mo drag 'dzin ma bshos 'drim pa'i rkang pa la rkang pas bsdos te btang bas de'i 'khon gyis dus gzhan zhig na /
btsun mos khri'u rgyud ma brtags pa'i steng du stan gyis g.yogs nas bram ze 'char ba 'bod pa btang ngo / /
de nas 'char ba 'ongs pa dang /
btsun mos ngas bram ze 'bod du bcug na dge sbyong mgo reg po des ji bya zhes 'bod pa spyos so / /
de nas zho phor gang dang phye phor gang zhig 'char ba la byin nas 'greng bzhin du blangs te /
tshig pa zos nas khri bcag snyam ste ljid kyis mnan cing drag tu 'dug pa dang nang du ltems zhes bying nas phye dang zho yang thong kar bo'o / /
de nas rkang lag bteg ste rdzing gi nang du bor ba las bcas /
rkang pa mi bsnol ba ni rje ngar mi bsnol te /
drug sde las bcas /
brla mi bsnol ba ni drug sde las bcas te /
brla gcig gi steng du gcig mi dgal /
long bu ni drug sde las bcas te /
long bu phyi rgyab gnyis gcig gi steng du gcig mi gzhag /
rkang pa mi dgug pa ni drug sde rnams khri'i steng na 'dug pa khri'i 'og tu bkug pa las dge bsnyen ma zhig gis phyag byas pa dang /
rkang pa ma gtugs pas nyes zhes spyos nas /
rkang pa bkug pa la mgos gtugs pa'i tshe /
gnya' ba nas rkub tsos kyi bar du khru tshad kyis bcal nas de dag ngo tsha ba las bcas /
rkang pa mi gdangs pa ni drug sde rnams la dge bsnyen ma phyag btsal du 'ongs pa dang /
de dag rkang pa re re nas phyag 'tshal du gzhug pa'i phyir /
drug sde rnams kyis rkang pa gdangs nas gong ma ltar khru tshad kyis bcal ba las bcas /
mdoms mi snang ba ni drug sde las bcas te mdoms g.yogs par bya'o / /
legs par zas blang bar bslab par bya /
mu dang khad chad du ma yin pa dang /
tshod ma dang mnyam pa ma yin pa dang /
mthar chag pa dang /
lhung bzed lta ba dang bca' ba dang bza' ba ma 'ongs par lhung bzed mi bzed par bslab par bya /
yang 'dod pa'i phyir 'bras chan gyis tshod ma mi dgab /
tshod mas 'bras chan mi dgab par bslab par bya'o / /
sangs rgyas sbra dkar can gyi ri 'jigs byed kyi nags na bzhugs pa'i tshe /
yul der 'di rnams kyi bca' byung ste /
zas legs par blangs pa ni rgyal bu rtogs ldan gyis dge 'dun spyan drangs pa'i tshe /
rgyal bu'i khang pa pad+mo can tshon brgya rtsa gcig gis gzhi bris pa'i nang du kha zas brims pa dang /
drug sdes lhung bzed bzur bas tshod ma'i khu ba bo ba las bcas /
mu dang kha da chad du ni drug sdes rgyal bu de'i khyim du zas blang ba'i tshe /
'bras chan gyis lhung bzed bkang ba'i steng du tshod ma ldugs su bcug nas bo ba las bcas /
tshod ma dang mnyam pa ma yin pa ni drug sde rgyal po de'i khyim du tshod mas lhung bzed bkang ba'i steng du 'bras blugs nas bo ba las bcas /
mthar chag ni drug sde zan za ba'i tshe tshod ma mi len cing phyis ring du song ba dang /
bos nas tshod ma 'drim pa 'khrul bar gyur pa las bcas /
lhung bzed blta ba ni mnyan du yod pa na khyim bdag gcig gis dge 'dun spyan drangs te /
phye 'drim pa'i tshe drug sdes chan mang du blangs te phye sprus pa'i 'og tu zan zhim po 'drim pa mthong nas drung na dge slong g.yengs par 'dug pa'i lhung bzed zan chang mang pos bkang ba las bcas /
bza' bo ma 'ongs par lhung bzed mi bzed pa ni drug sde bsod snyoms len pa'i tshe /
kha zas ma byin par lhung bzed bzed pa las bcas /
yang 'dod pa'i phyir 'bras chan gyis tshod ma mi dgab pa ni mnyan du yod pa na khyim bdag gcig gis dge 'dun spyan drangs pa las /
drug sdes tshod ma 'dod pa'i phyir 'bras chan gyis bkab pa las bcas /
tshod mas 'bras chan mi dgab pa yang gong ma dang 'dra'o / /
mdor na /
zas la legs par bya ba drug /
tsug tsug la sogs rnam pa lnga / /
'bru nas tha dad byed pa lnga / /
lag pa ldag la sogs pa lnga / /
bsdus pa'i mdo ni ltag ma dang 'dra'o / /
legs par zas bza' bar bslab par bya /
kham ha cang chung ba yang ma yin pa dang /
kham ha cang che ba yang ma yin pa dang /
kham ran par bza' bar bslab par bya /
kham ma gzas par kha mi gdang bar bslab par bya /
kha kham gyis bkang ste mi smra bar basbab par bya'o / /
'di rnams yul mnyan du yod par bcas te /
legs par bza' ba ni drug sde slom cho zhing zas za ban /
dad pa'i khyim bdag gis dpyas pa las bcas /
kham chung ba ni drug sdes ma 'os par bag gsar ma'i thabs su chung ngu nas btsags pa las bcas /
kham chen po ni drug sde dag grong du zan za ba'i tshe gyad kham du gtong ba las bcas /
kham ran par bya ba ni che chung gnyis kyi mtha' spangs pa'o / /
kham ma gzas par kha mi gdang ba ni khyim bdag gis dge 'dun spyan drangs pa'i tshe /
drug sde rnams kyi 'og tu rgan zhugs shig 'dug pa bla ma la zan 'drim tshe kha gdangs nas nye dga' bos khar bong ba cig bcug pa las bcas /
kha zas kyis bkang ste mi smra ba ni drug sdes kha kham gyis bkang ste sgra 'byin nas /
ro nyams te gzhan gyis dpyas pa las bcas /
tsug tsug mi bya ba dang /
balcag balcag mi bya ba dang /
hu hu mi bya ba dang /
phu phu mi bya ba dang /
lce phyung ste zan mi bza' bar bslab par bya'o / /
'di rnams kyang yul mnyan du yod par bcas te /
tsug tsug mi bya ba ni khyim bdag gcig gis dge 'dun spyan drangs pa'i tshe tshod ma mngar ru brims pa dang /
drug sde rnams kyis tshod ma skyur zhes byas pa dang rkan sgra gtogs pa las bcas /
balcag balcag mi bya ba ni khyim bdag gcig gis dge 'dun spyan drangs te /
tshod ma skyur po brims pa'i tshe /
drug sdes skan sgra phyung nas tshod ma mngar zhes dpyas pa las bcas /
hu hu mi bya ba ni khyim bdag gcig gis dge 'dun spyan drangs pa'i tshe /
'bras chan tsha mo zhig brims pa dang /
drug sdes 'bras chan grang zhes byas te dbugs kyis bsros pa las bcas /
phu phu mi bya ba ni khyim bdag gcig gis dge 'dun spyan drangs pa'i tshe /
'bras chan grang mo brims pa dang /
drug sdes 'bras chan tsha zhes bgyis nas dbugs kyis bsgrang ba ltar byas pa las bcas /
lce phyung ste mi bza' ba ni drug sde rnams khyim na zan za ba'i tshe lce phyung zhing mchu bldags pa las bcas /
'brum bu las tha dad du mi bya ba dang /
phyas mi bya ba dang /
mkhur ba mi spo ba dang /
rkan mi gtogs pa dang /
kham 'phror mi gcad par zas bza' bar bslab par bya'o / /
yul ni mnyan du yod par bcas te /
'brum bu nas tha dad du mi bya ba ni drug sde rnams zan za ba'i tshe /
'bras chan gtor te 'brum bu nas thu zhing za ba las bcas /
phyas mi gdags pa ni khyim bdag gi khyim du zan za ba'i tshe /
drug sdes tshod ma 'di kha /
tshod ma 'di skyur ro zhes dpyas pa las bcas /
mkhur ba mi spo ba ni khyim bdag gi khyim du drug sdes mkhur ba kham phan tshun du spos pa las bcas /
rkan mi gtogs pa ni khyim bdag gis tshod ma mngar po sbyar ba las /
drug sdes skyur ro zhes rkan sgra phyung nas khyim bdag skyengs pa las bcas kham 'phror mi gzhag pa ni khyim bdag gi khyim du drug sde rnams kyis zan chang chang por byas nas phyed ni khar bcug phyed ni lhung bzed du bor ba las bcas /
lag pa mi ldag pa dang /
lhung bzed mi byog pa dang /
lag pa mi sprug pa dang /
lhung bzed mi bskyams pa dang /
mchod rten 'dra bar sprul te mi bza' bar bslab par bya'o / /
'di rnams kyang yul mnyan du yod par bcas te /
lag pa mi ldag pa ni drug sdes khyim pa'i khyim du lag pa bldags pa las bcas /
lhung bzed mi byog pa de dang 'dra /
lag pa mi sprug pa ni drug sde rnams zan za ba'i tshe lag pa sprugs pas khu ba'i zer mas dge slong gzhan gyi chos gos la phog pa las bcas /
lhung bzed mi bskyams pa ni drug sde zan za ba'i drung na /
dge slong chos gos sbyar ma gyon pa zhig 'dug pa de la kyal ka bya ba'i phyir lhung bzed bkru ba'i tshe chu bskyams pas chos gos ma rung bar gyur pa las bcas /
mchod rten 'dra bar mi bya ba ni khyim bdag gcig gcer bu'i chos la dga' ba las phyis dad par gyur nas dge 'dun spyan drangs te /
phye brims pa dang /
drug sdes mchod rten 'dra bar byas nas la phug bsgos pa'i srog shing btsugs shing khur ba'i gdugs bor nas /
'di ni ngan 'gro rdzogs byed kyi mchod rten zhes byas te /
bshigs nas zos pa las bcas /
mdor na /
'phya la sogs pa rnam pa bzhi / /
lhung bzed la yang rnam pa bcu / /
'greng bar byed la sogs pa lnga / /
mgo g.yogs la sogs rnam pa lnga / /
do ker can la sogs pa dang / /
glang chen la sogs bzhon pa lnga / /
lag na dbyig pa la sogs drug /
na ba rnam pa bzhi rnams so / /
bsdus pa'i mdo ni ltag ma dang 'dra / /
drung na 'dug pa'i dge slong gi lhung bzed la 'phyas gdags pa'i phyir mi lta bar bslab par bya /
lag pa zas dang 'bags pas chu snod la mi bzung bar bslab par bya /
drung na 'dug pa'i dge slong zas dang 'bags pa'i chus mi gtor bar bslab par bya /
khyim pa 'dug par ma dris par chu zas dang 'bags pa khyim du mi dbo bar bslab par bya'o / /
'di bzhi yang yul mnyan du yod par bcas te /
drung na 'dug pa'i dge slong gi lhung bzed la mi lta ba ni dge slong mgron du pos te zan za ba'i tshe /
drug sde rnams kyi drung na dge slong lto bo che zhig 'dug pa de la 'dis ci tsam yog pa ltos zhes zer zhing dpyas pa las bcas /
chu snod la mi bzung ba ni drug sde rnams zan za ba'i tshe /
zas kyis 'bags pa'i lag pas chu snod la 'dzin par byed nas /
bram ze gtsang sbra can gyis dpyas pa las bcas /
dge slong la zas dang 'bags pa'i chus mi gtor ba ni drug sde rnams zan za ba'i gan na dge slong chos gos bzang po gon pa zhig 'dug pa la snying nas zas dang 'bags pa'i chus gtor ba las bcas /
khyim pa la ma dris par zas dang 'bags pa'i chu mi dbo ba ni sangs rgyas sba dkar can gyi yul na bzhugs pa'i tshe /
rgyal bu rtogs ldan gyis spyan drangs te /
bshos gsol nas drug sde rnams kyis lhung bzed kyi chu khang pa gzhi ri mo can gyi steng du pho nas khyim bdag 'khrug pa las bcas /
lhung bzed kyi nang du zas kyi lhag ma blugs te mi dor bar bslab par bya'o / /
'og gzhi med pa'i phyogs su lhung bzed mi gzhag par bslab par bya'o / /
gad kha ma yin pa dang /
g.yang sa ma yin pa dang /
dkan gzar po ma yin pa la lhung bzed gzhag par bslab par bya'o / /
'di rnams kyang mnyan du yod par bcas te /
lhung bzed du lhag ma mi blugs pa ni bram ze gtsang sbra can zhig gi bu na nas dpyad mkhan gyis dge slong gi lhung bzed kyi chus bkrus na phan zhes byas pa dang /
bram zes nye dga' bo la chu bslangs nas nye dga' bos 'bras dang phye dang khur ba dang rus pa dam dum dang bsres pa'i chu byin nas bram zes ma 'dod pa las bcas /
'og gzhi med par lhung bzed mi gzhag pa ni dge slong gis 'og gzhi med par lhung bzed bzhag ste bcas zos pa las bcas /
gad kha ma yin pa nas dkan gzar po la mi gzhag ces pa'i bar du ni dge slong gis 'di rnams las bzlog ba'i gnas su gzhag pa las mi gnang bar bcas /
'greng ste lhung bzed mi bkru bar bslab par bya /
gad kha ma yin pa dang /
g.yang sa ma yin pa dang /
dkan gzar po ma yin par lhung bzed bkru bar bslab par bya /
'bab chu drag po'i rgyun las bzlog ste lhung bzed kyis chu mi bcu bar bslab par bya'o / /
'di rnams kyang yul mnyan du yod par bcas te /
'greng ste lhung bzed mi bkru ba ni dge slong zhig 'greng ste lhung bzed bkru ba las lhung nas chag pa las bcas /
gad kha ma yin pa nas dkan gzar po ma yin pa'i bar du ni dge slong gis 'di rnams las bzlog pa'i gnas su lhung bzed bzhag pa las mi gnang bar bcas /
'bab chu drag po las lhung bzed kyis chu mi bcu ba ni /
dge slong gis 'di las bzlog pa'i las byas pa las mi gnang bar bcas /
mi na bar 'dug pa la 'greng ste chos mi bshad par bslab par bya /
mi na bar mdun du 'gro zhing chos mi bstan par bslab par bya /
mi na bar lam du 'gro ba la lam gyi 'gram nas 'gro zhing chos mi bshad par bslab par bya /
mi na bar mgo g.yogs pa dang /
brdzes pa dang /
gzar ba dang /
gnya' gong du bsnol ba dang /
'phrag pa gnyis la gzar ba la chos mi bshad par bslab par bya'o / /
do ker can dang /
zha gyon pa dang /
cod pan can dang /
mgo phreng ba can dang /
thod bcings pa mi na ba la chos mi bshad par bslab par bya'o / /
yul mnyan du yod par drug sdes 'di rnams las bzlog pa la chos bshad pa las mi gnang bar bcas /
mi na bar glang po che zhon pa dang /
khyogs na 'dug pa dang /
bzhon pa'i steng du 'dug pa dang /
lham mthon por gyon pa la chos mi bshad par bslab par bya'o / /
yul mnyan du yod par drug sdes bzhon pa 'di rnams la 'dug pa dang /
lham gong chad dang /
shing lham gyon pa dang /
lham mthil rtseg ma gyon pa la chos bshad pa las mi gnang bar bcas /
mi na bar lag na dbyig pa thogs pa dang /
lag na gdugs thogs pa dang /
lag na mtshon thogs pa dang /
lag na ral gri thogs pa dang /
lag na dgra cha thogs pa dang /
go cha gyon pa la chos mi bshad par bslab par bya'o / /
yul mnyan du yod pa na /
drug sdes 'di rnams thogs pa las chos bshad pa las mi gnang bar bcas /
gsol ba lta bu ni ma gtogs so / /
mi na bar 'greng ste bshang gci mi bya bar bslab par bya /
mi na bar chu'i nang du bshang gci dang mchil ma dang /
snabs dang skyugs pa dang /
sna nas zag pa mi dor bar bslab par bya /
mi na bar rtswa sngon po yod pa'i phyogs su bshang gci dang /
mchil ma dang /
snabs dang /
sna nas zag pa mi dor bar bslab par bya'o / /
gnod par bya ba ma gtogs shing la mi gang tsam las mthor mi 'dzeg par bslab par bya'o / /
'greng ste bshang gci mi bya ba ni mnyan du yod par nye dga' bos 'greng bzhin gshang gci byas pa las bcas /
rtswa sngon po'i steng du bshang gci la sogs mi dor ba ni /
sangs rgyas grong khyer ser skya'i gnas na bzhugs pa'i tshe /
nye dga' bos ldum pa la ldum slong na mi ster nas /
de snying na ste bkru sman 'thungs pa'i rnyong mas gyo mo bkang ste phyags mas nang du byugs shing ldum kun la bskus nas ma rung bar gyur pa las bcas /
chu'i nang du bshang gci la sogs pa ma dor ba ni mnyan du yod par nye dga' bos btso blag mkhan la gos 'khru zhing btsor bcol ba las ma btub nas nye dga' bos bkru sman 'thungs te rnyong mas gyo mo bkang nas khrus rdzing gi nang du khrus kyi rdo leb kyi 'og tu bskus shing blugs pa las bcas /
shing la mi gang las mi 'dzeg pa ni mnyan du yod par khyim bdag gcig gis der dge 'dun spyan drangs nas nye dga' bos sngar zan zos nas gtsug lag khang gi khang skyong gi zan skyal du chas pa dang khang skyong gi zan gcad par bya ba'i phyir gom grangs kyis dal bus lam 'jal zhing song ngo / /
de'i tshe khang skyong 'dze ta'i skye shing la 'dzegs te bltas nas /
phyi rabs pa'i 'og tu nye dga' bos zan byin pa dang zar ma btub nas gtam byas pa las mi gnang bar bcas /
gnod pa byung ba ma gtogs pa ni dge slong zhig 'gron po dang 'grogs te /
dgon par zhugs pa'i nub mo stag byung nas 'gron po rnams shing mthon po la 'dzegs /
dge slong mthor 'dzeg tu mi gnang bar shes te /
mi gang tsam du 'dzeg cing 'dug pa stag gis zos pa las bcas /
tshe dang ldan pa dag bdag gis bslab pa'i chos mang po rnams bshad zin to / /
de la bdag gis tshe dang ldan pa dag la ci 'di na yongs su dag par gnas sam zhes 'dri'o / /
ci 'di na yongs su dag par gnas sam zhes lan gnyis lan gsum 'dri'o / /
'di na tshe dang ldan pa dag yongs su dag par gnas na gang gi phyir cang mi smra ba de de bzhin du 'dzin to / /
'khor rnams yongs su dag gam zhes 'dri ba'i tshig ste /
ltag tu smos pa dang 'dra'o / /
mdor na /
mngon sum dran pa ma myos pa / /
de bzhin gang mang ngo bo nyid / /
rtswa rnams bkram pa lta bu dang / /
khas blang bar yang bya ba'o / /
tshe dang ldan pa dag rtsod pa zhi bar bya ba'i chos bdun po 'di dag zla ba phyed phyed cing so sor thar pa'i mdo 'don pa las 'byung ngo / /
mi mthun pa las rtsod pa dang /
lung mi ston pa las rtsod pa dang /
bya ba las rtsod pa dang /
'di bzhi yod pa zhi bar bya ba'i thabs bdun po yod pa ni 'og nas 'byung ba yin te /
mi mthun pa las rtsod pa ni gang zag gis chos bzhin bshad pa'i rnyed pa de /
dge slong la la ni gang zag la dbang zhes zer /
la la ni chos la dbang zhes lta bu 'am /
chos bdag med pa dang /
yod pa la lta ba mi mthun te rtsod pa ni mi mthun pa las rtsod pa zhes bya'o / /
de la lung mi ston pa ni dge slong gis dge slong la ltung ba byung gi mkhan po dang slob dpon gyis kyang lung mi 'bogs /
dge 'dun gyis kyang las kyi nang du 'jug pa'i lung mi sbyin pa'i rigs zhes bsnyon tol du gyur pa las rtsod pa lta bu'o / /
de la ltung ba las rtsod pa ni dge slong la ltung ba lci ba zhig byung zhes gleng ba las /
bar bar ni bsnyon /
bar bar ni legs par mi dran zhes zer /
bar bar ni ltung ba ni ma byung /
yang ba ni byung zhes zer zhing las bya ba la bgegs byed pa las rtsod par 'gyur ro / /
de la bya ba las rtsod pa ni dge 'dun gyis gsol ba dang zhu ba'i las gang yang rung ba zhig byed pa'i tshe /
las la 'dur mi btub pa las rtsod par gyur pa lta bu'o / /
mngon sum du 'dul bar 'os pa la /
mngon sum du 'dul ba sbyin no / /
rgyal po'i khab na ri dwags dgra'i bu dge slong nag po dang /
drug sde rnams gtsang po'i 'gram na khrus byed pa'i tshe /
chos gos nor te so sor dong ba las /
dge slong nag pos chos gos brkus te pham mo zhes drug sdes skur nas /
sangs rgyas kyis khug pa mngon sum du rtsod pa zhi bar byos shig pa las bcas /
dge slong la la ltung ba byung zhes bsnyon tol du gyur na /
gnyis ka mngon sum du khug ste /
snol bzang ngan la sbyar zhing zhi bar bya /
de la mngon pa ni rnam pa lnga dang ldan na mngon par chud de /
chos dang /
'dul ba dang /
mi dang /
mtshams dang /
dge 'dun no / /
'di ni rtsod pa bzhi char gyi nang du bsdu'o / /
dran pas 'dul bar 'os pa la dran pas 'dun pa sbyin no / /
rgyal po'i khab na dge slong gyad bu nor dge 'dun gyi mal cha dang /
kha zas 'god pa'i tshe /
dge slong mdza' bo dang sa can gnyis /
snga ma'i las kyis mal stan ngan pa dang /
grong dbul bar bab pas khros te ri dwags kyi mi tshangs par spyod pa'i bag tsam la blangs nas /
gyad bu nor dang dge slong ma mdza' mo gnyis mi tshangs par spyod do zhes brgal ba las bcas /
dge slong la ltung ba byung zhes brgal te rtsod par gyur na snol bzang ngan las sbyar te /
yon tan dang gang ldan pa'i tshig de btsan par bya'o / /
de la tshul khrims kyi yon tan mnyam na /
gang mang du thos pa'i tshig btsan par gzung /
mang du thos pa mnyam na yang /
gang 'dod pa nyung ba'i tshig btsan par bya'o / /
'di ni ltung ba mi ston pa las rtsod pa'i nang du bsdu'o / /
ma myos pas 'dul bar 'os pa la ma myos pas 'dul ba sbyin no / /
rgyal po'i khab na dge slong bye ma can tshe snga ma'i las kyis myos pas ltung ba mang zhig byung nas phyis dran pa'i tshe gzhan gyis khyod dge slong gi grangs su mi chud do zhes byas pa dang /
dge sbyong bye ma can gyis bdag smyos pas ma dran te dbang med do zhes byas nas /
sangs rgyas kyis smyos par gyur to ma dran pas byas na nyes pa med kyis legs par soms shig pa las bcas /
dge slong zhig smyos te mi dran pa las phyis sangs pa'i tshe /
gzhan gyis ltung ba byung zhes brgal na des smyos pa'i tshe byas sam /
sangs pa'i 'og tu byas pa phyis sems su bcug ste /
sngon spyod lam rtsing zhib dang /
drang mi drang ba'i las dang sbyar zhing zhi bar bya /
'di ni lung mi ston pas rtsod pa'i nang du bsdu'o / /
gang tshul shing mang po sbyin par 'os pa la tshul shing mang pos 'dul ba sbyin no / /
mnyan du yod pa na dge slong mkhas shing gsal bas sbyang zhing zhi bar bya /
mtshams gcig pa'i dge 'dun chos dang rnyed pa la lta ba mi mthun te rtsod par gyur nas /
sangs rgyas kyis chos dang chos ma yin pa'i tshul shing brims la tshul shing gang mang ba bden par gyis shig pa las bcas so / /
dge slong gnyis shig lta ba ma mthun te rtsod na dge slong mkhas shing gsal bas sbyang zhing zhi bar bya /
mtshams gcig pa'i dge 'dun gyis zhi bar ma nus na /
ring lugs dge slong gcig dang sbrags te rtsod pa gnyis ka gtsug lag khang gzhan du gtang /
dge 'dun de dag gis kyang zhi bar ma nus na gnyis ka phyir bkug la /
sngon gnas pa'i dge 'dun gyi nang du chos dang chos ma yin pa'i tshul shing brims te gang mang ba'i yus su bya /
tshul shing mnyam na gang zag chen po brgyad kyi tshul shing gcig gis chos can gyi tshul shing gi steng du bsnan te bden par bya'o / /
chos ma yin pa'i tshul shing de ni khyar khyor can dri bsrung gis ma byugs pa'o / /
'di ni mi mthun pa las rtsod pa'i nang du bsdu'o / /
de'i ngo bo nyid tshol du gzhug par 'os pa la de'i ngo bo nyid btsal bas sbyin no / /
mkhar rtsom pa dang /
sangs rgyas seng ge'i khri la bzhugs pa'i tshe /
dge 'dun kun gtsang ma zhes gsungs pa las /
su yang cang mi smra'o / /
'on kyang zhal ston ma gsungs pa dang /
de'i nang na dge slong ltung ba can zhig 'dug par maud gal gyi bu'i rdzu 'phrul gyi mig gis mthong nas /
mthol du bcug pa las /
de'i bar bar ni snyog /
bar bar ni ltung ba ma byung gi yang ba byung zhes zer /
bar bar ni legs par mi dran zhes byas na /
ltung ba'i ngo bo nyid gang yin pa tshol du chug shig pa las bcas /
dge slong ltung ba byung ste mthol du bcug pa las gtan la bab par khas len du mi btub na ltung ba'i ngo bo gang yin pa tshol du bcug ste /
bshags pa byas nas bzod pa sbyin par bya'o / /
'di ni ltung ba la rtsod pa'i nang du bsdu'o / /
khas blang bar 'os pa la khas blang bar bya'o / /
yul ga ya na dge slong glang po'i stobs dang /
mu stegs can dang chos rtsod pa'i tshe /
tshul dang 'gal ba mang du byas pas /
khyim pas dpyas nas dge slong gi mdun du khas len cing mthol du bcug pa las bcas /
dge slong ma ltung ba byung ba la gcig gis bsgrel te /
gcugs med par rtsod par gyur na ltung ba gang byung ba ste zhi bar bya /
'di ni ltung ba la sogs pa'i nang du bsdu'o / /
rtswa dgram pa dgram par sbyin no / /
rgyal po'i khab tu dge 'dun mang po lo'i bar du 'khrugs nas /
sangs rgyas kyis gcig la gcig bzod par byos la rtswa gding ba lta bur 'dum zhing 'dres par gyis shig pa las bcas /
gcugs yod pa la rtsod pa rnam gnyis yod de /
spyis rtsod pa dang phyogs su rtsod pa'o / /
de la dge 'dun spyis rtsod de /
so so'i gnas brtan 'dis bsdums shing zhi bar bya /
phyogs kyi rtsod pa ni dge 'dun gyi nang nas bcu tsam zhig phan tshun nas rtsod par gyur na dge 'dun gzhan gyis bsdums shing zhi bar bya /
'di ni ltung ba la sogs pa'i nang du bsdu'o / /
bya ba la rtsod pa ni 'di bdun char gyi spyir 'gro'o / /
gdul mi dgos par zhi bar 'gyur ba ni rnam pa bzhi ste /
shi 'phos kyi bskal pa dang /
nad rgyun rings kyi bskal pa dang /
dge slong gi dngos po las byung ba'i bskal pa dang /
khams gzhan du gnas 'phos pas bskal ba'o / /
rtsod par byung bar gyur pa rnams rtsod pa zhi ba byung bar gyur pa'o / /
rtsod pa zhi bar bya ba'i chos bdun po 'di dag chos dang 'dul ba dang /
ston pa'i bstan pa bzhin du 'dum par bya /
zhi bar bya /
rnam par zhi bar bya'o zhes smos pa rnams ni zhi bar bya ba bdun gyis ci nas kyang zhi ba dang 'dum par gyis shig ces ston pa yin te /
de la chos zhes pa ni mthong ba dang /
thos pa dang /
dogs pa'i chos so / /
'dul ba zhes pa ni dus dang dben pa dang /
don du gyur pa dang /
mdza' ba rnams kyi gdul bar bya'o / /
ston pa'i bstan pa bzhin zhes pa ni gsung rab kyi yan lag bcu gnyis bzhin du bya'o / /
yang gcig tu chos zhes pa ni chos mngon pa'i tshul lo / /
'dul ba zhes pa ni lhag pa'i tshul khrims kyi bslab pa'o / /
ston pa'i bstan pa zhes pa ni lhag pa'i shes rab kyi bslab pa'o / /
gdul bar bya zhes pa ni rtsod pa'i nyes pa de dag nyid ci nas kyang mi 'byung bar bya'o / /
zhi bar bya zhes pa ni rtsod par gyur pa rnams ci nas kyang zhi bar bya'o / /
rnam par zhi bar bya zhes pa ni bsdums sam rab tu zhi bar byas nas kyang phyis ci nas kyang rtsod par mi 'byung bar bya ba'o / /
yang gcig tu na 'dul ba zhes bya ba ni rtsod pa zhi bar byed pa dang po sbyor ba'o / /
zhi bar bya zhes pa ni zhi bar byed pa ni dngos po / /
rnam par zhi bar bya zhes pa ni bsdums zin nas kyang phyis ci nas mi rtsod par bya'o / /
rtsod pa zhi ba las gang yang rung ste /
rtsod par gyur na zhi bar gyur pa 'di bdun can gyis bgyis sam 'on te ma lags zhes gsol ba dang /
bya ba'i zhi ba ma gtogs par rtsod pa gzhan dag kyang rung ste /
bdun char mi dgos zhes gsungs pa ma yin te /
de la mi mthun pa'i rtsod pa ni rtag pa dang mi rtag pa'am /
skad cig ma'am skad cig ma ma yin pa'am /
chos kyi rnyed pa gang zag dbang ngam /
glegs bam dbang bar bya ba la sogs pa lta bu /
kha mi 'dum pa'i rtsod pa yin pas na mngon sum gyis 'dul ba'am /
tshul shing mang po sbyin pas zhi bar bya'o / /
lung mi sbyin pa'i rtsod pa ni ma nyes pa la glengs pa dang /
ltung ba ni gzhan byas pa glengs pa ni gzhan gyis glengs pa dang /
nyes pa byung ba rnams bshags pa la sogs pa gnyen po byas zin kyang bskul ba de nyid na re /
nga la nyes pa med do zhes zer ba lta bu la sogs pa dgag pa dang /
de na re nga la nyes pa ci yod na /
lung la sogs pa dgag ces rtsod pa yin pas na /
mngon sum gyis 'dul ba dang /
dran pas 'dul ba dang /
ma myos pas 'dul ba gsum gyis zhi bar bya'o / /
ltung ba la rtsod pa ni ltung ba yin nam ma yin pa dang /
lci yang la sogs pa'i sgo nas rtsod par gyur pas na /
mngon sum gyis 'dul ba dang /
de'i ngo bo nyid tshol ba dang /
khas len pa dang /
rtswa bkram pa bzhis zhi bar bya'o / /
bya ba'i rtsod pa ni dngos po ji lta ba nyid la kha ma dum pas gsol ba la sogs pa'i las la mi 'du bar 'gyur ba dang /
lung dgag pas mi 'du ba dang /
ltung ba byung bas rtsod de mi 'du bar 'gyur ba la sogs pa bya ba ni 'grub pas na zhi bar bya ba'i chos bdun char gyis zhi bar bya dgos so / /
zhus pa las zhi bar bgyi ba bdun mi 'tshal bar zhi bar bgyi ba ma mchis sam mchis zhes gsol ba dang /
yod de gnyis rtsod pa las 'ga' zhig shi 'am /
nad yun ring pos mnar tam /
gud du song ngam khyim par babs na'o zhes gsungs pa yin te /
rkyen 'di lta bu zhig byung na zhi bar bya ba 'di bdun mi dgos pa yang yod do / /
tshe dang ldan pa bdag gis rtsod pa zhi bar bya ba'i chos bdun po dag bshad zin to / /
de bdag gis tshe dang ldan pa dag la ci nas yongs su dag par gnas sam zhes dri'o / /
ci nas yongs su dag par gnas sam zhes lan gnyis lan gsum du dri'o / /
ci 'di na tshe dang ldan pa dag yongs su dag na gang gi phyir cang mi smra bas /
de de bzhin du 'dzin to / /
'khor yongs su dag gam zhes dri ba ni lhag ma dang 'dra'o / /
tshe dang ldan pa dag bdag gis so sor thar pa'i mdo bshad pa'i gleng gzhi bshad zin to // //
phas pham pa'i chos bzhi dang /
dge 'dun lhag ma'i chos bcu gsum dang /
ma nges pa'i chos gnyis dang /
spang pa'i ltung ba'i chos sum cu dang /
ltung ba'i chos dgu bcu dang /
so sor bshags pa'i chos bzhi dang /
bslab pa'i chos mang po dang /
rtsod pa zhi bar bya ba'i chos bdun bshad zin to / /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas de'i mdor gtogs shing mdor bsdus pa ni 'di dag tu zad do / /
bshad zin ces pa yan chad ni ltung ba sde lnga bsgrags zin pa'i don to / /
mdor na mdor gtogs zhes bya ba'i tshig gi sgo nas 'dus pa'o / /
mdor 'dus zhes bya ba ni don gyis go nas kyang 'dus pa'o / /
yang mdor gtogs pa ni 'dul ba'i yan lag mdo sde las 'byung ba'ang so sor thar pa'i nang du 'dus par ston to / /
mdor 'dus zhes bya ba ni 'dul ba 'bum sde'i mdo ma lus pa so sor thar pa'i nang du 'dus pa'i don to / /
gang gzhan las 'byung ba'i chos dang /
gnyen po'i chos de la yang khyed rnams 'dus pa dang mthun pa dang /
dga' ba dang /
mi rtsod par sems kun du srung ba dang /
dran pa dang dga' ba dang /
rab tu brtson par bya'o / /
gzhan las 'byung ba'i chos zhes bya ba ni 'dul ba las gzhan pa'i mdo sde las mya ngan las 'das pa'i chos 'byung ba'o / /
rjes su mthun pa'i chos ni gnyen po'i bsgrub pa'i chos mdo sde las 'byung ba'o / /
khyed rnams zhes bya ba man chad gong ma'i chos gnyis po las bag dang nan tan du bya ba bstan to / /
de la 'dun pa ni gzhan gyis mi phyed pa'i don /
mthun pa ni lta ba tha dad du ma gyur pa'i don /
dga' ba ni dge ba'i phyogs la gcig tu mthun pa /
mi rtsod pa ni 'tsho ba dang spyod pa la mi rtsod pa'i don /
sems kun du srung ba ni dge ba'i mtshams las dmigs pa'i 'du shes mi 'da' ba'o / /
dran pa ni ci bya'o cog la dran pa sngon du btang ba'i don /
bag bya ba ni phyogs la bag byed pa'i don du rig par bya'o / /
bzod pa dka' thub dam pa nas / /
gsungs pa'i lam ni thob par 'gyur / /
zhes bya ba'i bar du ni sangs rgyas rab bdun gyis 'dul ba ma bcas pa'i sngon du sems can spyis ji ltar spyod pa las de dag bzlog par bya ba'i thabs su gsungs pa yin no / /
mjug sdud pa'i rnams de ltar bcas nas /
da ni sdud pa pos /
yang dag par rdzogs pa'i sangs rgyas rab bdun gyi so sor thar pa'i mdo ston to / /
bzod pa dka' thub dam pa bzod pa ni / /
mya ngan 'das pa mchog ces sangs rgyas gsungs / /
rab tu byung bas gzhan la gnod pa ni / /
gzhan la 'tsho ba dge sbyong ma yin no / /
rnam par gzigs kyis gsungs te rnam par grol bar 'gyur bar blta ba'o / /
bzod pa dka' thub dam pa zhes bya ba ni /
dge sbyong gi dka' thub la bya ste /
de ni sems phyin ci log gi chos spong par bzod pa spyod pa yin te /
'dis ston dka' thub kyi rgyu la mos par ston pa'o / /
bzod pas mya ngan las 'das pa mchog ces pa ni 'jig rten las 'das pa'i lam la gnas pa'i tshe /
sdug bsngal yongs su shes pa las /
bzod pa'i ye shes thob pa la bya ste 'di ni mya ngan las 'das pa'i mchog yin par sangs rgyas kyis gsungs pa yin te 'dis ni dka' thub kyi spyod pa la mos par ston pa'o / /
rab tu byung bas gzhan la gnod pa ni / /
gzhan la 'tshe ba dge sbyong ma yin no / /
zhes bya ba ni mu stegs kyi dge sbyong rab tu byung bas gzhan la yang lus la gnod cing sdug bsngal ba'i dka' thub spyod par ston pas na /
des na gzhan la 'tshe ba yin pa'i phyir dge sbyong zhes bya bar ston pa ste /
'di ni gzhan la ston par mos par ston pa'o / /
mthu rtsal mig dang ldan pa yis / /
nyam nga'i g.yang dag spong pa bzhin / /
mkhas pas 'tsho ba'i 'jig rten 'dir / /
sdig pa dag ni yongs su spong / /
zhes bya ba ni sangs rgyas gtsug tor can gyis gsungs te de'i tshe mi kun mtho ris su skye bar smon lam 'debs pa'i gnyen por tshigs bcad 'di gsungs pa yin no / /
de la rtsa ba gnyis ni dpe yin te /
mthu rtsal mig dang ldan zhes bya ba ni skyes bu mthu rdzogs shing mig dang ldan pa des ngam grog dang g.yang sa la sogs pa spong zhing lam drang por 'jug pa yin no / /
mkhas pas 'tsho ba'i 'jig rten 'dir / /
sdig pa dag ni yongs su spong / /
zhes bya ba ni dpe lhag ma bzhin du mkhas pa'i blo dang ldan pas /
'jig rten gyi 'tsho ba'i longs spyod rnams sdig pa yin par shes pas de yongs su spang bar ston pa'o / /
skur ba mi gdab gnod mi bya / /
so sor thar pas bsdam par bya / /
zas kyi tshod kyang rig par bya / /
bas mtha'i gnas su gnas par bya / /
lhag pa'i sems la yang dag 'jug /
'di ni sangs rgyas bstan pa'o / /
sangs rgyas thams cad skyob kyis gsungs te /
de'i tshe mi kun gyis tshul khrims tsam gyis chog par 'dzin la /
tshul khrims log pa can la rnam par smod cing ngan sems skyed pa'i gnyen por tshigs bcad 'di gsungs pa yin no / /
de la skur ba mi gdab pa ni tshig gis gzhan la smod par bya ba dang /
brdzun la sogs pa'i ngag gi nyes pa'i gzhi spang bar bya'o / /
gnod pa mi bya ba ni ngan sems mi bskyed pa la sogs yid kyi nyes pa gsum spang bar bya'o / /
so sor thar pa bsdam zhes bya ba ni so sor thar pa bzhin du bsdams pas dge sbyong gi 'bras bu thob par bya'o / /
zas kyi tshod rig pa man chod ni yang dag par sgrub par ston pa ste /
de la zas kyi chod rig pa ni zas kyi tshong rig na lus snyom zhing lci ba dang /
sems rmongs zhing gnyid spang bar bya ba'o / /
bas mthar gnas bca' ba ni zas kyi tshod rig pa tsam gyis chog pa ma yin gyi lus dang sems gdul ba'i phyir dgon par gnas bca' bar bya'o / /
lhag pa'i sems dang yang dag par 'jug ces bya ba ni gong ma ltar lus dben pa tsam gyis chog pa ma yin gyi nyon mongs pa thams cad 'dul ba'i phyir ting nge 'dzin la mnyam par gzhag pa la brtson par bya'o / /
sangs rgyas bstan pa zhes bya ba ni gong ma ltar sgrubs shig par sangs rgyas thams cad skyob kyis gsungs pa yin no / /
ji ltar bung ba me tog las / /
kha dog dril mi gnod par / /
khu ba gzhibs te 'phur ba ltar / /
de bzhin thub pa grong du rgyu / /
sangs rgyas log par dad sel gyis gsungs te /
de'i tshe mi kun rnyed pa dang bkur sti la chags pas /
tshul khrims dang sems gnyis ka la gnod pas gnyen por tshigs bcad 'di bstan pa yin no / /
de la rtsa ba lhag ma gsum ni dpe yin te /
bung ba ni dge slong /
me tog dang kha dog ni tshul khrims /
dri ni ting nge 'dzin /
ji ltar bung bas me tog dri gzhibs nas 'phur ba bzhin du /
dge slong gis kyang rnyed pa dang bkur sti spangs nas /
tshul khrims dang sems gnyis ka la mi gnod par grong rgyu zhing bsod snyoms blang bar ston pa'o / /
bdag gis rigs dang mi rigs la / /
brtag par bya ste gzhan rnams kyi / /
mi mthun pa dang gzhan dag gi /
byas dang ma byas rnams la min / /
sangs rgyas gser thub kyis gsungs te /
de'i tshe mi kun skyes bu dam pa'i spyod yul ma yin pa la spyod par mos pa'i gnyen por tshigs bcad 'di gsungs pa yin no / /
de la ngan par spyod pa ji lta bu zhe na /
bdag gi skyon la mi lta bar gzhan gyi skyon byung bar brjod cing chos 'dri ba yod na yang de chos kyi gnas ma yin zhes zer zhing de dag dang mthun par mi spyod pa'o / /
de la dang po'i rtsa ba phyed dang gnyis ni bdag gi skyon la brtag par bya ba ston pa'o / /
tha ma'i rtsa ba phyed dang gsum ni mi brtag par ston pa ste /
de la mi mthun pa zhes pa ni gzhan gyis chos dris pa'i tshe de dang mthun pa mi ston pa yin te /
des ni thos pa'i longs spyod kyi bar chad bya bar ston pa'o / /
lhag ma'i sems la bag bya ste / /
thub pa'i thub gnas rnams la bslab / /
nyer zhi rtag tu dran ldan pa'i / /
skyob pa mya ngan mi 'da'o / /
sbyin pas bsod nams rab tu 'phel / /
bsdams pas dgra sogs mi 'gyur ro / /
dge ba ldan zhing sdig pa spong / /
nyon mongs zad pas mya ngan 'das / /
sangs rgyas 'od srungs kyis gsungs te /
de'i tshe mi 'di kun gyis 'jig rten gyi bde ba la chags pa'i gnyen por tshigs bcad 'di gnyis gsungs pa yin no / /
de la lhag pa'i sems la zhes bya ba ni bsam gtan gyi ro'i bde ba btang zhing 'jig rten las 'das pa'i sems la bag dang nan tan bya bar ston pa'o / /
thub pa'i thub gnas rnams la bslab / /
ces bya ba ni thub pa ni sangs rgyas te /
lus dang ngag dang yid thub pa'o / /
thub gnas ni bsgrub pa'i chos te /
'phags pa'i lam la sogs pa'o / /
bslab ces pa ni gong ma ltar 'jig rten las 'das pa'i ting nge 'dzin gyi ro la chags par mi bya zhing sgrub pa'i chos la bslab cing bsgrub par bya'o / /
nyer zhi rtag tu dran zhes bya ba ni gong ma ltar bslab pas na nyon mongs pa ni rtag tu nye bar zhi zhing yang dag par shes rab kyi dran pa dang rtag tu ldan pas ston pa'o / /
skyob pa ni gong ma lta bur ldan pas /
sems can gyi skyabs su gyur pa'o / /
mya ngan mi 'da' ba ni nyon mongs pa spangs pa'o / /
sbyin pas bsod nams rab tu 'phel / /
zhes pa ni sdig pa spong zhes pa'i bar du rtsa ba gsum mi mthong bas /
nyon mongs pa spang bar ston te /
de la ser sna nas log pa'i shes rab kyi bar du mi mthun pa'i phyogs rnams kyi gnyen po mthong bas na sbyin pa la sogs pa gnyen po'i chos la 'jug par 'gyur ro / /
de la /
sbyin pas bsod nams rab tu 'phel / /
zhes bya ba ni ser sna'i gnyen po 'phel zhing rab tu rgyas par 'gyur ba'o / /
bsdams pas dgra sogs mi 'gyur ba ni yang dag pa'i tshul khrims la brten te srog gcod pa dang mi tshangs par spyod pa la sogs pa'i dgra rnams sogs par mi 'gyur ba'o / /
dge ba ldan zhing sdig pa spong / /
zhes bya ba ni yang dag pa'i ting nge 'dzin gyis dge ba la zhugs pas de'i phyogs rnams spong ste /
'di gsum gyis mi mthong nas spang ba'i nyon mongs pa rnams 'joms par ston pa'o / /
nyon mongs zad nas mya ngan 'das / /
zhes bya ba ni sgom pas spong ba'i shes rab kyis 'dod chags la sogs pa'i nyon mongs pa rnams gtan nas spangs te zad par bya ba ston pa yin no / /
sdig pa thams cad mi bya ste / /
dge ba phun sum tshogs par bya / /
rang gi sems ni yongs su gdul / /
'di ni sangs rgyas bstan pa'o / /
sangs rgyas shAkya thub pas gsungs te /
de'i tshe mi kun mi dge ba sna tshogs spyod cing dge ba spyod na yang cung zad tsam gyis chog par 'dzin pa'i gnyen po'i tshigs bcad phyed dang gsum gsungs pa yin no / /
de la sdig pa thams cad mi bya ba ni dge ba bcu la sogs pa gtan nas spong pa'o / /
dge ba phun sum tshogs par bya ba ni cung zad tsam gyis chog pa ma yin gyi dge ba bcu rdzogs par ston pa'o / /
rang gi sems gdul ba ni dge ba bcu rdzogs pa tsam gyis chog pa ma yin gyi khams gsum du 'jug pa'i sems thul nas yang dag par rnal 'byor du bya'o / /
sangs rgyas bstan ces bya ba ni gong ma ltar sgrubs shig par sangs rgyas shAkya thub pas bstan pa'o / /
lus kyi sdom pa legs pa ste / /
ngag gi sdom pa legs pa yin / /
yid kyi sdom pa'ang legs pa ste / /
thams cad du ni sdom pa legs so / /
tshigs bcad 'dis sgrub pa'i thabs bstan pa ste /
de la lus kyi sdom pa ni srog gcod pa la sogs pa lus kyis ngan par spyod pa gsum spangs pa'o / /
ngag gi sdom pa ni brdzun la sogs pa bzhi spangs pa'o / /
yid kyi sdom pa legs pa ni log par lta ba la sogs pa'o / /
thams cad sdom pa legs pa ni dge ba bcu rdzogs par gyur pa'o / /
kun du bsdams pa'i dge slong ni / /
sdug bsngal gsum las rab tu grol / /
ngag rnams bsrung zhing yid kyis rab bsdams te / /
lus kyis mi dge ba dag mi byed cing / /
las lam gsum po 'di dag rab sbyangs na / /
drang srong gsungs pa'i lam ni thob par 'gyur / /
rtsa ba 'di drug ni bsgrub pa'i yon tan ston pa ste /
rtsa ba lhag ma gnyis ni brda phrad par zad do / /
dge ba sdud pa ni gnas ngan len gyi tshig rnams spong ba'o / /
yid kyis rab tu bsdams pa ni sngon myong ba'i dran pa mi nyams par bya'o / /
lus kyis mi dge mi byed pa ni rigs ngan pa'i grong du bsod snyoms mi spyod pa'o / /
las lam gsum po sbyangs pa ni lus dang ngag yid gsum gyi yongs su dag pa'o / /
drang srong gsungs pa'i lam thob pa ni gong ma ltar sbyangs bas sangs rgyas kyi 'phags pa'i lam gsungs pa dag 'thob par 'gyur ba'o / /
sangs rgyas rnam gzigs gtsug tor thams cad skyob / /
log par dad sel gser thub 'od srungs dang / /
shAkya thub pa gau tam lha yi lha / /
mi 'dul kha lo sgyur ba bla na med / /
'jig rten mgon po skyob pa'i mchog /
sangs rgyas dpa' bo bdun po dag /
grags ldan rnams kyi so sor thar / /
'di ni rab tu rgyas par bshad / /
sangs rgyas rab bdun gyi so sor thar ba'i mdo byas par bshad zin par ston pa ste /
yi ge'i 'bru gnyer gzhan ni brda phrad par zad do / /
gau tam zhes bya ba ni dkon mchog yin par ston pa'o / /
lha'i lha zhes bya ba ni sangs rgyas bdun po kun kyang lha mi'i mchog yin mod kyi /
sangs rgyas shAkya thub pa rnyog pa lnga'i dus su byung ba ste /
dka' ba mang po byed pas na lha'i yang lha zhes bya'o / /
de la rnyog pa lnga ni sems can gyi rnyog pa /
bskal pa'i rnyog pa /
tshe'i rnyog pa /
nyon mongs pa'i rnyog pa /
lta ba'i rnyog pa'o / /
'di la sangs rgyas rnams dang gang / /
sangs rgyas nyan thos rnams kyang gus / /
'di la gus bcas gyur pa ni / /
'dus ma byas pa thob par 'gyur / /
tshigs bcad 'dis ni so sor thar pa la gus pa skyed pa ston pa ste /
dus gsum gyi sangs rgyas dang nyan thos rnams kyis kyang so sor thar pa la gus pa skyed pa yin no / /
'di la gang gus pas 'dus ma byas pa'i mchog mya ngan las 'das pa 'thob par 'gyur ro / /
brtsam par bya zhing dbyung bar bya / /
sangs rgyas bstan la 'jug par bya / /
'dam bu'i khyim du glang chen bzhin / /
'chi bdag sde chen gzhom par bya / /
tshigs bcad 'dis ni sems can gyi bya ba'i rim pa ston te /
brtsam par bya ba ni rab tu 'byung bar brtsam par bya ba'o / /
dbyung bar bya ba ni gdon mi za bar rab tu byung bar bya'o / /
sangs rgyas bstan la 'jug pa ni / /
rab tu byung ba tsam gyis chog pa ma yin pas na bstan pa'i sde snod gsum bsgrub par bya'o / /
'chi bdag gi sde 'joms pa ni sde snod gsum spyad pa'i 'bras bu yod par bya ba'i phyir /
skye shi'i sdug bsngal gzhom zhing spang bar bya ba ni glang po ches rtswa khyim gzhom bzhin du bya ba'o / /
gang zhig rab tu bag yod par / /
chos 'dul 'di la spyod 'gyur ba / /
skye ba'i 'khor ba rab spangs nas / /
sdug bsngal tha mar phyin par 'gyur / /
tshigs bcad 'dis ni so sor thar pa la zhugs shing bag byas pa'i yon tan ston pa ste /
de la bag yod pa ni sdig pa la bag bya ba'o / /
chos 'dul ba la spyod ces bya ba ni /
chos ni yang dag pa'i lta ba dang /
rtog pa dang /
rtsol ba dang /
dran pa dang /
ting nge 'dzin rnams so / /
'dul ba ni yang dag pa'i ngag dang /
las kyi mtha' dang 'tsho ba gsum mo / /
gzhan ni brda phrad par zad do / /
phan tshun tshul khrims bsrung ba dang / /
bstan pa 'phel bar bya ba'i phyir / /
so sor thar pa bshad pas na / /
dge 'dun gyis ni gso sbyong byas / /
so sor thar pa 'di bsdus te /
de la bslab pa'i yon tan ston pa ste /
de ltar sde snod las bslab pas bdag dang gzhan gyis tshul khrims bsrungs par 'gyur ba dang /
ston pa'i sde snod gsum rgyas par 'gyur ba dang /
gso sbyong gi las 'grub par 'gyur ba'o / /
gang gi phyir du mdo bshad dang / /
gang phyir gso sbyong byas gyur pa / /
tshul khrims de ni bsrung bya ste / /
g.yag rnga'i rtse mo ji bzhin no / /
tshigs bcad 'dis ni so sor thar pa bshad cing gso sbyong bas dge slong rnams bag byed par ston pa ste /
ltung ba snga ma bshags shing phyi ma mi bya bar dam bcas pas na /
de tshul khrims la gnas shing bag byed pa ni ji ltar g.yag gi rngam shing la thogs na bag byed pa bzhin no / /
so sor thar pa bton pa yi / /
bsod nams cung zad gang yod pa / /
des ni 'jig rten ma lus pa / /
thub dbang go 'phang thob par shog /
tshigs bcad 'dis bsdus pa'i bsngo ba'o / /
so sor thar pa'i mdo rgya cher 'grel pa rdzogs so // //
