@## / /
rgya gar skad du /
ya mA ri sA d+ha na /
bod skad du /
gshin rje gshed kyi sgrub pa'i thabs / /
'phags pa 'jam dpal gzhon nur gyur pa la phyag 'tshal lo / /
dpal ldan mthar mdzad thugs rje'i rang bzhin can / /
'gro ba'i don du phyi rol gtum chen sku / /
mgon po gshin rje gshed la mgos btud de / /
de yi sgrub thabs 'dod pa'i don du ni / /
sngags pa dang po sems yongs mgu ba dang / /
bde ba'i stan gnas 'og tu dam bca' byas / /
snying gar hUM bkod pa las mchod pa'i tshogs / /
sna tshogs pa yi mgon la mngon par mchod / /
de yi spyan sngar sdig pa bshags la sogs / /
byas nas stong nyid yongs su bsgoms nas ni / /
dang por rlung gi dkyil 'khor yaM las byung / /
du ba'i mdog 'dra gzhu yi dbyibs can la / /
raM gyi sa bon las byung me yi ni / /
dkyil 'khor gru gsum mdog kyang dmar ba yin / /
baM las byung ba'i chu yi dkyil 'khor ni / /
bum pa 'dra zhing dkar la thur ltas pa / /
laM las byung ba'i dbang chen dkyil 'khor ni / /
zur bzhi pa la kun nas rab tu ser / /
hUM suM hUM las byung ba'i ri rab ni / /
ri rgyal rtse mo brgyad pa go rims bzhin / /
sngar bshad rlung la sogs pa'i dkyil 'khor rnams / /
gong nas gong ma'i rim pa bsams nas ni / /
de 'og hUM las byung ba'i rdo rje'i sa / /
ra ba dra ba dam pa dbus kyi char / /
a las byung ba'i zla ba'i dkyil 'khor gyis / /
dbus na d+hIHlas byung ba'i 'jam rdo rje / /
dpa' bo phyag g.yas ral gri mdzes pa dang / /
gzhon nu'i g.yon na thugs kar glegs bam bsnams / /
sku ni dmar ser zur phud lnga gnag cing / /
rdo rje skyil krung mchog bcas shin tu zhi / /
bsams la slar yang de yi thugs zla bar / /
hi las byung ba'i nyi ma 'char ka'i gzugs / /
kun nas 'od zer nag po 'phros pa yis / /
khams gsum khyab nas rgyal ba byang chub sems / /
khro bo rig pa gnas na legs bzhugs rnams / /
yang dag bskul te bkug nas nyi gzugs la / /
bcug la der ni gcig tu gyur pa na / /
slar yang nyi ma nyid du gyur pa las / /
'od zer dmar po rab tu rgya che ba / /
shin tu 'bar ba spros nas de ru ni / /
hUM las byung ba'i rdo rje kha gyes gnag /
lte bar hUM bcas sna tshogs 'od 'dra ba / /
de las rgyal dang byang chub sems dpa' spros / /
slar yang de yis 'gro ba drug la gnas / /
sems can btul te byang chub mchog bkod nas / /
bkug ste thams cad rdo rje la rab gzhug /
de 'og rdo rje nI la yongs su gyur nas / /
gshin rje gshed po zhal gcig phyag gnyis bsam / /
phyag g.yas rdo rje'i dbyig pa 'phyar ba dang / /
phyag g.yon sdigs mdzub rdo rje zhags pa can / /
gshin rje ma he'i steng na gan rkyal gnas / /
g.yas brkyang gnas pa yis ni gnon par mdzad / /
mi thung zhal ni rnam 'gyur mche ba gtsigs / /
gsus khyim che la ljags ni rnam par rkyong / /
dbu skra smin ma sma ra dmar ser ni / /
gyen du brdzes shing spyan gnyis rnam par dmar / /
gnag cing khro bcas gnyer ma dpral bar bsdus / /
phus 'debs klu brgyad kyis ni yan lag brgyan / /
stag lpags bsnams zhing thod pa'i rtse bran can / /
mgo bo'i phreng ba'i do shal 'phyang mdzad cing / /
dus mtha'i me ltar 'jigs 'od rnam par 'bar / /
'jigs par byed pa'ang 'jigs pa skyed par mdzad / /
gtum zhing gshin rje gshed tshogs sangs rgyas 'phro / /
'jig rten lha mchog tshogs kyis phyag byas shing / /
ha har bzhad pas lha dang lha min tshogs / /
kun nas yongs su skrag par mdzad pa'o / /
sa gsum dag na yod pa'i bdud kyi tshogs / /
ma lus pa yang rnam pa 'byer bar mdzad / /
de ltar bsam gtan la brtson gnas pa ste / /
dogs pa med par nyin mtshan sngags zlos shing / /
de nyid sbyor bas dur khrod sogs par gnas / /
dam tshig rnam dag nges par 'grub par 'gyur / /
de yi sgrub thabs 'di ni legs bris las / /
bdag gis bsod nams gang thob des 'jig rten / /
gshin rje gshed mnyam 'gro kun sdug bsngal ni / /
mi bzad tshogs mthar bdud tshogs myur zad shog /
gshin rje gshed kyi sgrub thabs slob dpon 'gro bzangs snying pos mdzad pa rdzogs so // //
rgya gar gyi mkhan po dI paM ka ra shrI dz+nyA na dang / /
zhu chen gyi lo tsA ba dge slong rin chen bzang pos bsgyur cing gtan la phab pa'o //
[ ]
