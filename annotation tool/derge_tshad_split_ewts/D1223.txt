@## / /
rgya gar skad du /
ho ma bi d+hi /
bod skad du /
sbyin sreg gi cho ga /
dpal dgyes pa'i rdo rje la phyag 'tshal lo / /
dpal ldan dgyes pa'i rdo rje dang / /
bdag med ma gus phyag byas te / /
rdo rje slob dpon bka' drin gyis / /
sbyin sreg cho ga bshad par bya / /
bdag gzhan phan par 'dod pa yis / /
rnam rtog nga rgyal sogs spangs te / /
chos phyir 'brang ba'i blo yis ni / /
sbyin sreg rim pa mnyan par gyis / /
bla med nang dang phyi rol te / /
sbyin sreg dbye ba rnam pa gsum / /
ye shes me lha phung po sogs / /
bud shing bsreg pa bla med yin / /
phyi rol sbyin sreg gis bsgres te / /
kha zas bza' sogs nang gir bshad / /
dkyil 'khor dang ni lha gnas dang / /
sgrub pa'i dus su sbyin sreg bya / /
sbyin sreg las rnams med pa la / /
dngos grub 'byung bar mi 'gyur te / /
las rnams thams cad bsgrub pa'i phyir / /
mkhas pas sbyin sreg las rnams brtsam / /
sdig pa 'jig phyir zhi ba ste / /
bsod nams yongs 'dzin rgyas pa yin / /
chags pa bsgom phyir dbang 'gyur te / /
rtog pa zad phyir gsod pa yin / /
nyon mongs ser ba zhi byed dang / /
ting nge 'dzin ni rgyas byed phyir / /
rang gi lha yi sbyor bas bdag /
ji lta bar ni sems kyis bya / /
de nas phyi yi bshad bya ste / /
thab dang rdzas kyi mtshan nyid dang / /
sgrub pa po dang lha dag dang / /
sgrub pa'i thabs dang rnam lngar 'gyur / /
de la thab khung bshad pa ni / /
sems can dbye bas mtha' yas te / /
las kyi dbye bas bzhi ru 'gyur / /
rigs kyi dbye bas lnga ru 'gyur / /
zhi ba la ni zlum po ste / /
rgyas pa la ni gru bzhi'o / /
dbang la gzhu yi dbyibs su'o / /
mngon spyod la ni gru gsum mo / /
bskrad dang dgug la'ang de bzhin no / /
rgya ru khru gang zabs su ni / /
mtho gang pa ni zhi ba yin / /
rgya ru khru do zabs su ni / /
khru gang pa ni rgyas par bzhed / /
rgya ru khru gang zabs su ni / /
mtho gang pa ni dbang la'o / /
rgya ru sor mo nyi shu la / /
zabs su sor bcu mngon spyod la / /
bskrad dang dgug la'ang de bzhin no / /
zhi la kha dog dkar por bya / /
rgyas pa la ni ser po'o / /
dbang la dmar por bya ba'o / /
mngon spyod la ni nag po'o / /
dgug pa la ni dmar por bya / /
bskrad pa la ni nag por bya'o / /
zhi la kha khyer sor bzhis bskor / /
nang du'ang sor bzhi dor bar bya / /
rgyas pa la ni sor brgyad de / /
nang du'ang de bzhin dor bar bya / /
dbang la kha khyer sor bzhis bskor / /
nang du'ang sor bzhi dor bar bya / /
mngon spyod la ni sor gsum ste / /
nang du'ang sor gsum dor bar bya / /
dgug dang bskrad la'ang de bzhin no / /
zhi ba'i thab khung dbus su ni / /
rdo rje dang ni gri gug bri / /
kha khyer la ni rdo rjes bskor / /
rgyas la dbus su rin po che'o / /
kha khyer la'ang rin po che'o / /
dbang la dbus su pad+mas mtshan / /
kha khyer de dang 'dra bas bskor / /
mngon spyod la ni ral gri'o / /
kha khyer la yang ral gris bskor / /
dgug la dbus su lcags kyu bzhag / /
kha khyer de dang 'dra bas bskor / /
bskrad la dbus su rdo rje ni / /
rtse gsum pa ni gzhag par bya'o / /
kha khyer la yang rtse gsum bri / /
dbus su gri gug kun la mthun / /
thab khung nang gi phyogs bzhir ni / /
kha T+wAM ga dang bde gshegs kyi / /
phyag mtshan phyi ma rim bzhin gzhag /
thab khung kun la kha dog dang / /
mthun pa'i dri yis byug par bya / /
zhi ba phal cher srod la bya / /
rgyas pa snga dro bya ba yin / /
dbang ni dgongs ka'i dus su bya / /
dgug pa la yang de dang 'dra / /
mngon spyod na ma phyed nyin phyed bya / /
bskrad pa'ang de dang 'dra ba yin / /
zhi ba shar du bya bar bshad / /
rgyas pa lho yi phyogs su bya / /
dbang gi las ni nub tu bya / /
dgug la'ang nub tu bya ba yin / /
mngon spyod byang du brtsam par bya / /
bskrad pa'i las kyang de dang 'dra / /
tshon gyis rjes mthun bri ba'am / /
yang na me tog dag kyang rung / /
thab khung dag ni de ltar bya / /
rdzas ni 'di ltar shes par bya / /
zhi ba la ni til gyis so / /
rgyas pa la ni zho zan no / /
dbang dang dgug la ut+pal / /
mngon spyod la ni tsher mas so / /
bskrad pa la yang tsher ma'o / /
kun la mthun pa 'di dag ste / /
mchod yon dang ni zhabs bsil dang / /
bsang gtor dri dang byug pa dang / /
me tog mar me til dang ni / /
yam shing mar dang zho zan dang / /
ku sha dUr ba'i myu gu nas / /
gro dang 'bru dang ma sha dang / /
ma grugs 'bras dang rta sga dang / /
gla gor sho sha dzA ti pa la / /
gzhan yang zhu ba'i rdzas rnams dang / /
bdud rtsi me dang bud shing ngo / /
mngon spyod la ni bsgrub bya yi / /
gzugs brnyan ske tshe lan tshwa dang / /
khrag dang mi rus phye ma dang / /
dug dang dpa' bo lnga rnams so / /
u dum+WA ra la sogs pa'i / /
yal ga rtse mo'i cha las byung / /
srid du mdzub gang sbom mthe bo'i / /
dpangs tsam sbrang rtsi 'o ma dang / /
tsan+dan dkar po'i chu la spangs / /
rtse gcig zhi la ro rgyas ni / /
yal ga dbus kyi cha las byung / /
srid du khru gang sboms su ni /
mthe bo mthe'u chung bar khengs pa / /
zho dang mar dang ser po dri / /
de la spangs te rtse gcig pas / /
dbul bya mkhas pas dbang la ni / /
tsan+dan dmar dang yungs dmar la / /
spangs pa tshad ni zhi dang mthun / /
drag po la ni tsher ma'i shing / /
rtsa ba'i cha las byung ba ni / /
srid du sor bcu sboms su ni / /
phra dang sbom pa'ang dbul bar bya / /
khrag dang dug dang lan tshwa dang / /
tshwa ba'i dri la spangs pa'o / /
bskrad dang dgug pa'ang de bzhin no / /
ring dang thung dang gas dang phra / /
srog chags bcas sogs spang bar bya / /
u dum+WA ra la sogs pa'i / /
mngar ba'i ro dang 'o mar bcas / /
bud shing zhi ba'i las la bya / /
skyur ba'i ror ldan rgyas pa la'o / /
dbang la dmar zhing tsher ma ni / /
lcags kyu lta bu yod pa'o / /
dgug pa la yang de bzhin no / /
drag po la ni kha ba dang / /
tsha ba'i ror ldan tsher mar bcas / /
bskrad pa la yang de bzhin no / /
ring thung kha dog la sogs pa / /
ci rigs pas ni bud shing bya / /
mchod yon la sogs snod rnams ni / /
zhi ba la sogs las rim bzhin / /
dngul dang gser dang zangs ma dang / /
lcags la sogs pas byas pa yin / /
dgang gzar byugs gzar yu ba khru / /
'og tu rdo rje rin chen bya / /
de steng rgyar ni sor bzhi la / /
zabs su sor gnyis nang rdo rje / /
sor bzhi'i mthar ni rdo rje ste / /
bar du pad+ma'i 'dab ma'i dbyibs / /
blugs gzar pad+ma'i dbyibs sor gnyis / /
zabs su sor gcig nang rdo rje / /
'o ma can las byung me'am / /
rgyun gzhag me'am bram ze ni / /
tha mal me ni zhi ba la'o / /
rgyas pa la ni rgyal po dang / /
rgyal rigs dang ni blon po'i me / /
yang na dgon pa nas byung me'o / /
dbang dang dgug la smad 'tshong ngam / /
rje rigs khyim nas byung mes bya / /
dgug pa la ni gar mkhan dang / /
rol mo pa las byung ba 'am / /
lam du bus pa'i mes bya'o / /
mngon spyod la ni rje bo dang / /
gdol pa'i khyim nas byung bas bya / /
bskrad pa la yang de bzhin no / /
kun la'ang dur khrod me dang ni / /
sol bar ldan pas bya ba'o / /
sbyin sreg yo byad thams cad ni / /
bdag gi g.yas su dgod par bya / /
rdo rje de bzhin dril bu dang / /
mchod yon snod ni g.yon du gzhag /
dgang gzar dang ni blugs gzar dang / /
mar ni mdun du gzhag par bya / /
mngon spyod pa ni go bzlog pa'o / /
thams cad kyang ni bsangs nas gzhag /
slob dpon dag gam sgrub pa po / /
mtshan nyid thams cad yang dag ldan / /
sbyin sreg las la mkhas pa yis / /
brtson pas sbyin sreg las bya'o / /
'dir ni lha ni rnam gsum ste / /
bsreg bya len dang las byed dang / /
mchod par bya ba'i me lha ste / /
'di rnams mtshan nyid gzhan nas gsungs / /
thab kyi rim pa bshad par bya / /
de nas slob dpon de yis ni / /
sbyin sreg khang par legs 'dug nas / /
khrus sogs bya ba sngon byas te / /
sgrub thabs las byung cho ga yis / /
las kyi rjes su mthun pa yi / /
lha yi nga rgyal bskyed nas ni / /
rdzas rnams yang dag byin gyis brlab / /
dang por bsang gtor snod la ni / /
gsang sngags 'di ni bzlas byas te / /
oM rak+Sha rak+Sha hUM hUM hUM phaT / /
de yis kun la bsang gtor bya / /
de nas mchod yon la sogs la / /
rang rang gsang sngags bzlas pa'am / /
yang na gsang sngags 'di bzlas te / /
oM AHhUM /
thams cad dag par bsam bya ste / /
gong nas 'byung ba'i me blangs la / /
de la rak+Shas bsang gtor bya / /
thab tu 'ang bsang zhing me bcug la / /
gsang sngags 'di dang bcas pa yi / /
rlung yab kyis ni spar bar bya / /
oM he ru ka ma hA badzra dz+wa la hUM hUM hUM /
de nas bgegs ni bcing bya'i phyir / /
ku sha drungs phyung sngo ba la / /
gsang sngags 'di ni bzlas nas kyang / /
oM badzra satwa A yu She swA hA / /
shar dang lho dang nub dang byang / /
dbus su'ang legs par dgram par bya / /
de nas legs sbyangs gnas der ni / /
yi ge hUM las byung ba yi / /
zhi sogs las kyi rjes mthun pa'i / /
thab khung dag ni bsam par bya'o / /
de yi dbus su pad+ma ni / /
'dab brgyad pa ni legs dmigs la / /
mngon par byang chub lnga yis ni / /
rdo rje sems dpa' bskyed par bya / /
'dod chags chen po'i tshul gyis ni / /
rdo rje sems dpa' yongs gyur las / /
raM las byung ba'i me lha bsam / /
zhi ba'i me lha dka' po'o / /
rgyas pa la ni ye shes me / /
dbang dang dgug la 'dod pa'i me / /
mngon spyod las dang bskrad pa la / /
rlung gi me ni mkhas pas bsam / /
zhal gsum phyag drug kha dog dkar / /
mchod phyir thogs la sogs pas brgyan / /
dang pos rig ma yang dag 'khyud / /
g.yas gnyis dbyug to mi 'jigs pa / /
g.yon gnyis bgrang phreng spyi blugs 'dzin / /
rgyas pa de las kha dog ser / /
dbang dang dgug la dmar po la / /
g.yas g.yon gnyis kyi bar pa na / /
lcags kyu zhags pa 'dzin pa'o / /
gsad dang bskrad dang nag po la / /
dbu skra gyen brdzes za byed lta bu yi / /
g.yas na ral gri 'dzin pa'o / /
sngags dang phyag rgya sbyor ba yis / /
ye shes me lha spyan drang bya / /
g.yas pa mi 'jigs phyag rgya yi / /
mthe bong srin lag mtshams bkug pa'o / /
oM ag+na ma hA te dza sarba kA mar+tha sA d+ha ka / /
ka ru tsu da kri twa swA hA /
asmi san+ni hi to b+ha ba /
me lha spyan drang ba'i phyag rgya dang sngags so / /
bgegs bskrad bsang gtor la sogs bya / /
dzaHhUM baM hoH / /
zhes brjod pas /
dgug dang de bzhin gzhug pa dang / /
bcing dang rjes su dgyes par bya / /
sa tiM hUM gats+tsha ha bya b+hu ka a ga mi sha si dza ta kA le sarba sid+hi ku ru sha me / /
me dga' ba'i sngags so / /
de nas gnyis med me lha la / /
thugs ka'i sa bon 'od zer gyis / /
de bzhin gshegs rnams bskul byas te / /
bdud rtsi bum pa'i chu yis ni / /
dbang bskur ba ni bya ba'o / /
zhi ba'i me la rnam snang mdzad / /
dbu rgyan du ni bya ba yin / /
rgyas la rin chen 'byung ldan no / /
dbang dang dgug la tshe dpag med / /
gsod sogs las la mi bskyod pa'o / /
de nas rang rang sngags kyis ni / /
bsang gtor mchod yon zhabs bsil dbul / /
de nas me lha'i kha dang ni / /
dgang gzar blugs gzar nang du ni / /
yi ge raM ni legs bkod de / /
mar gyis yongs su bkang ba yi / /
dgang blugs bdun nam gsum mam gcig /
me lha'i sngags kyis dbul bar bya / /
oM he ru ka ag+na ye a mo ka s+ya shAn+tiM gu ru swA hA / /
gzhan yang rang rang sngags dang sbyar / /
de nas 'bar ba'i mtshan ma brtag /
ngan na bsrung bar bya ba'o / /
de nas legs par me de la / /
mchod pa kun gyis rab tu mchod / /
oM rak+Sha rak+Sha hUM hUM hUM phaT /
bsang gtor sbyin pa'o / /
oM kha raM khA hi swA hA /
mchod yon gyi sngags so / /
oM ni ri ti hUM /
zhabs bsil gyi sngags so / /
oM badzra gan+d+he hUM dri'i sngags so / /
oM badzra puSh+pe hUM /
me tog gi sngags so / /
oM badzra d+hU pe hUM /
bdug spos kyi sngags so / /
oM badzra dI pe hUM / /
mar me'i sngags so / /
oM badzra nai bi d+ye hUM /
lha bshos kyi sngags so / /
de nas sgra dang rol mo rnams / /
phul la rdzas rnams yang dag bsang / /
thog ma tha mar dgang gzar gyis / /
dbul bya gzhan du blugs gzar gyis / /
oM ag+na ye swA hA /
mar gyi'o / /
oM badzra ya dz+nyA na ya swA hA / /
yam shing gi'o / /
oM sarba pA baM da ha na badzra ye swA hA /
til dang yungs kar rnams kyi'o / /
oM sarba saM pa de swA hA /
zho dang zan gyi'o / /
oM a bra ti ha ta badzra ye swA hA /
ku sha'i 'o / /
oM badzra A yu She swA hA /
dUr ba'i myu gu'i'o / /
oM badzra ma hA be gA ya swA hA /
nas kyi'o / /
oM badzra g+hasma ri swA hA /
gro'i'o / /
oM badzra bi dzA ya swA hA /
'bru'i'o / /
oM ma hA ba lA ya swA hA /
ma sha'i'o / /
oM badzra puSh+Ta ye swA hA /
'bras ma grugs pa'i'o / /
oM ma hA shi ya swA hA /
rta sga dang /
gla gor zho sha dang /
dzA ti pha la rnams kyi'o / /
zhu ba'i rdzas rnams lhag ma ni / /
me lha'i sngags kyis sbyin sreg bya'o / /
oM bo d+hi br-ik+Sha ye swA hA /
byang chub shing gi'o / /
oM badzra rta tA ya swA hA /
n+ya gro d+ha'i'o / /
oM badzra sa ta ka rA ya swA hA /
a mra'i'o / /
yam shing 'od kyi dkyil 'khor du'o / /
til dang 'bras chan zho ni phyag /
ku sha dUr ba spyi gtsug tu'o / /
nas dang gro dang 'bras dang ni / /
mon sran rde'u zhal du'o / /
zhu ba'i rdzas kyang zhal du'o / /
dri ni thugs kar me tog dbu / /
zhal bsil zhal la dbul bar bya / /
mchod yon 'thor 'thung phyag la'o / /
mar me mdun du dbul bar bya / /
de nas bsang gtor sbyin la bstod / /
hUM 'jig rten dbang phyug tshangs dbang mgon gyi sras / /
me lha'i rgyal po Tak+kis dbang bskur ba / /
shes rab mchog gis nyon mongs thams cad bsreg /
'dzin byed me lha nyid la rnam par 'dud / /
bstod pa'o / /
de nas bdud rtsi'ang 'bul byas la / /
las rnams bsgo bar bya ba'o / /
me lha'i dbang du byas pa'o / /
de nas me lha'i thugs kar ni / /
nyi ma'i dkyil 'khor legs bsams la / /
der ni lha rnams bskyed par bya'o / /
de nas thugs ka'i 'od zer gyis / /
ye shes dkyil 'khor spyan drang bya'o / /
bgegs bskrad bsang gtor mchod yon sbyin / /
dzaHhUM baM hoH zhes brjod la /
gau rI la sogs bzhi pos ni / /
dgug gzhug bcings la dgyes pa bskyed / /
thugs ka'i sa bon 'od zer gyis / /
ye shes dkyil 'khor spyan drangs la / /
de yis dbang bskur legs par bya / /
de nas 'thor 'thung mchod yon 'bul / /
lha rnams lce la hUM bkod de / /
sngon du gsungs pa'i rim gyis ni / /
mchod pa kun gyis rim bzhin mchod / /
khyad par bshad pa'i rdzas rnams ni / /
ji ltar nus par bya ba'o / /
mthar ni dgang blugs phul nas ni / /
lha rnams gzi byin bskyed par bya / /
zhi la sngags kyi mtha' ru ni / /
shIn+taM ku ru swA hA btags / /
rgyas la sngags kyi mtha' ru ni / /
puSh+TiM ku ru oM zhes gdags / /
dbang la sngags kyi mtha' ru ni / /
wa shaM ku ru ho zhes gdags / /
dgug la sngags kyi mtha' ru ni / /
A kAR+Sha dang dzaH gdags so / /
mngon spyod la ni sngags kyi mthar / /
mA ra ya phaT ces bya btags / /
de nas bsang gtor phul nas ni / /
bstod pa rnams kyis yang dag bstod / /
bdud rtsi myang ba'ang bya ba yin / /
dngos grub gang 'dod gsol gdab la / /
ye shes dkyil 'khor slar gshegs gsol / /
dam tshig lha rnams thugs kar bsdu / /
lha dbang du byas pa'o / /
de nas bar chad nyer zhi'i phyir / /
a kA la sogs sngags kyis ni / /
phyogs skyong la sogs mgron rnams la / /
gtor ma 'bul bar byas nas kyang / /
rdzas rnams lhag ma me lha la / /
sngags kyis bsang nas rim bzhin du / /
bsang gtor mchod yon la sogs pa / /
so so'i sngags kyis dbul bar bya / /
dril bu rol mo'i sgra rnams dang / /
bstod pa'ang snga ma bzhin du bya / /
bdud rtsi myang ba'ang byas nas ni / /
ye shes me lha gshegs su gsol / /
oM ag+na ye ya hi ya ti swa sarba tse bA pa ra ar+thaM tsas ti haM gats+tsha ha bya bu ka /
spyan drang ba yi cho ga las / /
mthe bong phyir bskyed slar gshegs pa'o / /
slar gshegs pa'i sngags dang phyag rgya'o / /
de nas dam tshig me lha ni / /
me yi gzugs su gyur par brtag /
dge ba'i rtsa ba bsngo bya ste / /
ci bde bar ni gnas par bya'o / /
mkha' las char ba bab pa yis / /
rdo rje'i steng nas rtsa skyes ltar / /
slob dpon dag gi byin rlabs kyis / /
rtog ge bdag gis byas pa'o / /
sbyin sreg gi cho ga slob dpon mtsho skyes rdo rjes mdzad pa rdzogs so //
