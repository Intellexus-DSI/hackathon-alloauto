@## / /
rgya gar skad du /
bai shra ba Na sA d+ha naM nA ma /
bod skad du /
rnam thos sras kyi sgrub pa'i thabs zhes bya ba /
bcom ldan 'das rin chen mang la phyag 'tshal lo / /
byang chub sems dpa' rin chen mang / /
'gro ba kun gyi don gzigs nas / /
drang srong rnam mang thos pa dang / /
lha mo dpal tshul bzang mo yi / /
sras su smon lam btab pa yis / /
'gro ba'i bsam pa yongs rdzogs mdzad / /
lha rnams 'byor pa 'dod pa yi / /
lha rnams kyis ni phyag byas pa'i / /
bcom ldan lha yi lha zhes bstod / /
de yi sgrub thabs brtsam par bya / /
b+hUM las skyes pa'i 'khor lo la / /
drod mtha' nga ro lnga pas brgyan / /
steng du rjes 'jug dbyangs dang ldan / /
'od zer 'phro 'dus 'gro don mdzad pa yi / /
rang gi phyag mtshan las skyes gtso bo ni / /
phyag na rdo rje ljang ser 'gying bcas bri / /
bsod nams tshogs bdun don dam stong nyid las / /
skyes pa'i rang bzhin sku gsung thugs ngo bo / /
ye shes sems dpa' gzhug dang dbang bskur dang / /
gnas gsum byin brlabs dbang sdud rdo rje bskyed / /
rdo rje dril bu rgyan rnams bcu dang ldan / /
'od zer spro bsdus khams gsum lhar bskyed nas / /
gsal byed oM dang chu yi yi ge dang / /
gsum pa me yi bu dang yang dag ldan / /
lnga pa'i thog ma bzhi pa'i tha ma la /
nga ro bzhi pa yis ni mnan pa la / /
gtum po chen po ma rungs tshig gis mnan / /
hUM gnyis phaT dang ldan pa'i sngags kyis ni / /
dus rnams kun du gtso bo'i thugs kar bskor / /
rgyun mi 'chad par rtse gcig yid kyis bzlas / /
de yi mdun du b+hUM las ni / /
rin chen khang pa brtsegs pa bsgom / /
shar du shel gyi ka bas brgyan / /
lho ru rin chen bai DUr+ya / /
nub tu pad+ma rA ga ste / /
byang du gser gyi ka bas mdzes / /
zur bzhi rim gsum khang brtsegs dgu / /
dbus ma'i pho brang sum brtsegs ni / /
rtse mo rin chen nor bu bzang / /
rnam pa bcu yis spras pa po / /
de dbus 'jigs byed yi ge las / /
seng ge'i gdan la legs bzhugs pa / /
ngal so dge ba'i lag pa na / /
g.yas na rin chen rgyal mtshan 'dzin / /
g.yon na gter gyi ne'u le bsnams / /
rin chen cod pan rna rgyan dang / /
mgul rgyan dang ni do shal dang / /
dpung rgyan dang ni lag gdub bcas / /
ske rags phreng ba do shal can / /
nying lag rgyan gyis rnam par mdzes / /
gsus khyim che ba skyil krung bzhugs / /
bum pa bzang po rnam brgyad dang / /
dpag bsam shing dang rin chen shing / /
rdzing bu bzang po'i rgyan mdzes pa / /
me tog bzang po 'dod 'jo'i ba / /
yid bzhin nor bu'i ra bas bskor / /
de yi dbus na mgon po ni / /
nam mkha' mdzod kyi ting 'dzin gyis / /
rin chen bdun gyi char pa 'bebs / /
de nas rgyal po spyan drangs te / /
mgon po kun gshegs thugs rje can / /
da lta snyigs ma lnga yi dus / /
mtshams med lnga ni kun spyod cing / /
thams cad nyon mongs 'dam bying bar / /
gzigs shing gshegs pa'i gnas ngan yang / /
shAkya seng ge'i spyan sngar khyed / /
thugs dam gang bzhes de dgongs la / /
'dren pa'i bstan pa bsrung ba dang / /
sems can kun la phan slad du / /
byang phyogs gnas na bzhugs pa rnams / /
sems can don phyir gshegs su gsol / /
spyan drang nas ni mchod pa dbul / /
dbang bskur nas ni na bza' gsol / /
rin chen bdun dang bkra shis brgyad / /
phyag tu phul la dngos grub blang / /
bza' btung 'dod yon la sogs pa / /
rtag bsten lha la dbul bar bgyi / /
snying po chu yi yi ge la / /
dbyangs yig bcu gnyis pa yis brgyan / /
mig btsums sum cu rtsa gnyis bsring / /
nye ba'i snying po ni / /
oM bai shra pa Na ye srA hA /
'bum phrag gcig gis mkha' la g.yo / /
'bum phrag gnyis kyis sa rnams g.yo / /
'bum phrag gsum gyis phyogs rnams sreg /
'bum phrag bzhi yis bza' btung 'thob / /
'bum phrag lnga yis nor dang ldan / /
'bum phrag drug gis 'khor mang rnyed / /
'bum phrag bdun gyis rigs rgyud 'phel / /
'bum phrag brgyad kyis tshe 'phel zhing / /
dgus ni bcud len sman rnams rnyed / /
bcu yis mngon par shes pa 'thob / /
gshegs su gsol tshe bzod par gsol / /
smon lam btab cing phrin las bcol / /
yang phyis 'byon par gsol ba gdab / /
sna tshogs rab tu sgrub rgyud dang / /
gar mkhan mchog gi rgyud las ni / /
phan pa'i yan lag gces pa bsdus / /
'gro kun gnas srung thob par shog /
slob dpon shUraMg barmas mdzad pa rdzogs so // //
paN+Di ta te dza de ba dang /
lo tsA ba zangs dkar 'phags pa shes rab kyis bsgyur cing zhus pa'o / /
bai shra ba Na'i rtogs pa bzhugs / /
[ ]
