@## / /
rgya gar skad du /
shrI he badzra sA d+ha naM /
bod skad du / /
dpal dgyes pa rdo rje'i sgrub thabs /
dpal rdo rje mkha' 'gro la phyag 'tshal lo / /
dpa' bo thod pa'i phreng ba can / /
nam mkha' khyab par gar mdzad cing / /
bdag med ma dang gnyis med gzugs / /
bde chen de la phyag 'tshal bdud / /
de nyid rnyed dka' de bas kyang / /
bla ma'i bka' ston shin tu dka' / /
bdag gzhan don 'byung sngags kyi tshul / /
'gro phan lam la brten par gyis / /
yon tan brgyad ldan sngags pa yis / /
bde ba'i stan la nyer 'dug ste / /
sems nyid rang gi snying gar bsam / /
'od kyis bdag dang sems can sbyangs / /
de la chos 'byung yangs la blta / /
mi 'gyur ba nyid yongs gyur las / /
dpal ldan rdo rje he ru ka / /
zhal gcig phyag gnyis nag po che / /
gar gyi zhabs kyis nyi ma mnan / /
phyag rgya drug gis brgyan pa ste / /
rdo rje thod pa g.yas g.yon 'chang / /
gri gug thod pa 'dzin pa yi / /
bdag med ma yis mgul nas 'khyud / /
spyan gsum dbu sgra gyen du 'bar / /
bde bas gang ba'i rang bzhin du / /
bdag nyid rnam par bsgom par bya / /
snying gar ye shes sems dpa' yi / /
'od kyis grub pa'i lha bkug ste / /
mchod pa la sogs byas pa'i mthar / /
bdag dang gnyis su med par bsam / /
de nas dbang bskur byin gyis brlab / /
yang na mchod pas mnyes bya ste / /
dbang po gnyis kyis sbyor ba yis / /
dang po sangs rgyas mchod par bya / /
bde chen dam pa de blangs nas / /
lte ba'i rtsa bar ngal bso te / /
bdud rtsi btung bar bya ba nyid / /
de yi lus ni rnam dag 'byung / /
lte bar tsaN+Da lI 'bar bas / /
bde bar gshegs pa lnga bsregs te / /
spyan la sogs pa yang bsregs te / /
bsregs pa haM las ri bong 'dzag /
thog ma tha ma dbus med cing / /
'khor ba'i mya ngan 'das pa min / /
bdag dang gzhan yang yod min pa / /
'od ni mchog tu bde chen po / /
de lta bu dang ldan pa'i rnal 'byor pas / /
dang po nyid du bden pa'i byin rlabs brjod de /
gnas dang yul du rgyu ba'o / /
rdo rje rnal 'byor ma rnams kyis bdag la byin gyis rlobs shig ces brjod la /
mthar yang /
ye shes 'od ni shin tu zab / /
rdo rje snying po mkha' dang mtshungs / /
rdul bral mthar ster zhi ba ste / /
nga yi pha ni nga nyid do / /
'dir ni rigs skyes dam tshig ldan / /
rjes su chags par dgyes rdor 'chang / /
bla ma la gus snying rje can / /
skye zhing skye bar bdag gyur cig /
lag pa rdo rje dril bu 'khrol / /
zab mo'i chos 'di 'don pa dang / /
btsun mo'i khu bas mnyam zas can / /
skye zhing skye bar 'gyur bar shog /
de nas gtor ma btang nas su / /
'dod pa'i don la gsol ba gdab / /
bde bar gshegs pa'i sngags bzlas shing / /
lha yi sbyor bas rgyu bar bya / /
rtag tu slob ma bsdu bya zhing / /
rtag tu dam chos bshad par bya / /
sems can thams cad rtag tu bskyang / /
he ru ka dpal rtag tu mchod / /
sA tsha sbyin sreg mchod sbyin bya / /
chu sbyin rang gi sbyin pas bya / /
bla ma bde gshegs mdun bdar te / /
maN+Dal byi dor byas nas su / /
mchod cing bstod de gshegs gsol bgyi / /
gling bzhi nyi ma re re bya / /
de bzhin thun mtshams gzhan la yang / /
bdag la byin gyis brlab par bya / /
skyil krung bcas nas dmigs brtan te / /
sna rtser bsams pa mi g.yo bas / /
brel kyang skad cig skabs bshol la / /
khyim pa yis kyang bsgom par bya / /
spyod lam dag la bab na yang / /
sgyu ma rmi lam lta bur bsgom / /
lhan cig skyes pa'i yid kyis nyal / /
sems can don la chags pas ldang / /
glo bur nyid du dran bya zhing / /
glo bur tshul du rnal 'byor spyod / /
mkha' la rgyu ba'i bya bzhin du / /
sngags pas chags pa med par gnas / /
gzhan du g.yeng bas chags sems dang / /
gnyid kyi zil gnon ma gyur cig /
sgrub pa'i thabs 'di rin po che / /
rnal 'byor ba yang skal ba bzang / /
bzang po nga yis mdor bsdus pas / /
dge can gang yin rol par shog /
dpal he ru ka zhal gcig pa'i sgrub thabs slob dpon yan lag med pa'i rdo rjes mdzad pa rdzogs so // //
rgya gar gyis mkhan po badzra pA Ni dang /
bod kyi lo tsA ba rma ban chos 'bar gyis bsgyur ba'o //
