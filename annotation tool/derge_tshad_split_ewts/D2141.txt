@## / /
rgya gar skad du / /
a ba ra mi ta A yudz+nyA na maN+Dal bid+hi nA ma /
bod skad du /
tshe dang ye shes dpag tu med pa'i dkyil 'khor gyi cho ga zhes bya ba /
bcom ldan 'das tshe dpag tu med pa la phyag 'tshal lo / /
rang bzhin tshe dpag med pa'i sku / /
ye shes lnga ldan gsung gi bdag /
thugs rje'i thugs kyis rjes 'dzin pa'i / /
bla ma tshe dpag med la 'dud / /
rtsa rgyud bshad rgyud las byung ba'i / /
cho ga bzang pos yongs bzung bshad / /
slob dpon mtshan nyid kun ldan zhing / /
gzhan phan sgrub pa'i blo gros can / /
rang dang gzhan gyi don sgrub phyir /
yid 'ong nyams dga'i gnas nyid du / /
lha yi rnal 'byor gsal ba dang / /
gtso bo 'bum la 'khor rnams khri / /
rab 'bring mtshan ma thob pa dang / /
slob mas me tog dang bcas pas / /
gus pas gsol ba gdab par bya / /
de nas dkyil 'khor bri ba'i phyir / /
sa gzhi brtags shing bzung dang sbyang / /
nyes pa med pa'i sa phyogs der / /
bskyed pa'i rim pa gsal byas nas / /
baM las bskyed pa'i lha mo ser / /
mdzes pa'i rgyan ldan lus phyed snang / /
bum pa 'dzin la mchod cing bstod / /
skyob pa sangs rgyas thams cad kyi / /
spyod ba'i tshul dang khyad par gyi / /
sa dang pha rol phyin pa la / /
lha mo khyod ni dbang du 'gyur / /
skyob pa shAkya seng ge yis / /
ji ltar bdud kyi sde bcom ltar / /
de bzhin bdag gis bdud sde las / /
rgyal bar byas te dkyil 'khor bri / /
lag pa sa la bsnun pa yis / /
dga' ba'i mdangs ldan lha mo yis / /
khyod ni slob dpon mchog yin gyis / /
dkyil 'khor las ni rab tu bsgrubs / /
brjod nas sa la thim pa ltar / /
phyogs skyong gtor ma 'bul ba dang / /
mthun pa'i grogs dang gsol ba gdab / /
ro bsal nyes pa spangs pa de / /
'thas par bcag cing rnam lnga dang / /
bdud rtsi lnga ni khyab par byug /
me yis zhi ba'i las kun gyi / /
sbyin sreg sbyangs dang sngags kyis ni / /
phyin brlabs lha yi khang par bsam / /
bskyed pa'i yan lag kun rdzogs pas / /
slob dpon dkyil 'khor steng 'dug la / /
slob ma gus pas spos thogs te / /
mchod cing bstod dang gsol ba gdab / /
bcom ldan mgon po tshe dpag med / /
skyon gyis ma gos li khri ltar / /
mkha' dang mnyam pa'i sku mnga' ba / /
mnyam nyid sku la phyag 'tshal bstod / /
dkyil 'khor lha tshogs thams cad ni / /
yon tan ma lus bskyed mdzad cing / /
yid bzhin nor bu mtshungs ldan pa'i / /
'gro ba skyob la phyag 'tshal bstod / /
tshe dpag med pa gsung gi bdag /
'chi bdag ma lus 'joms mdzad pa'i / /
tshe yi dngos grub stsol ba'i sku / /
dkyil 'khor dam pa bshad du gsol / /
de nas rdo rje slob dpon gyis / /
dkyil 'khor bsdus te rta mchog sku / /
khro zhing rab brjid nga rgyal dang / /
rkang pa hUM las rdo rjer byas / /
mig gnyis nyi zla 'bar ba ste / /
rdo rje dril bu'i phyag rgya yis / /
'jigs med byang shar mtshams song nas / /
dkyil 'khor sa gzhi la gnas pa'i / /
lha dang lha min bgegs tshogs nyon / /
nga ni dpal ldan rdo rje 'dzin / /
nga yi bka' las ma 'da' bar / /
bgegs kyi tshogs rnams 'gro bar gyis / /
gal te mi 'gro 'dug gyur na / /
ye shes rdo rje 'bar ba yis / /
mgo bo tshar pa brgyar 'gas shing / /
lus rnams stong du gyur nas ni / /
rnam par 'joms par gdon mi za / /
de bas khyed rnams gzhan du dengs / /
rta mchog sngags dang rdo rje 'gros / /
dkyil 'khor lan gsum bskor bar bya / /
de nas khro bo'i phur pa rnams / /
kI la ya zhes btab nas kyang / /
A ko Ta yis brdung bar bya / /
me da'i sngags kyis byin gyis brlab / /
sa yi lha dang lha tshogs rnams / /
sta gon gnas par bya ba ni / /
lha rnams rdzogs par bskyed pa dang / /
mchod cing bstod de spos thogs la / /
bcom ldan mgon po tshe dpag med / /
dkyil 'khor lha tshogs thams cad dang / /
rig pa'i lha mo rdzu 'phrul can / /
byang chub sems dpa' la sogs kun / /
thams cad bdag la dgongs su gsol / /
khyed rnams la yang mchod pa dang / /
slob ma rnams la phan pa'i phyir / /
rdo rje can bdag che ge zhes / /
dkyil 'khor dam pa bzhengs su gsol / /
rjes su brtse bar nyer dgongs nas / /
song nub dgyes par 'byon par 'tshal / /
de nas phyi nang mchod pas mchod / /
dkyil 'khor lhag par gnas pa'o / /
rin chen rgyu las byung ba yis / /
lto che mgrin pa ring ba dang / /
mchu 'phyangs nag nog ra ri med / /
lha grangs mnyam pa las bum dang / /
rang rang phyag mtshan rdzogs par bya / /
ha sa de ba gser dngul dang / /
mu tig mu men byi ru gzhug /
nas til gro sran mung+ga dang / /
ga pur dzA ti gur gum mchog /
tsan+dan gnyis dang a ga ru / /
mar dang bu ram sbrang rtsi dang / /
lan tshwa rnams kyis lto ba dgang / /
kha tshar ma nyams ras zung gis / /
mgrin par rab tu brgyan pa dang / /
kha rgyan ku sha 'bras bu can / /
sna tshogs pad+ma ras kyi steng / /
yang na ku sha'i gdan la bzhugs / /
b+h+rUM las bskyed pa'i gzhal yas khang / /
chu skyes nyi zla'i gdan stengs su / /
lha rnams rdzogs par bskyed pa dang / /
sngags bzlas ye shes bdud rtsi'i rgyun / /
bum pa gang bar bsam pa dang / /
lha rnams rang rang bstod pa bya / /
las bum rta mgrin bskyed pa dang / /
sngags bzlas par chad bsrung ba dang / /
sha lnga bdud rtsi'i gtor mas mchod / /
'dod pa'i don la gsol ba gdab / /
slob ma lhag par gnas pa yang / /
snyim pa me tog dang bcas pa / /
skye rgas 'chi ba na kra yi / /
chu srin la sogs 'jigs rung ba / /
srid pa'i mtsho las bdag sgrol mdzod / /
dga' chen khyod bdag ston pa po / /
slob dpon khyod ni dgongs su gsol / /
byang chub chen po'i tshul bstan pa'i / /
mgon po chen po bdag 'tshal lo / /
dam tshig de ni bdag la stsol / /
byang chub sems kyang bdag la stsol / /
sangs rgyas chos dang dge 'dun te / /
skyabs gsum de ni bdag la stsol / /
thar pa chen po'i grong mchog tu / /
mgon po bdag ni 'jug par 'tshal / /
'od kyis bur byas sdig pa sbyangs / /
bu tshur theg pa chen po pa / /
khyod ni tshul chen snod yin te / /
gsang sngags spyod tshul cho ga ni / /
khyod la yang dag bstan par bya / /
sku gsung thugs kyi rdo rje can / /
sangs rgyas dus gsum 'byung ba rnams / /
rdo rje gsang sngags rab bsgoms pas / /
ye shes mnyam med yang dag brnyes / /
skyob pa shAkya seng ge yis / /
drag po chen po bdud kyi sde / /
dpung chen dag kyang de yis bcom / /
de bas kun mkhyen thob bya'i phyir / /
bu yis blo gros 'di gyis shig /
de nas rdo rje slob dpon gyis / /
sdig pa bshags pa la sogs kun / /
sngon du 'gro ba'i cho ga bya / /
tshe dpag med pa bdag la dgongs / /
ma lus bzhugs pa'i bde gshegs rnams / /
'di nyid nas bzung sangs rgyas par / /
bla med bdag la gzigs par mdzod / /
dam tshig sdom pa bzung ba ni / /
sangs rgyas chos dang dge 'dun te / /
bla na med pa'i dkon mchog gsum / /
sangs rgyas rnal 'byor sdom pa ni / /
yang dag nyid du gzung bar bya / /
rdo rje rigs mchog chen po la / /
rdo rje dril bu phyag rgya yang / /
yang dag nyid du gzung bar bya / /
slob dpon dag kyang gzung bar bgyi / /
rin chen rigs mchog chen po yi / /
dam tshig yid du 'ong ba la / /
nyin re bzhin du lan drug tu / /
sbyin pa rnam bzhi rtag tu sbyin / /
byang chub chen po las byung ba'i / /
pad+ma'i rigs chen dag pa la / /
phyi dang gsang ba'i theg pa gsum / /
dam pa'i chos kyang gzung bar bya / /
las kyi rigs mchog chen po la / /
sdom pa thams cad ldan par ni / /
yang dag nyid du gzung bar bgyi / /
mchod pa'i las kyang mi nus bgyi / /
tshul khrims kyi ni bslab pa dang / /
dge ba'i chos ni sdud pa dang / /
sems can don byed tshul khrims gsum / /
bdag gis brtan por gzung bar bgyi / /
gnyis su med pa'i tshangs spyod dang / /
rang gi dam tshig bsrung par bgyi / /
bdag gi dge ba'i las kyis ni / /
sangs rgyas myur du bsgrub bya ste / /
sems can 'khor ba'i rgya mtsho las / /
bla med gnas su bsgral bar bgyi / /
gus pas lan gsum brjod par bya / /
dpral ba mgrin pa snying ga ru / /
dri yi thig le gsum byas te / /
rta bdun chu skyes 'khor lo'i ster / /
thugs gsung sku yi snying pos brgyan / /
rigs kyi lha las 'od 'phros pas / /
ye shes gnyis su med par bstim / /
chu gnyis sngon du 'gro bas mchod / /
deng nas bzung nas bu khyod kyis / /
'khor ba'i nyes pas ma gos par / /
mchod pa kun dang ldan par ni / /
bu yis blo gros 'di gyis shig /
a shwad+tha dad pa la sha /
u du m+WA ra la sogs pa / /
bcu gnyis sor gyi tshad tsam la / /
rtse mor me tog gis brgyan nas / /
maN+Dal 'dab brgyad rnam lngas byug /
shar nas dbus su dor ba ni / /
pad+ma'i phyag rgya dang bcas pa / /
steng du mchog gi dngos grub yin / /
phyogs su phrin las grub pa dang / /
thur bltas sa 'og 'grub pa yin / /
mtshams su 'jig rten dngos grub po / /
de nas skyor chu sbyin pa ni / /
oM hrIH bi shud+d+hA s+sarba d+harmAHsarba pA pA ni tsA s+ya bi sho ng+ha ya sarba bi kal pAn a pa na ya hUM /
zhes pas sgo gsum dag sbyangs nas / /
skud pa dmar po sum sgril la / /
rta mgrin sngags kyis bcing bar bya / /
ku sha gtsang ma sngas dang stan / /
ma nor seng ge'i nyal stangs bzhin / /
thub pas ting 'dzin 'grub pa ltar / /
mtshan ma gang byung brjod par bya / /
bzang na dngos grub spro ba bskyed / /
ngan na sbyin sreg gis ni bzlog /
zab cing rgya che'i chos bshad ni / /
'jig rten du ni kun mkhyen dag /
u du m+WA ra'i me tog bzhin / /
brgya lam na ni re 'ga' zhig /
'byung ngam yang na mi 'byung srid / /
gsang sngags spyod pa'i tshul 'byung ba / /
de bas kyang ni dkon pa ste / /
bla ma rdo rje can mchod la / /
nang par langs te dkyil 'khor lha / /
nam mkhar bteg ste thig gdab ste / /
bu mo gtsang ma sdom ldan gyis / /
ras bal las byung bkal ba dang / /
ye shes lnga'am sku gsung thugs / /
oM a n+yo n+ya a nu ga ta sarba d+ha rmA / /
brjod nas bsgril bar bya ba ni / /
pad+ma'i snod du bzhag nas kyang / /
mi 'chi lnga yis spangs byas la / /
blo ldan ye shes bstim byas nas / /
nam mkhar ye shes dza dzas gdab / /
sgo yi bcu gnyis cha dang ldan / /
srid kyang khang pa nyis 'gyur la / /
tshangs pa'i las thig drangs pa la / /
oM badzra sU tra sa ma ye ma ti kra ma hUM /
tshangs dang zur thig la sogs pa / /
bstan bcos mthong zhing blo ldan des / /
cha ni gang yin rnam par dbye / /
gal te nyes pa'i 'bras bu ni / /
chad na bla ma'i srog g.yo zhing / /
dman lhag nad kyis btab par 'gyur / /
phyogs 'khrul slob ma rmongs par 'gyur / /
blo ldan nyes pa med par bya / /
gru bzhi sgo bzhi rta babs bcas / /
dra ba dra ba phyed pas brgyan / /
nyi zla dril bu g.yer khas spras / /
pho brang chu skyes rim pa gnyis / /
mu khyud pad+ma'i phreng ba dang / /
khyams dang phyi rol pa dar dang / /
rdo rje me ri la sogs pa / /
rnam pa ma lus rdzogs par bya / /
rin chen lnga dang 'bru phye'am / /
pad+ma'i snod du so sor bzhag / /
sa bon bris la ye shes bstim / /
sku gsung thugs kyis byin gyis brlab / /
sngon po ser po dkar po ljang / /
dmar po 'di ni nang du 'dod / /
g.yas skor rgyun ma chad par bri / /
dbang ldan mtshams su drang ba bya / /
pad+ma'i snod kyis steng nas bkab / /
'di ni chos dbyings dag pa ste / /
sems can khams ni rab sgrol byed / /
bcom ldan mgon po tshe dpag med / /
tshon gyi las ni yang dag brtsam / /
me tog dor la mtshan ma brtag /
shar sngo lho ser nub dkar po / /
byang phyogs in+d+ra nI la'i mdog /
pad+ma lha snam dmar po'o / /
de ltar rdzogs pa'i dkyil 'khor du / /
khrus byas dri zhim lus byugs nas / /
gos bzang brgyan la lan gsum bskor / /
tshe dpag med pa'i nga rgyal gyis / /
shar gyi sgo nas nang du zhugs / /
yid kyis sgo bzhi dbye bar bsam / /
oM badzra mung+g+ha Ta /
sa ma ya pra be sha ye hU~M / /
rnam rgyal la sogs bum pa rnams / /
gnas dang go rims bzhin du dgod / /
sna tshogs gos dang rgyan phreng sogs / /
mchod pa'i rdzas kyis legs par brgyan / /
dkyil 'khor lha rnams rdzogs par bskyed / /
ye shes bstims la mchod bstod bya / /
tshogs kyi 'khor los tshim pa dang / /
bar chad zhi phyir shar phyogs su / /
zhi ba'i sbyin sreg bya ba dang / /
slob ma'i cho ga ji lta bar / /
slob dpon bdag nyid dbang dang ldan / /
shar gyi phyogs nas 'jug pa dang / /
de nas slob ma gzhug pa'i phyir / /
khrus byas bgegs dang sdig pa sbyang / /
gdong pa ras kyis bkab nas ni / /
bu khyod su yin ci la dga' / /
bdag ni skal bzang rigs yin no / /
sangs rgyas kun gyi rang bzhin sku / /
slob dpon la ni skyabs su mchi / /
gtso bo lha mor bcas pa yi / /
lha rnams la yang phyag 'tshal lo / /
thar pa chen po'i grong mchog tu / /
mgon pos bdag ni gzhug tu gsol / /
de nas tshig 'dis gsol ba gdab / /
de bzhin gshegs pa kun gyi gnas / /
tshe dpag med pa'i grong khyer mchog /
snying po'i dkyil 'khor 'di ru ni / /
bdag gis slob ma gzhug par bya / /
oM A khaM bI ra hU~M /
me tog phreng ba gtad pa dang / /
dkyil 'khor lha la phyag 'tshal te / /
oM na ma ste hU~M /
oM na ma mi hU~M /
na mo na maH hU~M swA hA /
shar nas zhugs nas lho nas dbang / /
nub nas chos bshad byas nas ni /
phrin las sgrub pa la sogs pa'i / /
don du gsol ba gdab pa ni / /
oM sarba ta thA ga ta pU dza u pa thA na ya A t+ma naM /
ni r+yA ta yA mi /
sarba ta thA ga ta badzra satwa a ng+hi tiSh+Tha na swa maM /
oM sarba ta thA ga ta pU dza a b+hi She ka ta A t+ma naM ni r+yA ta yA mi /
sarba ta thA ga ta badzra rat+na a b+hiShi ny+tsa mAM /
oM sarba ta thA ga ta pU dza pra bar ng+ha na ya A t+ma nAM ni r+yA ta yA mi /
sarba ta thA ga tA badzra d+ha rma naM pra war d+ha ya maM /
sarba ta thA ga tA pU dza karmA naM /
At+ma nAM ni r+yA ta yA mi /
sarba ta thA ga ta badzra karma ku ru maM / /
dam tshig sdom pa sbyin pa dang / /
rnal 'byor du ni sems bskyed do / /
oM sarba yo ga tsit+ta ud pA da yA mi / /
rdo rje snying gar bzhag /
oM su ra te sa ma ya staM / /
sid+d+hi badzra ya thA su khaM / /
deng khyod /
de bzhin gshegs pa thams cad dang / /
tshe dpag med kyi dngos grub thob / /
dngos grub gzhan dag lta ci smos / /
dkyil 'khor ma zhugs mi smra'o / /
dam tshig nyams par gyur ta re / /
'di ni dam tshig rdo rje ste / /
gal te khyod kyis smras gyur na / /
dam tshig chen po'i rdo rje yis / /
rang gi mgo bo 'gas par 'gyur / /
tshe dpag med pa deng khyod kyi / /
snying la de ring yang dag zhugs / /
gal te tshul 'di smras na ni / /
de ma thag tu dral te gshegs / /
'di ni khyod kyi dmyal ba'i chu / /
dam tshig 'das na sreg par byed / /
dam tshig bsrungs na dngos grub rnams / /
rdo rje bdud rtsi'i chu 'dis 'grub badzra u da ka oM AHhUM /
deng nas brtsams nas bu khyod kyi / /
tshe dpag med pa nga yin gyis / /
khyod kyis ngal brnyas pa na / /
mi bde ma spangs dus byas nas / /
dmyal bar ltung bar gyur ta re / /
de nas slob ma'i gtso bo yis / /
de bzhin gshegs pa thams cad kyis / /
bdag la byin gyis rlobs mdzod la / /
tshe dpag med pa dbab par mdzod / /
rkang mthil rlung gi dkyil 'khor dz+haiM / /
snying gar laM las sa'i dkyil 'khor / /
mgrin par baM las chu'i dkyil 'khor /
spyi bor yaM las rlung dang haM / /
de yi spyi bor tshe dpag med / /
yab yum 'od kyi rang bzhin du / /
gar byed sku las ye shes kyi / /
bdud rtsi babs nas sku la thim / /
zag med bde bas gang bar bsgom / /
oM hrIHb+h+rUM badzra dz+nyA na A yu She A be sha ya A be sha ya a /
s+t+waM b+ha ya /
ra ra ra tsa la ya hUM a haHdz+h+yaiM /
zhes brjod rol mo'i sgra dang ni / /
gu gul zla mtshan thod pa ru / /
dur khrod sol ba'i me yis bsreg /
bab gyur zla ba'i dkyil 'khor du / /
aH las gsung gi bdud rtsi bsam /
b+h+rUM hrIHbadzra /
dge dang mi dge la sogs pa / /
smros shig rdo rje can gyi rigs / /
tiSh+Tha badzra brtan par bya'o / /
tshe dpag med pa'i dkyil 'khor du / /
rig pa'i me tog 'di dor bas / /
sngon tshe ye shes brnyes pa'i lha / /
gang yin de la 'bab par shog /
pra tIts+tsha badzra ho / /
bye brag dang dngos grub brtag par bya / /
pra ti gr-ih+Na hi maM sa twa ma hA ba la / /
slob ma'i mgo la bcing bar bya / /
tshe dpag med pa deng khyod kyi / /
mig 'byed par ni brtson par mdzad / /
phye bas thams cad mthong bar 'gyur / /
rdo rje'i mig ni bla na med / /
oM badzra ne tra a pa har ba TalaM hrIH / /
dkyil 'khor bzang po 'di la ltos / /
nga ni dad pas rab tu bskyed / /
khyod ni tshe dpag med du skye / /
sngags dang phyag rgyas byin gyis brlab / /
'gro don phun tshogs dngos grub kyang / /
thams cad khyod la mngon du 'gyur / /
dngos grub thob cing dam tshig srungs / /
gsang sngags la yang brtson par gyis / /
rim gyis rnam par dag pa bstan / /
de nas slob ma dad ldan des / /
bla ma'i zhabs la phyag 'tshal nas / /
yon mchog dam pa 'bul ba dang / /
dbang bskur don du gsol ba gdab / /
bcom ldan mgon po tshe dpag med / /
yab yum gnyis med bde chen sku / /
'chi med bdud rtsi'i chu rgyun gyis / /
dbang bskur ba ni bdag la stsol / /
lan gsum brjod nas shar phyogs su / /
pad+ma 'dab brgyad khri la 'dug /
rnam rgyal bum pa la sogs nas / /
chu rnams dung chos bum par bsdus / /
rdo rje'i glu dang rol mo'i sgra / /
rigs lnga rig ma'i lha mo dang /
byang chub sems dpa' bkra shis brjod / /
khro bo rnams kyis bgegs bsrung ngo / /
gsang gsum dam tshig las byung ba'i / /
ye shes bdud rtsi'i dri ma med / /
lha yi chu ni dag pa yis / /
mi bskyod rdo rje dbang bskur ro / /
oM badzra a ng+hi tiSh+Tha dz+nyA na a b+hiShiny+tsa hU~M /
gser la sogs pa'i dbu rgyan la / /
rin 'byung bskyed cing ye shes bstim / /
dar dpyangs bcings la tshig 'di brjod / /
thor tshugs cod pan gyis brgyan pa / /
sangs rgyas kun gyis rab bsngags pa'i / /
rin chen dbu rgyan dam pa dang / /
dar dpyangs dbang bskur sbyin par bya / /
oM sarba ta thA ga ta rat+na mu ku Ta a b+hi Shiny+tsa mAM / /
rin chen la sogs rdo rje la / /
snang ba mtha' yas bskyed cing bstim / /
sangs rgyas kun gyi rdo rje'i dbang / /
di ring khyod la bskur bar bya / /
sangs rgyas kun du rab bsgrub phyir / /
rdo rje 'di ni khyod kyis zung / /
oM badzra a ng+hi pa ti s+t+waM /
a b+hi Shiny+tsa mAM /
dril bu don grub bskyed byas la / /
ye shes bstims la tshig 'di brjod / /
thabs dang shes rab ldan pa yi / /
'gro don mnyam med byed pa yi / /
mchod pa'i phrin las rdzogs byed pa'i / /
dril bu las kyi dbang bskur ro / /
oM a ng+hi pa ta ye a b+hiShiny+tsa mAM / /
slob ma oM las rnam snang bskyed / /
ye shes spyan drangs gnyis su med / /
rdo rje ming gi dbang bskur bas / /
byang chub snying po'i bar du ni / /
cis kyang gzhom par mi nus pa'i / /
rdo rje'i ming du rab tu grags / /
oM sarba ta thA ga ta a b+hiShe ka ta mAM / /
chu dang cod pan rdo rje dang / /
dril bu dang ni ming gi dbang / /
rig pa yi ni dbang lnga'o / /
nyon mongs lnga ni rnam dag pas / /
dbang bskur lnga ni thob pa yin / /
ma rig pa las 'das nas kyang / /
ye shes lnga ni rim gyis thob / /
de nas spyi bo mgrin po dang / /
snying ga lte ba gsang gnas rnams / /
'khor lo lnga yi gnas nyid du / /
rigs lnga tshe dpag med rnams kyi / /
dbang bskur lha rnams yab yum ste / /
'chi med byang chub sems su gyur / /
rtsa gsum 'khor lo lnga rnams gang / /
byang chub sems kyi dbang bskur ro / /
'chi med rdo rje'i lus su gyur / /
rdo rje sems dpa'i sku ru bsgom / /
'di ni sangs rgyas thams cad kyi / /
rdo rje sems dpa'i phyag na 'dug /
khyod kyis kyang ni rtag tu bcang / /
rdo rje sems dpa'i brtul zhugs brtan / /
oM sarba ta thA ga ta sid+d+hi badzra sa ma ya tiSh+Tha e Sha s+t+waM d+ha ra ya mi badzra satwa hi hi hU~M hU~M /
thog mtha' med pa'i sems dpa' ni / /
rdo rje sems dpa' dga' ba che / /
kun du bzang po kun bdag nyid / /
rdo rje snyems tshul bdag po'i bdag /
dpa' mchog dang po'i skyes bu'o / /
'di ni sangs rgyas thams cad kyi /
shes rab dbyings kyi rjes 'gror bshad / /
khyod kyis kyang ni rtag tu bcang / /
byang chub mchog tu rgyal ba bzhed / /
srid pa ngo bo nyid kyis dag /
ngo bo nyid kyis dngos bral byas / /
rang bzhin dag pa'i sems dpa' ni / /
mchog gi srid pa byed par 'gyur / /
mtshan ma med par 'gro ba'i don / /
gang dag bdag gis byed nus pas / /
phyir mi ldog pa dbang bskur che / /
dpa' bo chen po bdag la stsol / /
shar du seng ge'i khri la 'dug /
steng du gdugs dkar phub nas kyang / /
rnam rgyal bum pas dbang bskur te / /
dbang bskur rdo rje chen po la / /
khams gsum pa yis phyag byas te / /
sangs rgyas kun gyi gsang gsum gyi / /
gnas las byung ba sbyin par bya / /
oM badzra a b+hi She ka ta a b+hi Shiny+tsa mAM / /
dril bu glegs bam lag tu gtang / /
phrin las thogs pa med pa rnams / /
bu yis gzhan don bla med byos / /
khyod ni rdo rje slob dpon yin / /
chos kyi rgyal por dbang bskur ro / /
lha yi snying po lan gsum brjod / /
me tog phreng ba spyi bor bzhag /
bcom ldan bdag gis gzung lags kyis / /
bdag la nye bar mdzad du gsol / /
bcom ldan bdag gis sbyin lags kyis / /
'di la 'go bar mdzad du gsol / /
'jig rten khams ni ma lus par / /
sems can ma lus drang ba'i phyir / /
chags pa med pa'i bsam pa yis / /
ji ltar gdul bya sna tshogs la / /
chos kyi 'khor lo bskor bar gyis / /
de bzhin rigs kyis gang 'dul ba / /
khyod kyi phrin las mchog yin no / /
deng nas bzung nas bu khyod kyi / /
zhi rgyas dbang dang bsad pa dang / /
dgug dang bcing dang bsreg pa dang / /
bskrad dang dbye ba la sogs pa / /
phrin las sna tshogs grub par gyis / /
ral gri mig sman sa 'og dang / /
mchil lham de bzhin ri lu ste / /
mi snang bcud len mkha' la spyod / /
thun mong dngos grub ma lus pa / /
de dag khyod kyis grub par bya / /
ji ltar mig mkhan rgyal po yis / /
'jig rten rab rib sel ba ltar / /
bu khyod kyi ni mi shes pa'i / /
rab rib rgyal ba rnams kyis bsal / /
oM badzra ne tra a pa ha ra pa Ta laM hrIH /
chos rnams gzugs brnyan lta bu ste / /
dag cing gsal la dri ma med / /
gzung du med cing brjod du med / /
chos rnams de ltar shes par gyis / /
hoHyis mda' gzhu phyogs bzhir 'phangs / /
mtshan mo gnas khang dben pa ru / /
bzhin bzangs mig yangs lang tshor ldan / /
lus la dri yis byugs byas te / /
rtse dang dgod pa la sogs pas / /
thabs dang shes rab gnyis phab ste / /
nor bu byang chub sems ltung bas / /
nya phyis dung chos la sogs su / /
drir bcas slob ma'i kha ru ni / /
mthe bo srin lag dag gis sbyin / /
a ho su khas de btung ngo / /
zag med bde chen lus la rgyas / /
rdo rje de yis nyon mongs 'joms / /
mtshan ldan shes rab rang bzhin te / /
lha mo 'di ni phyag rgya che / /
mtha' yas bde ba sbyin pa mo / /
rnam pa kun du phyag rgya long / /
bu yis bla med mchod par gyis / /
yol bas bar bcad snyoms 'jug gis / /
srub dang bsrub pa'i sbyor ba yis / /
mi rtog ye shes skye bar 'gyur / /
ltos shig ltos shig sems la ltos / /
sems nyid cir yang grub pa med / /
bsal gzhag dgag sgrub gar yang med / /
'dis ni rang rig ye shes yin / /
bla ma sprul ba'i skur byas te / /
chos gos bzung la lung bstan bya / /
rdo rje sems dpa' de bzhin gshegs / /
srid pa'i mtha' ni grub pa'i phyir / /
srid pa'i ngan 'gro nyid las bton / /
'di ni ngas khyod lung bstan yin / /
oM sarba ta thA ga ta sid+d+hi sa ma ya s+t+wAM b+hur b+hu ba swAH / /
khams gsum pa yi rgyal srid che / /
rgyal ba'i bdag por brtan pa dang / /
des ni bdud las rnam rgyal zhing / /
grong khyer mchog tu zhugs pa yin / /
deng bdag skye ba 'bras bur bcas / /
bdag gi gson pa'ang 'bras bur bcas / /
di ring sangs rgyas sras su skyes / /
sangs rgyas sras su nga gyur to / /
rta dang glang po ma he dang / /
bu dang chung ma la sogs dbyig /
phyag bya bla ma dam pa la / /
ma zhen sems kyis dbul bar bya / /
dkyil 'khor lha tshogs mchod byas te / /
tshogs kyis rnal 'byor tshim byas nas / /
lhag mas 'byung po tshim par bya / /
bkra shis brjod cing smon lam gdab / /
dge ba'i rtsa ba bsngo ba dang / /
rol mo'i sgra dang bcas pa yis / /
rngul tshon chu bo chen por dor / /
dri bzangs kyis ni thig phyis te / /
lhag chad bskang phyir sbyin sreg bya / /
cho ga bzang po yongs bzung 'di / /
rtsa rgyud le'u 'bum pa dang / /
bshad rgyud 'od zer dra ba la / /
brten nas grub pa'i rgyal mos mdzad / /
de yi dge ba gang yod pa / /
rigs drug sems can ma lus pa / /
tshe dpag med pa'i lam zhugs nas / /
de yi 'bras bu myur thob shog / //
bcom ldan 'das mgon po tshe dpag tu med pa'i dkyil 'khor gyi cho ga bzang po yongs bzung zhes bya ba rdzogs so // //
rgya gar gyi paN+Di ta zla ba bzang po dang / /
bod kyi lo tsA ba glan dar ma tshul khrims kyis bsgyur zhing zhus te dag par byas so //
[ ]
