@## / /
rgya gar skad du /
bo d+hi satwa go tsa ra pa ri shud+d+hi sU trA r+tha saM gra ha /
bod skad du /
byang chub sems dpa' spyod yul yongs su dag pa'i mdo'i don mdor bsdus pa /
sangs rgyas dang byang chub sems dpa' thams cad la phyag 'tshal lo / /
mtha' dag spyod yul ma yin pa / /
spyod yul spyod yul min spangs pas / /
spyod yul thams cad dag gyur pa / /
rdzogs sangs rgyas la phyag 'tshal 'dud / /
zhing ni yongs su sbyong 'dod pas / /
rang dang gzhan gyi rgyud dag la / /
byang chub sems dpas 'di ltar yid / /
so so'i spyod yul 'gyur bar bya / /
thog mar gnyid sad de yi tshe / /
'di ltar yid la bya ba ni / /
bsod nams ye shes mngon 'phel don / /
'bad pa med par mkhas gyur cig /
bag med gnyid las rnam grol zhing / /
skye dgu'i mi shes mtshan mo zad / /
thams cad mkhyen pa'i nyi shar bzhin / /
bla med de mthong ldan par shog /
gnyid yongs su sad pa yi'o / /
ldang tshe nyon mongs nyer len gyi / /
'khor ba'i gnas mal spangs nas ni / /
de bzhin gshegs pas brnyes de ltar / /
stobs dang brtson sogs bla med shog /
gnas mal las yongs su ldang ba'i 'o / /
ngo tsha dang ni khrel yod gos / /
byams dang snying rje'i ska rags ni / /
sems can thams cad bla med par / /
rgyal ba ji bzhin gyon gyur cig /
smad g.yogs gyon pa'i 'o / /
byams chen dang ni brtse ba'i gos / /
bde gshegs ji bzhin gyon pa dang / /
mtha' dag sems can yan lag ni / /
legs sbas mnyam pa nyid gyur cig /
stod g.yogs gyon pa'i'o / /
bla med theg pa chen por ni / /
rkang pa 'jug par byed gyur cig /
lha yi bzhon dang tshangs pa yi / /
bzhon pa la sogs nges 'byung gi / /
rim pas mthar gyis bgrod par shog /
mchil lham gyon pa'i'o / /
lus can thams cad thams cad du / /
thams cad bde 'gro myong 'das dang / /
thams cad mkhyen pa'i grong khyer gnas / /
sgo chen po ni 'byed par shog /
sgo dbye ba'i'o / /
khams gsum rmongs pa chen po yi / /
srid pa'i khyim las phyir byung ste / /
thams cad mkhyen pa gsal 'dod pa / /
'jig rten mtha' dag nges 'gro shog /
khang pa las phyir 'byung ba'i'o / /
mi khom ngan 'gro'i g.yang sa las / /
mtha' dag skye bo rnams kyi sgo / /
mi dge gang byas byang sems dang / /
sangs rgyas kyis kyang bcad gyur cig /
sgo 'gegs pa'i'o / /
bla med de bzhin gshegs pa yi / /
gom pas thams cad du bgrod shog /
'gro ba'i 'o / /
nyon mongs ngan du spyod pa yi / /
bshang gci dri ma 'dor gyur cig /
dri ma 'dor ba'i 'o / /
mi gtsang dri ma'i zhing sogs 'dor / /
tshul [(]khrim [,]khrims [)]'chal ba'i dri bsal te / /
brtse dang bya ba dag pa yi / /
phyag zhabs sems can ldan gyur cig /
khrus kyi'o / /
rnam par thar pa'i sgo nas sgor / /
rnam 'phel bde bar gshegs pa bzhin / /
kun mkhyen tshul khrims dri zhim dang / /
ye shes snang ba 'char bar shog /
kha 'khru ba dang so shing za ba'i'o / /
rtag tu sems can mnyam par ni / /
na rgas nyon mongs thams cad dang / /
bral zhing thams cad mtshungs par yang / /
rdo rje snying po'i lus su shog /
sman nye bar spyod pa'i'o / /
kun nas rab tu dang ba dang / /
'dod chags la sogs rdul spangs te / /
sems can rdzogs pa'i sangs rgyas bzhin / /
blta bas mi ngoms skur gyur cig /
chag chag dang phyag dar skyang nul gyi'o / /
spyi gtsug 'jig rten mi mthong dang / /
lha dang mi la sogs rnams kyi / /
phyag 'os rtag tu sems can kun / /
rdzogs sangs mchod rten bzhin mchod shog /
mchod rten la phyag byed pa'i'o / /
skyes bu chen po seng ge yi / /
chos 'dzin rdo rje'i gdan 'dug ste / /
'os su gyur pa'i sems can gyi / /
bdud stobs stobs las rgyal thob shog /
stan dang gding ba'i'o / /
kun mkhyen dam chos thams cad kyi / /
mdzod ni 'byed dang 'don pa dang / /
skye bo rnams kyis bka' lung ni / /
tshangs dbyangs lta bu thob par shog /
glegs bam 'byed pa dang 'don pa la sogs pa'i'o / /
rdul dang nad kyi skyon spangs te / /
gser gyi mdog can gnyen nyid dang / /
sna tshogs yan lag mtshan nyid bzang / /
sems can rgyal ba ji bzhin shog /
bla med rdzogs sangs rgyas kyi spyan / /
dag pa lnga dang rtag ldan zhing / /
nyon mongs gdung ba dri ma'i tshogs / /
lus can rnams ni dag par shog /
dril phyis dang spyan 'byed dang khrus la sogs pa'i 'o / /
lam gyi yan lag brgyad ldan chus / /
yun ring zug rngur bying phyung ste / /
chos shes mngon par dag byed dpal / /
lus can rnams kyis rnyed par shog /
khrus bya ba sbyin pa'i'o / /
ma lus bkres dang skom pa las / /
bde gshegs bzhin du rnam grol dang / /
ye shes bdud rtsis legs tshim zhing /
sems can rnams ni nad med gyur / /
bza' ba dang btung ba la longs spyod pa'i'o / /
kun mkhyen ye shes spyod pa yis / /
kha mgrin dpal ni brgyan pa dang / /
mi gnas mya ngan 'das par ni / /
shes brtse'i gom pas rim bgrod shog /
lung bstan rnam pa bzhi dag dang / /
so sor yang dag rig rnam bzhi / /
pha rol phyin pa chen po'i lam / /
bzhon pa chen por 'dzeg par shog /
brtse dang shes rab yang dag 'byung / /
ma lus lus dang ngag gi las / /
gzhan don phyir mi ldog par ni / /
sems can thams cad mnyam gyur cig /
tam po la za ba dang /
'chag pa dang /
'bel pa'i gtam dang /
lam dang /
bzhon pa la 'dzeg pa dang /
bya ba rnams kyi'o / /
thams cad du ni sgrib bral gyi / /
dran dang shes rab yon tan ldan / /
sems can thams cad don phyir yang / /
sems can kun dge byed gyur cig /
de dang de'i spyod yul gyi sgo'i rnam pa'o / /
bla med de bzhin gshegs pa yi ni tshul khrims dri / /
byang chub yan lag me tog mdzes khebs de yan lag /
bzang po'i mtshan rnams kyis ni mngon par brgyan pa dang / /
sems can rnams ni 'gro ba'i don 'dod gyur par shog /
dri 'am bdug pa dang me tog dang rgyan byin pa'i 'o / /
grang dang tsha ba'i gdung ba sel bar byed pa'i dri zhim dang / /
gdugs dang 'dra ba'i phyogs kyi gnas yangs bdag po dang / /
chos kyi rgyal mtshan bsgreng bas phyogs su brgyan pa yis / /
sems can rnams ni 'gro la rab tu gsal gyur cig /
me tog dang gdugs dang rgyal mtshan dang ba dan bsgreng pa'i'o / /
shes rab rab tu gsal bas mun pa rnam bcom zhing / /
des ni sdig pa'i snum dang sdong bu bsregs nas ni / /
spyan lngar nye bar 'phel ba rnams ni thob pa dang / /
rgyal ba lta bur sems can rnams ni rab gsal shog /
de bzhin gshegs pa bla na med pa mi 'gyur ba'i / /
snyan dang ldan zhing legs pa'i yid ches ngag dag dang / /
tshangs dbyangs ltar 'gyur de dag yon tan chen po ni / /
sems can bde bar gshegs pa dag dang mtshungs gyur cig /
sgron ma dang bstod pa 'bul ba'i 'o / /
'gro ba khyab par rgyun chags min / /
mtha' dag smon lam chen po rnams / /
rgyun chad med 'das brtse ba yi / /
mal bder lhag par nyal gyur cig /
ma smad spyod pas thams cad du / /
pha rol sems can rjes 'dzin des / /
rang tshul spyod dang spyod yul ni / /
sems can sangs rgyas bzhin gyur cig /
smon lam dang gnas mal dang ma smad pa'i spyod pa thams cad kyi'o / /
spyod yul yongs su dag pa'i mdo'i don mdor bsdus pa /
slob dpon dpal sgra gcan 'dzin bzang po'i zhabs kyis mdzad pa rdzogs so // //
dpal chos kyi rje sa'i steng na 'gran zla dang bral ba kha che shAkya shrI bzang po dang /
lo tsA ba byams pa'i dpal gyis bsgyur ba'o // //
