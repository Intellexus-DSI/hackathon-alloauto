@## / /
rgya gar skad du /
Ar+ya tA rA de bI sto tra puSh+pa mA li nA ma /
bod skad du /
'phags ma lha mo sgrol ma la bstod pa me tog phreng ba zhes bya ba /
mgon po thugs rje chen po dang ldan pa 'phags pa spyan ras gzigs dbang phyug la phyag 'tshal lo / /
thugs rje'i spyan gyis 'gro la gzigs pa'i / /
zhabs kyi pad+mo la ni btud de / /
tshogs gnyis rdzogs par bya ba'i phyir du / /
lhag pa'i lha la bstod par bya'o / /
phyag 'tshal sgrol ma lha yi lha khyod / /
dngos grub ma lus kun gyi 'byung gnas / /
yid bzhin nor bu rin po che ltar / /
'dod pa'i 'bras bu ster bar mdzad ma / /
phyag 'tshal ngo mtshar khyad du 'phags pa'i / /
yon tan thams cad rdzogs pa'i sku la / /
ye shes lnga yi rang mdangs rgyas pas / /
thugs rje'i 'od zer phyogs bcur 'phro ma / /
phyag 'tshal chu bzhi'i pha rol legs gnas / /
las dang nyon mongs srid las rnam grol / /
sangs rgyas yon tan phyir mi ldog pa'i / /
sa lam ma lus mtha' ru phyin ma / /
phyag 'tshal srid pa'i dra ba 'joms mdzad / /
thugs kyi snying po yi ge bcu pas / /
zhi dang rgyas dang dbang dang mngon spyod / /
phrin las 'od kyis nam mkha' gang ma / /
phyag 'tshal 'gro ba'i skyabs mchog sgrol ma / /
bud med gzugs kyis 'gro ba 'dul mdzad / /
dpal ldan 'jig rten dbang phyug sras mo / /
'phags pa'i spyan chab las ni 'khrungs ma / /
phyag 'tshal 'gran zla med pa'i sku mchog /
zag med bde rgyas zla ba'i gdan la / /
bzhugs pa'i zhabs kyi pad+mo la ni / /
lha dang lha min cod pan gtugs ma / /
phyag 'tshal che ba'i nang na che mchog /
'byung po ro langs ma rungs tshogs 'joms / /
gzhan gyis mi thub drag rtsal chen mo / /
stobs chen pha rol gnon par mdzad ma / /
phyag 'tshal sgrol ma 'khor ba sgrol mdzad / /
bcom ldan 'das ma khyod kyi zhabs la / /
skyabs pa'i mi de mya ngan 'das thob / /
mchog gi don chen 'grub par mdzad ma / /
phyag 'tshal seng ldeng nags kyi sgrol ma / /
rigs drug bur 'dzin brtse ba'i thugs kyi / /
snying rje chen po'i gru gzings kyis ni / /
srid gsum 'khor ba'i mtsho las sgrol ma / /
phyag 'tshal phongs pa kun las skyob mdzad / /
'tsho bas mnar te mchu mgul skams nas / /
bkres pas khyod la gsol ba btab pas / /
longs spyod mi zad char rgyun 'bebs ma / /
phyag 'tshal dpa' mo rdo rje sgrol ma / /
'dzam bu chu bo'i gser gyi mdog can / /
rdo rje la sogs phyag mtshan brgyad kyis / /
phrin las rnams kyi 'gro don mdzad ma / /
phyag 'tshal skye 'gro rnams la dbang sgyur / /
'jig rten gsum na mthu rtsal ldan pa'i / /
dregs pas myos pa rnams kyi cod pan / /
khyod kyi zhabs kyi mthil gyis brdzis ma / /
phyag 'tshal thub dbang stobs bcu'i rtsal ldan / /
sku lnga'i rang bzhin khyab bdag chen mo / /
bsrung med gsum dang ma 'dres dran gsum / /
yongs su dag pa bzhi pa mnga' ma / /
phyag 'tshal srid pa'i 'ching ba las grol / /
ye shes sku la rdzu 'phrul thogs med / /
thabs dang shes rab mchog la mnga' brnyes / /
sdug bsngal 'khor ba'i dri ma dag ma / /
phyag 'tshal mthu stobs bdag mo'i snying po / /
yi ge bcu pa spyi bor btags nas / /
dpung tshogs sde bzhi'i nang du phyin pas / /
pha rol dmag gi g.yul ngo bzlog ma / /
phyag 'tshal mkhyen dang brtse ba'i bdag nyid / /
bsam gtan ting 'dzin rnam thar mang pos / /
brgyan pa'i gter mdzad dpal gyi be'ur / /
shes bya'i dkyil mtha' rtag tu chud ma / /
phyag 'tshal nyi ma 'bum gyi mdangs can / /
shes rab chen po'i 'od zer 'bar bas / /
khams gsum sems can rnams kyi rgyud la / /
ma rig sgo nga'i mun rum sel ma / /
phyag 'tshal ye shes lnga yi bdag nyid / /
dpal ldan dri ma med pa'i sku la / /
mtshan mchog sum cu rtsa gnyis kyis brgyan / /
dpe byad bzang po brgyad cus spras ma / /
phyag 'tshal khams gsum dbang du sdud ma / /
tshangs pa khyab 'jug ma hA de ba / /
lha chen rnams kyi dbu yi cod pan / /
khyod kyi zhabs la rab tu btud ma / /
phyag 'tshal 'jigs pa kun las skyob mdzad / /
me dang chu dang rgyal po'i chad pa / /
stag dang seng ge sbrul dang srin po / /
glang po che yi bred dngangs sel ma / /
phyag 'tshal byin rlabs rmad du gyur ma / /
'byung ba 'khrugs dang gdon gyis bskyed pa'i / /
srog 'phrog nad kyi bye brag ma lus / /
khyod la gsol btab gdung ba sel ma / /
phyag 'tshal btsun mo rin chen cha byad / /
smin ma'i bar nas mdzod spu 'od 'bar / /
spyan dkyus ut+pal 'dab 'dra'i 'dzum mdangs / /
thugs rje chags pas 'gro la gzigs ma / /
phyag 'tshal stong nyid snying rje'i lcags kyus / /
'khor ba'i 'dam nas 'gro ba 'dren mdzad / /
shul nor 'phrang la thugs rjes bzung nas / /
thar pa'i lam la khrid par mdzad pa / /
phyag 'tshal bdud bzhi 'joms par mdzad ma / /
sangs rgyas kun dngos rje btsun ma khyod / /
phung po lnga spangs lnga yi bdag nyid / /
ye shes lnga rdzogs nyon mongs spangs ma / /
phyag 'tshal dge legs gzi brjid chen mo / /
zhal bzangs bcu drug zla ba rgyas 'dra'i / /
'od kyis skye 'gro rnams kyi rgyud la / /
shes rab dpal dang blo gros spel ma / /
phyag 'tshal bud med sgyu 'phrul khyod la / /
mA ma kI dang spyan ma gos dkar / /
lha dang klu dang gnod sbyin rnams kyis / /
che ba'i che mchog rnams kyis bstod ma / /
phyag 'tshal hUM gi sbyor ba dang ldan / /
gnas gsum du ni de nyid bkod pas / /
nus pa'i rdzu 'phrul mtha' la rgyas nas / /
phrin las bzhi yi rtsal dang ldan ma / /
phyag 'tshal dge ba rgyas par mdzad ma / /
ji ltar nyi ma'i dkyil 'khor shar bas / /
mun pa rang sar dag pa bzhin du / /
khyod bsgoms sgrib pa spong bar byed ma / /
phyag 'tshal phrin las du ma'i bdag mo / /
khyod sku sna tshogs ngo bo shel bzhin / /
sku mdog phyag mtshan gcig tu ma nges / /
gang la nye bar tha dad 'char ma / /
phyag 'tshal don dam rgyal ba'i yum las / /
ma g.yos kun rdzob lha mo'i gzugs can / /
sku mdog sngo ljang gar gyi nyams dgus / /
bde gsal mi rtog pa yis 'gying ma / /
phyag 'tshal 'khor ba'i g.yul ngo bzlog ma / /
nga bdag dngos por zhen pa'i snying la / /
spros bral ye shes ral gri bsnun nas / /
gzung 'dzin 'khrul pa'i dpa' bo gsod ma / /
phyag 'tshal tshogs gnyis rdzogs pa'i dbu skra / /
mthon mthing lcang lo 'khyil pa'i dbus na / /
rdzogs pa'i sangs rgyas 'od dpag med las / /
thugs rje'i 'od zer phyogs bcur 'phro mdzad / /
gang gis me tog phreng ba'i bstod pa / /
klog gam kha don 'don par byed pa / /
de yis bsod nams dpag med 'thob cing / /
sdig sgrib stobs chen ma lus dag 'gyur / /
gang zhig skye bo tha mal rnams kyis / /
'di 'don pa de dge sbyong du 'gyur / /
gang gA'i klung gi bye ma snyed kyi / /
sangs rgyas rnams kyis byin gyis rlob 'gyur / /
su yis blo la bstod pa 'di 'dzin / /
'dul khrims sdom pa dam tshig rnams kyi / /
nyes byas sbom pa rtsa ltung dri ma / /
ma lus dag nas dngos grub thob 'gyur / /
'di 'don blo yi pad+ma kha 'byed / /
rgol ba ngan pa'i lung rigs tshar gcod / /
rig pa'i gnas la shes rab chen po / /
zla ba yar ngo bzhin du 'phel 'gyur / /
e ma bstod pa'i rgyal po 'di ni / /
lan cig yid la dran pa tsam gyis / /
zhing mchog dam pa bde ba can der / /
the tshom med par nges par skye 'gyur / /
'gro ba'i skyabs mchog rje btsun ma la / /
bdag gis me tog phreng bas bstod pa'i / /
dge ba gru gzings lta bu des ni / /
srid gsum 'khor ba'i mtsho las sgrol 'gyur / /
me tog phreng ba'i bstod pa 'di ni / /
rje btsun ma la lnga brgya pa rnams kyi thams cad mkhyen pa'i khur che ba'i yon tan du ma dang ldan pa / /
slob dpon tsan+d+ra go mi zhes bya bas bstod pa rdzogs so //
[ ]
