@## / /
rgya gar skad du /
shrI a dzi tA nA tha sA d+ha naM /
bod skad du /
dpal mi pham mgon po'i sgrub thabs zhes bya ba /
'phags pa byams pa la phyag 'tshal lo / /
sa bcu'i dbang phyug 'jig rten mgon / /
byams chen mi pham mgon po la / /
phyag 'tshal nas ni rang dran phyir / /
de yi sgrub thabs mdor bsdus bya / /
dang por re zhig sngags pas yid dang rjes su mthun pa'i gnas su 'dug ste /
tshangs par spyod pa dang /
tshangs pa'i gnas pas legs par gnas par byas la /
chos thams cad stong pa nyid du bsgom mo / /
de'i ngang la pad+ma dang zla ba'i steng du bdag nyid yi ge maiM gser gyi mdog can bltas la /
'od zer spro ba dang bsdu ba sngon du song bas byang chub kyi klu shing gi bum pas mtshan par bsam mo / /
de yang snga ma ltar sbyar te sangs rgyas kyi zhing yongs su sbyangs pas 'phags pa byams pa'i skur nye bar blta'o / /
de la 'phags pa byams pa gser btso ma'i mdog can /
khru brgyad cu'i tshad mnga' ba mtshan bzang po yongs su dag pas brgyan pa /
brtson pa'i cha byad 'gying bag phun sum tshogs pa dang ldan pa /
phyag g.yas chos 'chad dang /
g.yon klu shing rgyas pa'i sdong bu ril bas mtshan pa 'dzin pa /
sku blta bas chog mi shes shing rang bzhin gyi 'od kyi dkyil 'khor rnam par 'phro ba ral pa'i cod pan can mdzes pa la /
mchod rten gyis ni gtsug tor spras / /
tshangs skud dang ni phreng bas brgyan / /
snying gar pags pa bsnams pa'o / /
de rjes mgon po nyid bskul ba / /
dga' ldan nas ni ye shes dgug /
dzaHhUM baM hoH'i rig pa yis / /
dam tshig la ni bstim par bya / /
de nas mchod sogs cho ga bzhin / /
byams la snying rje chen po can / /
grub pa'i gsang sngags bzlas par bya / /
'bum phrag bcus ni bsnyen pa 'grub / /
dngos dang rmi lam dag mthong la / /
dga' ldan gzhal med bgrod pa dang / /
de yi phyag mtshan gnyis mthong ngam / /
mi pham rgyal tshab mthong gyur pa / /
de tshe de yi dri ma dag /
chu bos bros nas zos pa yi / /
ljon shing bzhin du 'bad med par / /
tshe 'di nyid la zad par byed / /
oM maiM mai tri mai tri yai swA hA / /
sgrub po gang zhig 'phags pa la / /
dad pa mang dang 'gro la brtse / /
rtag tu smon lam yang ston pa / /
de dag rje btsun mdun du skye / /
dpal mi pham mgon po'i sgrub thabs /
slob dpon ni ri ti pas mdzad pa /
gnubs lo tsA ba byams pa'i dpal gyis bsgyur ba'o //
[ ]
