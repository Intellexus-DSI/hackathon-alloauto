@## / /
rgya gar skad du /
pra ti ka ra hr-i da sha ta ka nA ma /
bod skad du /
go bar byed pa'i snying po brgya pa'i ming /
he ru ka la phyag 'tshal lo / /
ci'i phyir phyag btsal zhe na /
chos thams cad kyi rang bzhin ni /
dga' ba bzhis rgyas pa'o / /
de yang rdo rje'i rnal 'byor mas bskor ba'o / /
sprul pa'i 'khor lo bzhi'i dpal dang ldan pa /
de'i phyir phyag btsal ba'o / /
slob dpon la yang phyag btsal ba'o / /
ci'i phyir phyag btsal zhe na /
rgyu dang 'bras bu gnyis su mi rtog pa'i ye shes kyis don thugs su chud pa dang /
bde ba chen pos shin tu'ang mdzes pa /
de yang slob dpon nyid kyis slob ma la go bar byed pas na /
go bar byed pa'i snying po'o / /
de'i phyir slob dpon de la phyag btsal lo / /
de nas don gyi snying po bshad par bya ste /
kye'i rdo rje zhes bya ba ni /
rang gi sems nyid kye'i rdo rje'o / /
ci'i phyir rang gi sems nyid yin zhe na /
rnam par rtog pa thams cad dang bral ba dang /
ma skyes pa dang ma 'gags pa'i phyir ro / /
he ru ka'i ngo bo de la bri ba dang gang ba med pa'i phyir ro / /
de'ang don du na rang gi snying gar byang chub sems zla ba lta bu bsam mo / /
de las 'gro ba'i don du sprul pa sna tshogs spro ba dang /
bsdu ba dang ldan pa'i thig le yin te /
spro ba dang bsdu ba tsam yang mi dgos te /
thig le nyid du rtag tu bsgom par bya'o / /
dkyil 'khor zhes kyang bya ste /
de la spro ba'i phyir ro / /
de ni ye shes rnam pa lnga'i rang bzhin yang de nyid yin no / /
de nyid me mar rlung gis ma bskyod pa bzhin du bsgom mo / /
de gcig dang du ma bral zhing mi g.yo ba'o / /
dkyil 'khor gyi lha zhes de la bya'o / /
mun pa thams cad sel bar byed pa'i dga' ba bzhi'i ngo bo yang de yin no / /
de rtag tu bsgom pa'i rnal 'byor pas ni nyon mongs pa thams cad spong bar byed do / /
gzugs la sogs pa thams cad rang bzhin med par shes par bya ba yin gyi spang bar bya ba ma yin no / /
chos thams cad kyi snying po zhes bya ba gang zhe na /
thams cad kyi snying po nyid de la bya'o / /
stong pa nyid dang rang gi sems nyid tha mi dad par bsgom pa ni /
rang bzhin dga' ba'i don shes pa'o / /
stong pa nyid dang rang gi sems gnyis kyi rtog pa med par rtogs na /
de nyid 'bras bu yin no / /
de yang phung po lnga de bzhin gshegs pa lnga'i rang bzhin yin pa'i phyir ro / /
de yang bsgoms nas mngon du gyur pa ni 'bras bu yin no / /
mkha' 'gro ma zhes bya ba yang rang gi rtsa nyid mkha' 'gro ma'i rang bzhin yin pa'i phyir ro / /
de yang bsgom pa ni rgyu yin la mkha' 'gro mar shes pa ni 'bras bu yin no / /
brjod par mi nus pa'i sems kyis chos thams cad la khyab po / /
de yang phyag rgya zhes bya ba yang snang srid kyi gzugs thams cad do / /
phyag mtshan zhes bya ba yang kha dog thams cad la bya'o / /
de ltar bsgom pa'i rnal 'byor pa la yid bde ba skyes pa ni /
rdo rje pad+ma bsgom pa'i rnal 'byor pa zhes bya'o / /
phung po la sogs pa'i chos thams cad ro gcig tu bsgom mo / /
lus las sems logs na med na /
sems las kyang lus logs na med par bsgom mo / /
de ltar bsgom na byang chub kyi sems thig le de la nyi ma dang zla ba de ngal so ba yin no / /
thig le de nyid sems yin la /
sems de la chos thams cad snang ngo / /
sems nyid me long yin par bshad do / /
me long la tshon dmar pos bsgos pa la bzhin mi snang ba bzhin du /
rang gi rnam par rtog pas bsgribs pa ma bsal bar ye shes mi skye'o / /
de'i phyir ji ltar bsgoms pa ltar 'gyur te /
rang gi sems brtan par byas phan chad phyi nang gi chos thams cad thig le de'i 'od zer gyis /
thig le la bsdus nas bsgoms na de kho na ltar brtan par bya'o / /
de yang yun ring du bsgom mo / /
de yang ci'i phyir bsgom zhe na /
bdag dang gzhan du rtog pa bsal ba dang /
sems las ma gtogs pa'i chos med par bya ba'i phyir ro / /
de lta bu'i bsgom pa la rtag tu dga' bar bya'o / /
des ni 'dod pa lnga la yang rtag tu longs spyad par bya'o / /
ji ltar spyad kyang nyes par mi 'gyur te /
dngos grub thob pa'i rgyur 'gyur ro / /
'ching bar mi 'gyur ro / /
de ltar zla ba drug bsgoms na rtags 'byung ste /
dang por drod skye'o / /
gnyis pa la sprul pa ston pa dang /
gsum pa gang du bsams par phyin pa'o / /
bzhi pa dpral ba'i dbyes su mdzod spu g.yas su 'khyil ba dang /
lnga par mngon par shes pa lnga skye'o / /
drug par snying ga'i thig le las /
khams gsum gyi sems can mthong ba'i thig le las /
khams gsum gyi sems can thams cad spro ba dang /
bsdu ba yang nus so / /
de ltar spro bsdus 'gro don byas pas rdo rje sems dpar 'gyur /
gal te zla ba drug ma nus na yang zla ba phyed de /
des rtags phra mo 'ong bar bshad do / /
de ltar bsgoms na sangs rgyas su 'gyur ro / /
mtshan ma'i rnam par rtog pa spangs la rtag tu bsgom par bya'o / /
chos thams cad sgyu ma lta bur bsgom par bya'o / /
chos thams cad stong pa nyid du bsgoms na 'gro ba'i don ji ltar bya zhe na /
dper na mun pa la rjes kyi dngos po mi mthong /
snang ba bteg na rdzas mthong ba bzhin du rang gi rnam par rtog pas bsgribs pas /
yang dag pa'i don mi mthong bar 'gyur ro / /
gong gi don de bsgoms pas thams cad mkhyen pa'i ye shes kyi snang ba skye bar 'gyur ro / /
da ni lus dang ngag gi mtshan nyid bshad par bya ste /
de yang sems kyi mtshan nyid mi bshad par ma yin te /
kun 'joms ma zhes bya ba ni /
thabs dang shes rab gnyis su med pa'i rnam par mi rtog pa'i ye shes skye ba'i rang bzhin no / /
de la dbu ma zhes bya'o / /
ci'i phyir dbu ma zhes bya zhe na /
thog ma dang tha ma med pa'i phyir ro / /
yod pa dang med pa spangs pa'i phyir te /
de gnyis kyi bar na gnas pa'i phyir ro / /
yod pa zhes bya ba ni ro can ma zhes bya /
med pa zhes bya ba ni 'phyang ma zhes bya /
de gnyis ji lta bu zhe na /
longs spyod rdzogs pa'i 'khor lo la mthong bar bya'o / /
kun 'joms ma gang du shes par bya zhe na /
gnyis po gcig tu gyur pa'i dus su shes par bya'o / /
ol gong dang mid pa gnyis kyi nang du yi ge baM re re bsams la /
gnyis las chu'i dkyil 'khor gnyis su bsams la /
de'i steng du baM re re bsam /
de las pad+mar gyur par bsams la /
g.yon phyogs kyi pad+ma'i ze 'bru la aM /
g.yas phyogs kyi pad+ma'i ze 'bru la kaM bsam /
de ltar yun ci ring du bsgoms la /
de nas yi ge gnyis la nyi zla gnyis su gyur par bsam /
nyi zla'i steng du aM dang kaM bsam /
de la yun du bsgom /
de yang so bsdams la dbugs nang du rngubs pa las nyi zla gnyis su med par gyur te mi rtog pa skye'o / /
so bsdams la dbugs nang du rngubs pa de mi lcogs na longs spyod kyi rtsa gnyis mnan par bya'o / /
des kyang ye shes skye bar 'gyur ro / /
de ltar bsgoms pas dang po bde ba skye bar 'gyur ro / /
des mi rtog pa'i ye shes skye nges so / /
mi rtog pa de yang ji lta bu zhe na /
mtshan ma dang mtshan ma'i gzhi gnyis dang bral ba'i phyir ro / /
de la gnas pa'i rnal 'byor pas chos thams cad sgyu ma'i dpe brgyad lta bur mthong ngo / /
de ltar zla ba drug tu bsgoms pas gsung gi dngos grub thob par 'gyur ro / /
de yang ji lta bu zhe na /
ji skad smras pa bden par 'gyur ro / /
de ltar bsgoms pa de snang ba mtha' yas kyis byin gyis rlob par 'gyur ro / /
ngag gi de kho na nyid rdzogs so // //
da ni lus kyi de kho na nyid bshad par bya'o / /
dpral bar yaM las rlung gi dkyil 'khor cig bsam /
de'i steng du oM bsam mo / /
oM las zla ba'i dkyil 'khor du gyur par bsam mo / /
de gnyis kyi bar du oM bsam /
de ltar yun ring du bsgom mo / /
de ltar dpral ba'i ting nge 'dzin bskyed par byas la /
rdzogs pa'i rim pa byas te /
so bsdams la dbugs drang ba dang /
rtsa gnyis mnan pa dang /
dbugs nang du drang ba gang yang rung ba gnyis bya'o / /
ngag gi de kho na nyid ston pa'i skabs dang po bde ba skye ba nas /
sgyu ma lta bu mthong ba la sogs pa'i bar du gang du bshad pa dang mthun no / /
de la gnas pa'i rnal 'byor pa la rnam par snang mdzad kyis byin gyis rlob par 'gyur ro / /
lus kyi dngos grub bstan pa'o / /
lus kyi dngos grub ni lus sna tshogs su sprul nus pa'o / /
lus kyi de kho na nyid rdzogs so // //
de yan chad ni las dang po pa'o / /
da ni rlung gi de kho na nyid bshad par bya ste /
rdzi ma rdebs pa bco brgyad pa phrag sum cu la chu tshod gcig ces bya'o / /
chu tshod gcig sna bug g.yas nas byung ste nyi ma'i rang bzhin no / /
chu tshod gcig sna bug g.yon nas byung ste zla ba'i rang bzhin no / /
g.yas g.yon gyi dbugs re re zhing yang bzhi bzhir shes par bya'o / /
de la bzhi ni thur du 'byung ba chu'i rang bzhin no / /
gyen du 'byung ba bzhi ni me'i rang bzhin no / /
logs nas 'byung ba bzhi ni rlung gi rang bzhin no / /
thad kar 'byung ba bzhi ni sa'i rang bzhin no / /
de bzhi spyan la sogs pa'i rang bzhin no / /
sna bug gnyis kyi bar ni nam mkha' 'o / /
de nyid he ru ka'i rang bzhin no / /
lha mo bzhi he ru ka la 'dus par 'gyur ro / /
'dus pa'i dus su mi rtog pa'i ye shes skye bar 'gyur ro / /
rgyu gang gis mi rtog pa'i ye shes skye bar 'gyur zhe na /
lha mo bzhi po he ru ka la 'dus pa'i dus su /
rtsa thams cad byang chub kyi sems kyis gang bar 'gyur ro / /
he ru ka la lha mo bzhi ji ltar 'du bar 'gyur zhe na /
g.yas pa'i rlung chu tshod gcig tu 'byung ba dang /
'jug pa'i rjes la g.yon nas 'byung ste de 'jug tu mi gzhug par g.yas su drang /
de g.yas su mi 'dug par g.yon du 'jug pa'i dbang gis bar ma'i he ru ka dang 'phrad /
g.yon pa'ang de bzhin du shes par bya'o / /
de'i phyir na he ru ka la lha mo bzhi 'dus pa zhes bya'o / /
de'i man ngag bla ma'i zhal las shes par bya'o // //
de ltar he ru ka la lha mo bzhi 'dus pa'i dus na /
dngos grub thams cad bde ba chen po'i rang bzhin du shes par bya'o / /
chu tshod nas lha mo bzhi he ru ka la 'dus pa'i bar du rlung gi de kho na nyid ces bya'o / /
des 'dod chags chen po'i me sbar bas 'khor lo bzhi po 'od du zhu nas mi rtog pa'i ye shes skye'o / /
phyi nang gi dngos po thams cad rang gi sems yin la /
sems nyid du shes pa ni dngos po bsregs pa zhes bya'o / /
de'i rang bzhin shes pa ni tsaN+Da lI zhes bya'o / /
phung po la sogs pa thams cad bsregs pa'o / /
de gang yin na ni sems yin la /
sems de nyid kun 'joms ma zhes bya'o / /
thams cad sems kyi rang bzhin du shes pa gang yin pa de la bdud rtsi 'bab pa zhes bya'o / /
sems kyi de kho na nyid rdzogs so // //
da ni don dam pa'i de kho na nyid bshad par bya ste /
ngag gi rang bzhin ma grub ste /
ci'i phyir ma grub ce na /
ngag gi gnas lus nyid ma grub pa'i phyir ro / /
ci'i phyir lus ma grub ce na /
brtags pas dben pa'i phyir ma grub bo / /
de yang lus de rang gi ngo bo yod pa cig yin na ni /
bud med kyi lus gcig la 'dod chags la sogs pa'i blo tha dad par 'byung bar mi rigs so / /
gnas ma grub pas na gnas ma grub pa'i phyir ro / /
dper na pi bang gi sgra dang 'dra ste /
rgyu rkyen tshogs pa las 'byung ste /
de'i phyir rang bzhin med par mngon no / /
de la dngos po mtshan ma gcig la blo tha dad pa 'byung ste /
rnal 'byor pas don dam par gnyis su med pa'i ye shes su mthong la /
gzhan dag gis ni rnam par rtog pa'i dbang gis sna tshogs par mthong ste /
de'i phyir rang bzhin med pa la gnas pas sems /
can thams cad la snying rje skyes te /
sems can gyi thar pa thob par bya ba'i phyir /
bdag gis gong ma lta bu'i ting nge 'dzin la 'jug go / /
zhugs nas 'bras bu thob par byed do / /
sems can gyi don bya bar sems bskyed do / /
rdo rje lta bu'i ting nge 'dzin ni rnal 'byor pas mdun gyi nam mkha' la yaM las rlung gi dkyil 'khor bsams te /
de'i steng du raM las me'i dkyil 'khor bskyed do / /
de'i steng du baM las chu'i dkyil 'khor bskyed do / /
de'i steng du d+haM las chos kyi 'byung gnas bskyed do / /
de'i steng du paM las pad+ma /
de'i steng du khaM las sna tshogs rdo rje bum pa'i lte ba la nyi ma'i dkyil 'khor de'i dkyil du hUM hUM de nyid sku gsung thugs kyi rang bzhin /
de las kha dog rnam pa lnga'i rang bzhin 'od zer rnam pa lnga spros te /
de bzhin gshegs pa sras dang bcas pa dang /
bla ma rnams spyan drangs te /
gong gi hUM nyid la thim pas hUM nas rlung gi dkyil 'khor gyi bar du byang chub sems kyi thig le gcig tu gyur nas /
thig le'i nang na hUM gnas par bsam mo / /
rang gi rlung gis thig le de nyid spyan drangs te /
gong gi hUM sna rtser bsam mo / /
de ltar nyin dang mtshan du bsgoms pas rtags 'byung ste /
smig rgyu la sogs pa 'byung ngo / /
gong ma de ltar bsgoms na /
sems kyi bde ba skye ba nas /
sangs rgyas dang byang chub sems dpa' dang phrad pa yin no / /
de yis go 'byed snying po brtsams pa yis /
khams gsum ma lus sems can thams cad kyis / /
dri med dge ba'i rtsa ba gang thob pa / /
rtog pa'i dra ba bsal nas kyang / /
bla med byang chub thob par shog /
chos thams cad go bar byed pa'i snying po /
slob dpon chen po snang ba mtha' yas rdo rjes mdzad pa /
sh+lo ka brgyas rim pa bdun du phye nas chos thams cad go bar byas pa'o / /
dpal dgyes pa'i rdo rje las /
snang ba mtha' yas rdo rje la zhal gyis gnang /
des yi ge 'di mdzad do / /
dpal dgyes pa'i rdo rje las slob dpon chen po snang ba mtha' yas rdo rjes mdzad pa'i go byed snying po rdzogs so //
