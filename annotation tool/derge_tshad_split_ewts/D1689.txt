@## / /
rgya gar skad du /
de bI tA re e ka bing+sha ti sto tra bi shud+d+he tsuN+Da ma Ni nA ma /
bod skad du /
lha mo sgrol ma nyi shu rtsa gcig la bstod pa /
rnam dag gtsug gi nor bu zhes bya ba /
mgon po thugs rje chen po dang ldan pa 'phags pa spyan ras gzigs dbang phyug la phyag 'tshal lo / /
phyag 'tshal rab tu dpa' ba'i sgrol ma / /
spros med rnam dag nam mkha'i dkyil na / /
pad+ma gser mdog gdan la bzhugs pa'i / /
sku mdog dmar mo me yi 'od can / /
phyag 'tshal zhal gcig phyag brgyad spyan rgyas / /
dga' ba'i phyag rgya dang po gnyis ni / /
rdo rje dril bu spyi bor bsnol nas / /
g.yas 'og mda' gzhu thugs kar 'dzin ma / /
phyag 'tshal gsum pas 'khor lo bsnams te / /
bzhi pa shes rab ral gri 'debs tshul / /
g.yon gyi gsum pas thugs kar dung 'dzin / /
bzhi pa na ni zhags pas brgyan ma / /
phyag 'tshal dkar mo zla mdangs sgrol ma / /
sku gsum rdzogs pa'i zhal gsum g.yas sngo / /
g.yon zhal 'dzam bu chu bo'i gser mdog /
rten 'brel dag pa'i phyag ni bcu gnyis / /
phyag 'tshal dang po mnyam pa'i phyag rgya / /
gnyis pa na ni kha T+wAM ga bsnams / /
'bar ba'i 'khor lo gsum pas legs 'dzin / /
bzhi pa yid bzhin nor bu bsnams ma / /
phyag 'tshal lnga pa rdo rje rab 'chang / /
drug pa na ni me tog phreng 'dzin / /
g.yon gyi gnyis pa ril ba spyi blugs / /
nyon mongs dri ma ma lus 'khrud ma / /
phyag 'tshal gsum pas ut+pal legs 'dzin / /
stong pa'i sgra sgrogs bzhi pa dril bu / /
lnga pa gter gyi bum pa thogs ma / /
drug pa po tis 'gro la chos ston / /
phyag 'tshal gser mdog can gyi sgrol ma / /
sna tshogs pad+ma zla ba'i gdan la / /
rdo rje skyil krung shin tu mdzes brjid / /
phyag bcu pha rol phyin bcu dag ma / /
phyag 'tshal dang po thugs kar phreng 'dzin / /
gnyis pa na ni shes rab ral gri / /
gsum pa mda' 'phen nyon mongs 'bigs ma / /
bzhi pa rdo rje lnga pa dbyu gu / /
phyag 'tshal g.yon gyis dar dpyangs rab bsnams / /
gnyis pa zhags pa gsum pa pad+ma / /
bzhi pa'i phyag gis dril bu dkrol ma / /
lnga pa na ni snying rje'i gzhu thogs / /
phyag 'tshal gtsug tor rgyal ba'i sgrol ma / /
chu skyes pad+ma ser po'i steng du / /
zag med bde rgyas zla ba'i gdan steng / /
sems dpa'i skyil krung brtan par bzhugs ma / /
phyag 'tshal dge ma gser gyi mdog can / /
thugs rje'i rang bzhin 'gro la rab brtse / /
zhal gcig phyag bzhi bdud bzhi 'joms ma / /
g.yas kyi dang pos dngos grub mchog stsol / /
phyag 'tshal rgyun mi 'chad pa'i bsam gtan / /
gnyis pa na ni phreng ba 'dzin ma / /
g.yon gyi dang po phyag mtshan gun+d+he / /
gnyis pa rin chen dbyu gu bsnams ma / /
phyag 'tshal hUM sgra sgrogs pa'i sgrol ma / /
dri med zla ba'i gdan gyi steng na / /
nyon mongs skyon bral dag pa'i sku mdog /
btso ma g.ya' bral gser gyi mdangs ldan / /
phyag 'tshal dpa' mo shes rab bdag nyid / /
thugs rjes 'khor ba zhe la mnan nas / /
ma rungs 'dul phyir hUM gi sgra sgrogs / /
dug gsum srid pa'i g.yul las rgyal ma / /
phyag 'tshal bden gnyis dag pa'i phyag rgya / /
'gro rnams thugs rjes rab tu bzung phyir / /
g.yas pa'i phyag gis mchog sbyin mdzad cing / /
g.yon pas pad+ma ser po 'dzin ma / /
phyag 'tshal rnam par rgyal ba'i sgrol ma / /
chu skyes pad+ma dmar po'i steng du / /
gti mug dag phyir nyi ma'i gdan steng / /
sems dpa'i skyil krung 'gro la gzigs ma / /
phyag 'tshal lha dang drang srong rnams kyis / /
khyod zhabs pad+mo spyi bor blangs nas / /
thugs rje che mnga' khyod la rab bstod / /
'gro ba kun gyi re gnas gyur ma / /
phyag 'tshal pad+ma rA ga'i mdangs ldan / /
phyag bzhi g.yas kyi dang po nyid na / /
rdo rje 'phyar zhing de 'og ral gri / /
g.yon gyis sdigs mdzub zhags pa bsnams ma / /
phyag 'tshal rgol ba 'joms pa'i sgrol ma / /
pad+ma ser dang nyi ma'i gdan la / /
dpa' ba'i stang stabs 'gying bag g.yon brkyang / /
tsham rngam nag mo khros pa'i bzhin 'phyar / /
phyag 'tshal na bza' gser mdog gos gyon / /
dbu skra gyen brdzes ltos 'gros brgyan ma / /
rin chen cod pan mkha' la rab 'phyar / /
phyag zhabs rin chen gdu bus brgyan ma / /
phyag 'tshal phyag bzhi g.yas kyi dang po / /
'khor lo 'dzin cing gnyis pa ral gri / /
skye gnas steng du zhags pa bsnams nas / /
g.yon gyi tha mas sdigs mdzub rab gdengs / /
phyag 'tshal dbang mchog ster ba'i sgrol ma / /
nyi ma pad+ma dkar po'i steng du / /
gdug pa 'dul phyir chu srin gdan steng / /
skyil krung phyed ma gser gyi mdog can / /
phyag 'tshal khros pa'i gnyer ma dang ldan / /
brjid pa'i sku mdog zhal gcig phyag bzhi / /
g.yas na mya ngan med pa'i yal ga /
gnyis pa rin chen bsnams shing mchog stsol / /
phyag 'tshal g.yon gyi dang po pad+ma / /
nyon mongs skyon gyis ma gos phyir bsnams / /
g.yon gyi tha mas bum pa legs thogs / /
'gro ba kun la dbang mchog ster ma / /
phyag 'tshal seng ldeng nags kyi sgrol ma / /
yi ge tAM las 'khrungs pa'i lha mo / /
chos kyi dbyings kyi ye shes mtshon pa'i / /
skra 'khyil me tog gis brgyan mdzes ma / /
phyag 'tshal g.yas brkyang zhabs la g.yon pas / /
thabs dang shes rab mi 'bral 'khril bas / /
pad+ma zla ba'i steng na bzhugs ma / /
zhal gcig phyag gnyis zhi ba'i gzugs can / /
phyag 'tshal g.yas pas 'gro la mchog stsol / /
g.yon na ut+pal rgyan rnams yongs rdzogs / /
sngo ljang 'gying bag ras ma'i mdog can / /
gzhon nu spyan yangs nu ma rgyas ma / /
phyag 'tshal mya ngan sel ba'i sgrol ma / /
ma chags pad+ma dmar po'i steng du / /
zla ba'i dkyil 'khor zhabs kyis mnan te / /
rol pa'i 'dug stangs 'gying bag mdzes ma / /
phyag 'tshal 'jig rten dbang du mdzad ma / /
sku mdog pad+ma rA ga ltar dmar / /
bzhad pa'i gad rgyangs tut+tA ra yis / /
'gro ba'i nyon mongs ma lus sel ma / /
phyag 'tshal zhal gcig phyag bzhis bdud 'dul / /
dang po gnyis ni spyi bor thal sbyar / /
g.yas 'og ral gri phyag rgya dang ldan / /
g.yon na mya ngan med pa'i yal ga /
phyag 'tshal 'gro ba 'gugs pa'i sgrol ma / /
gzi brjid phung po nyi ma'i steng na / /
pad+ma'i gdan la rol pas g.yas brkyang / /
'gying bag nag mo dbang gi las mdzad / /
phyag 'tshal dpa' mo gyad kyi cha byad / /
mtshan mo sprin rum mun pa'i mdog can / /
shin tu 'jigs rung bdud dpung zil gnon / /
nor gyi char 'bebs phongs pa sel ma / /
phyag 'tshal yi ge hUM gi sbyor bas / /
phyogs mtshams rnams nas gza' chen brgyad 'gugs / /
zhal gcig phyag gnyis g.yas pa lcags kyu / /
g.yon pas rol pa'i zhags pa bsnams ma / /
phyag 'tshal bkra shis ster ba'i sgrol ma / /
sna tshogs pad+ma zla ba'i gdan la / /
rdo rje skyil krung gser gyi mdangs ldan / /
zhal gcig phyag brgyad zla tshes brgyan ma / /
phyag 'tshal g.yas kyi dang po rtse gsum / /
gnyis pa na ni thugs rje'i lcags kyu / /
gsum pa rdo rjes bdud kyi dpung 'joms / /
bzhi pa shes rab ral gri bsnams ma / /
phyag 'tshal g.yon gyi dang po nor bu / /
longs spyod spel phyir thugs kar bsnams nas / /
'gro ba kun la bkra shis ster ma / /
gnyis pa lcags kyu gsum pa dbyu gu / /
bzhi pa nor gyi bum pa bsnams ma / /
phyag 'tshal smin par byed pa'i sgrol ma / /
bskal pa'i me ltar 'bar ba'i dbus su / /
nyi ma pad+ma dmar po'i gdan la / /
bzhengs pa'i 'dor stabs g.yas brkyang g.yon bskum / /
phyag 'tshal sku mchog shin tu mi bzad / /
pad+ma rA ga lta bur dmar zhing / /
dpa' ba'i cha byad zhal gcig phyag bzhi / /
drag mo chen mo dgra dpung 'joms ma / /
phyag 'tshal g.yas kyi dang po ral gri / /
gnyis pa mda' yis nyon mongs 'bigs ma / /
g.yon pa 'khor lo gnyis pa gzhu thogs / /
mchu dang smin ma khro gnyer gyen zlog /
phyag 'tshal khro gnyer g.yo ba'i sgrol ma / /
nyi ma pad+ma dmar po'i gdan la / /
g.yas brkyang gar gyis mi ro mnan nas / /
sku mdog nag mo 'jigs gzugs ldan ma / /
phyag 'tshal zhal dang smin ma rab bsdus / /
g.yas dkar g.yon dmar khro gnyer dang ldan / /
dmar ba'i spyan gsum sdang mig rab bgrad / /
mi yi rgyu ma zhal du gsol ma / /
phyag 'tshal sbrul dang stag gi gos gsol / /
thod pa'i cod pan mgo bo'i do shal / /
ral gri dbyu gu lcags kyu bsnams nas / /
g.yon pa mgo thod zhags pa 'dzin ma / /
phyag 'tshal dge legs zhi ba'i sgrol ma / /
pad+ma dkar po zla ba'i gdan la / /
rdo rje'i skyil krung zla ba'i mdog can / /
zhal gcig phyag drug sdig pa 'joms ma / /
phyag 'tshal don rtogs g.yas kyi dang po / /
rgyal ba'i spyod yul thugs kar phreng 'dzin / /
gnyis pa na ni legs pa'i phyag rgya / /
gsum pa'i phyag gis dbyu gu 'dzin ma / /
phyag 'tshal g.yon gyi dang po pad+ma / /
gnyis pa na ni ril ba spyi blugs / /
gsum pa 'dab rgyas ut+pal steng du / /
'gro ba'i lam ston po ti bsnams ma / /
phyag 'tshal chags pa 'joms pa'i sgrol ma / /
pad+ma dmar po nyi ma'i gdan la / /
spros med sems dpa'i skyil krung mdzes brjid / /
zhal gcig spyan gsum byi ru'i mdog can / /
phyag 'tshal hUM gi rig pa dang ldan / /
thabs dang shes rab 'brel pa'i phyag gnyis / /
g.yas pas rtse gsum thugs kar bsnams nas / /
dgra yi lus la rab tu bsnun ma / /
phyag 'tshal g.yon pas sdigs mdzub rab 'phyar / /
snying po 'bras bur bcas pa'i shing 'dzin / /
thugs kyi snying po yi ge bcu pas / /
dgos pa'i dngos grub ma lus 'byung ma / /
phyag 'tshal bde ba sgrub pa'i sgrol ma / /
pad+ma dkar po 'bar ba'i steng du / /
zla ba'i dkyil 'khor nyi ma'i gdan la / /
sems dpa'i skyil krung dpa' bar bzhugs ma / /
phyag 'tshal bde ba'i sku mdog dmar ser / /
zhal gcig phyag gnyis hUM gi phrin las / /
'jig rten gsum po dbang du bsdus nas / /
bde ba thams cad grub par mdzad ma / /
phyag 'tshal thogs med nam mkha'i lus can / /
phyag gnyis thugs kar 'dzin pa'i phyag rgya / /
zla ba'i dkyil 'khor rab tu bsnams nas / /
rin chen du ma'i rgyan gyis mdzes ma / /
phyag 'tshal rnam par rgyal ba'i sgrol ma / /
pad+ma dkar po'i steng gi zla ba'i / /
dkyil 'khor dbus na 'dab bzangs ngang pa'i / /
steng du sems dpa'i skyil krung bzhugs ma / /
phyag 'tshal zag med bde chen rab rgyas / /
sku mdog dkar mo dung gi mdangs ldan / /
zhal gcig phyag bzhi tA ra gnyis brjod / /
yi ge phaT kyis dug rnams sel ma / /
phyag 'tshal dga' ba'i phyag rgya dang ldan / /
phyag gnyis spyi bor lcags kyu rab 'dzin / /
g.yas 'og mchog sbyin g.yon gyi gnyis pa / /
ut+pal steng du po ti bsnams ma / /
phyag 'tshal sdug bsngal sreg byed sgrol ma / /
pad dkar zla ba'i dkyil 'khor dbus na / /
bde ba'i stan la sems dpa'i skyil krung / /
cung zad g.yas brkyang bar ni bzhugs ma / /
phyag 'tshal dkar mo dung gi mdangs ldan / /
sna tshogs dkar dmar 'od zer phreng bas / /
'gying bag sku la rab tu brgyan nas / /
'gro ba'i nyon mongs ma lus sel ma / /
phyag 'tshal bden gnyis dag pa'i phyag rgya / /
phyag gnyis thugs kar me thab bsnams nas / /
sdug bsngal ma lus bsreg par mdzad cing / /
'gro rnams thar pa'i lam la 'god ma / /
phyag 'tshal dngos grub 'byung ba'i sgrol ma / /
sku mdog dmar ser las kyi rigs mtshon / /
pad+ma dkar po steng gi zla ba'i / /
dkyil na sems dpa'i skyil krung bzhugs ma / /
phyag 'tshal dpal mo zhal gcig phyag gnyis / /
thabs dang shes rab 'brel pa'i phyag rgya / /
thugs kar gser gyi bum pa bsnams ma / /
dngos grub ma lus par ni ster ma / /
phyag 'tshal bum pa bzang dang nor bu / /
'dod 'jo'i ba dang dpag bsam shing chen / /
khyod zhabs dran pas 'dod dgu 'byung 'gyur / /
gang la ci 'dod re ba skong ma / /
phyag 'tshal yongs su rdzogs byed sgrol ma / /
ha las skyes pa'i khyu mchog steng du / /
pad+ma zla ba'i dkyil 'khor gdan la / /
phyed skyil rol pa'i 'dug stangs mdzes brjid / /
phyag 'tshal dkar mo zhal gcig spyan gsum / /
rnam par thar pa'i sgo gsum gzigs ma / /
zhe sdang ma spangs gnas su dag phyir / /
dur khrod stag gi sham thabs bcings ma / /
phyag 'tshal g.yas pas mu tig phreng 'dzin / /
thugs rje mi bzad rab tu khros pas / /
g.yon pa'i phyag na rtse gsum mdung thogs / /
dug gsum 'khor ba'i rgyu la bsnun ma / /
zla ba yar ngo'i tshes brgyad dag la / /
gang gis rnam dag gtsug gi nor bu / /
bstod pa'i rgyal po gus pa'i blo yis / /
lan grangs nyi shu rtsa gcig brjod na / /
rgyal po sbrul dang srin po mi rgod / /
me dang chu dang stag dang seng ge /
'jigs pa chen po brgyad las grol 'gyur / /
mu ge nad dang 'byung pos 'tshe ba / /
sdug bsngal yid mi bde las grol 'gyur / /
sdig pa chen po rnams dang skal ngan / /
'khrug dang 'thab rtsod nyes pa mi 'byung / /
nyon mongs mya ngan gdung ba rnams sel / /
sa 'og gter dang mig sman ri lu / /
rkang mgyogs la sogs dngos grub brgyad thob / /
sku dang gsung dang thugs kyi dbang phyug /
rdzu 'phrul kun 'gro gnas la sogs pa'i / /
dbang phyug las la dka' ba ma yin / /
bdag por byed dang dga' mgur bsgrub pa'i / /
'dod dgu 'byung ba'i dngos grub 'grub pa / /
de bzhin yon tan brgyad kyang thob 'gyur / /
yid bzhin nor bu dpag bsam shing dang / /
dpal ldan 'dod 'jo'i ba dang bum mchog /
bde ba dang bcas nor rnams 'grub 'gyur / /
mtshan mo rgyu dang lto 'phye 'byung po / /
sha za'i tshogs kyis glags rnyed mi 'gyur / /
tshangs pa khyab 'jug dbang phyug chen po / /
'jig rten gsum gyi bdag po rnams kyis / /
dgos pa'i don rnams 'grub par mdzad cing / /
bar du gcod pa rnams ni sel 'gyur / /
gang du tshe yi 'du byed btang dus / /
bde ba can gyi zhing du skye 'gyur / /
dngos grub 'byung gnas rje btsun sgrol ma'i / /
lha mchog rnams la bdag gis bstod pas / /
dge ba dri med zla ba rgyas 'dra'i / /
'od ltar dkar ba thob pa des ni / /
'jig rten rtsod pa'i skyon bral rdzogs pa'i / /
sangs rgyas thob nas sems can rnams la / /
bde chen char pa 'bebs par shog cig /
sgrol ma mngon par 'byung ba'i le'u bdun cu rtsa gnyis pa /
rnal 'byor bla na med pa'i rgyud kyi nang nas /
lha'i rnam grangs bstan pa'i le'u bcu gsum pa /
bcom ldan 'das shAkya thub pas gsungs pa dang mthun par /
lha mo sgrol ma nyi shu rtsa gcig la bstod pa rnam dag gtsug gi nor bu zhes bya ba /
slob dpon chen po sUr+ya gup+ta'i zhabs kyis mdzad pa rdzogs so // //
rgya gar gyi mkhan po dI paM ka ra shrI dz+nyA na dang /
bod kyi lo tsA ba rgya brtson 'grus seng ges mtho lding gser gyi lha khang du bsgyur cing zhus te gtan la phab / /
[]
