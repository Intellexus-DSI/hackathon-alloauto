@## / /
nor rgyun ma'i smon lam bzhugs // @## / /
sangs rgyas la gus rang bzhin g.yo sgyu med / /
sems can kun la byams shing stong par goms / /
rnam grol 'bras bur ldan la kun nas chags / /
byang chub sems dpa'i shes rab rno ba can / /
shin tu che ba'i rigs skyes gzugs mdzes pa / /
bdag ni skye ba skye bar bde gshegs kyi / /
snyan dngags mkhan po mnyam med rgya chen dang / /
tshe ring rigs skye skyes bu blo gros gsal / /
mkhas shing blo gros mi dman bcom ldan gyi / /
gsung rab la mkhas bde ldan snying rje can / /
rab tu dang 'gyur snyan dngags mkhan po dang / /
mar shes pha ma la gus nyid dang ni / /
rtag tu skye ba dran zhing tshul khrims ldan / /
chos kyi bdag nyid nor ldan rab ster dang / /
bla med mkhas pa'i grogs dang ldan pa dang / /
spro ldan stobs ldan dga' zhing mang pos bkur / /
nad rnams spangs shing sems can thams cad la / /
rjes su 'dzin zhing thos pa 'dzin pa dang / /
bsam pa dag cing bzod pa ldan pa de / /
ji srid 'jig rten phan pa 'byung ched du / /
sangs rgyas bcom ldan go 'phang bgrod gyur pa / /
de srid rtag tu yon tan 'di rnams ni / /
kun gyis brgyan pa bdag gis thob gyur cig /
bcom ldan 'das ma 'phags ma nor rgyun ma la phyag 'tshal lo / /
rtog par gsungs pa'i cho gas yongs su bklags byas shing / /
'dzin na rnam pa sna tshogs rin chen gser gyi rang bzhin gyis / /
khang pa stong phrag thams cad gang ba nyid du mdzad pa yi / /
'jig rten kun gyi yum gyur de la gus pas phyag 'tshal lo / /
lha mo khyod ni yon tan rin chen kun gyi gter chen te / /
sems can don mdzad nor dang 'bru rnams phun sum tshogs pa'i rgyu / /
do shal cod pan ldan zhing nor bu dpag bsam shing rnams kyis / /
'jig rten gsum gyi mgon mdzad nor 'dzin nor rgyun ma la 'dud / /
nad dang 'jigs pa'i 'chi ba'i skyon mang sgrol / /
dbul ba'i sdug bsngal rma yi 'tsho byed sman / /
skal bzang gzugs kyi yon tan rigs dang rus / /
thams cad sbyin mdzad khyod kyi zhabs la 'dud / /
gang zhig yang dag bla ma'i cho gas yongs su klog byed na / /
phun tshogs yangs pa bde 'gro nye bar ster byed pa / /
nor rgyun zhes pa'i ming can gzugs de la ni dus rtag tu / /
mtha' dag sems can phan par sems pas gus pas phyag 'tshal lo / /
gang zhig yang dag dran las mi rnams longs spyod yun ring du / /
rab tu 'phel zhing dbul dang nad dang sdig pa sel mdzad cing / /
dpag bsam shing dang mtshungs pa nor rgyun ming can de la'o / /
'gro la phan pa'i ched du gus pas spyi bos phyag 'tshal lo / /
bcom ldan 'das ma nor rgyun ma'i sgrub thabs dang mtshan brgya rtsa brgyad pa dang /
smon lam dang bstod pa rnams rdzogs so // //
tshul 'di ni dpang lo tsA ba dpal ldan blo gros brtan pas zhol phug tu /
rgya dpe las bsgyur cing zhus te gtan la phab pa'i yi ge pa dang bskul ba po ni dge ba'i bshes gnyen rin chen mtha' can yin no // //
