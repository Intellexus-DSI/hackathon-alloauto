@## / /
rgya gar skad du /
nI lAM ba ra d+ha ra badzra pA Ni sA d+ha na no pi ka tsan+d+ha nA ma /
bod skad du /
lag na rdo rje gos sngon po can gyi sgrub pa'i thabs mdor bsdus pa zhes bya ba /
dpal phyag na rdo rje la phyag 'tshal lo / /
sngar nyid don dam thugs chud 'gro ba'i don du rdo rje'i sku / /
gnas mdzad mthu stobs khyad 'phags gdug pa rnams kyi dgrar gyur pa / /
rgya mtshor zhabs gzhag 'jig dus me dpung dang ldan snying rjes khros / /
rtog pa'i sdug bsngal thar mdzad khyod la dngos po kun gyis 'dud / /
rtsod pa'i dus gang phrad gyur brtson 'grus chung zhing blo zhen pas / /
shin tu bsdus la dga' zhing ma btsal 'bras bu 'dod la gzud phyir dran / /
de la snying rje chen po dang ldan pa'i rnal 'byor pas khrus byas te /
yid du 'ong ba'i bsam gtan gyi khang par stan bde ba la 'dug nas rang gi snying ga'i sa bon gyi 'od zer gyis phyogs bcu gang+gA'i klung gi sangs rgyas rnams dang de'i sras rnams mdun du spyan drangs te /
mchod pa'i yo byad lngas yang dag par mchod pa /
sdig pa bshags pa la sogs pa bya'o / /
de'i rjes su oM ma hA shU n+ya tA dz+nyA na badzra swa b+hA wa At+ma ko\u0f85haM zhes brjod pa dang bcas pas stong pa nyid du bsgom mo / /
de nas paM las pad+ma'i steng du zla ba'i dkyil 'khor hUM dang bcas pa bsams te /
de yang ring po'i sgra dang ldan zhing 'od zer 'phro ba can no / /
de yongs su gyur pa las rdo rje rtse lnga dang ldan pa'i sa bon las 'od 'phros te /
phyogs bcu gang+gA'i klung gi bye ma snyed kyi sangs rgyas spyan drangs te /
de nyid la thim nas /
de yongs su gyur pa las sangs rgyas gos sngon po can /
zhal gcig phyag gnyis pa /
g.yon brkyang ba g.yas bskum pa /
sku mdog mthing nag spyan me'i phung po 'dra ba /
ya sos ma mchu mnan pa /
'brug sgra can gyi dbugs tsha ba /
skra gyen du brdzes pa /
phyag g.yas na rdo rje rtse lnga pa bsnams pa /
g.yon na sdigs mdzub mdzad pa /
gos sngon po can la ltos 'gro brgyad kyis brgyan pa /
bdud la sogs pa tshar gcod pa'i tshul can du bdag nyid bsam mo / /
rang gi snying ga'i sa bon gyis rang dang 'dra ba'i ye shes sems dpa' spyan drangs te /
snying po bzhis tha mi dad par bya /
de nas byin gyis brlab cing dbang bskur ro / /
ji srid skyo bar ma gyur gyi bar du bsgom zhing /
skyo ba'i tshe sangs rgyas gang+gA'i klung gi rjes su gnang ba'i phreng ba'i sngags kho na bzlas par bya'o / /
bsdus pa dag la dga' bas ni /
oM nI lAM bar d+ha ra badzra pA Ni hr-i da ya ma ho kro d+ha sA d+ha hUM phaT /
snying po'i sngags nyi shu rtsa gcig pa'o / /
oM nI lAM bar d+ha ra badzra pA Ni d+har ma hA kro d+ha sA d+ha hUM /
nye ba'i snying po dang /
yang snying ste bcu bdun pa'o / /
gtong bar 'dod pa'i tshe gtor ma phul la /
ye shes sems dpa' phyung ste gshegs su gsol lo / /
spyod lam thams cad du yang rang lha'i nga rgyal dang ldan pas gnas par bya'o / /
kha zas gos sogs zas skom dang / /
dbul ba kun zad nad med dang / /
'jigs chen brgyad dang sdug bsngal sogs / /
'jigs pa med cing gang bsam pa'i / /
'dod pa'i don rnams thams cad ni /
sgrub thabs 'di las 'byung 'gyur ro / /
'gro rnams 'dod pa tha dad pas / /
de la dgongs nas bde gshegs kyis / /
byang chub lam ni sna tshogs gsungs / /
rang 'dod lam ni thob bya'i phyir / /
dad pas bla ma bzang btsal te / /
ji srid bla ma mnyes byas nas / /
'dod don man ngag blang bar bya /
mnyes pas yin gyi gzhan gyis min / /
bdag gis sgrub thabs mdor bsdus smras / /
smras pas zla ba lngar gsal ba'i / /
dag cing nam mkhar mi shong ba'i / /
dge ba gang gis thob pa gang / /
'dir bzhugs 'dod lha'i zhal mthong shog /
dpal phyag na rdo rje'i sgrub thabs mdor bsdus pa zhes bya ba /
nam gru'i rigs las byung ba /
dngos grub brnyes pa'i slob dpon chen po dzA ba ri pas mdzad pa rdzogs so // //
bal po'i paN+Di ta de wa pUr+Na ma ti dang /
bod kyi lo tsA ba chos kyi bzang pos bsgyur ba'o //
[ ]
