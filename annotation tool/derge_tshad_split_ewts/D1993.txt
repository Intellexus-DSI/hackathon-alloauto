@## / /
las kyi gshin rje'i mchod pa'i cho ga bzhugs so / @## / /
bcom ldan 'das zhe sdang gshin rje gshed la phyag 'tshal lo / /
rang gzhan bar chad zhi ba dang / /
dngos grub mthar phyin bya ba'i phyir / /
las kyi gshin rje 'khor bcas kyi / /
mchod pa'i cho ga 'di ltar bya / /
rnal 'byor ldan pas mdun bskyed mchod / /
ri rab bang rim bzhi pa yi / /
rtse la chos kyi rgyal po ni / /
nag po zhal gcig phyag gnyis pa / /
pad+ma nyin byed ma he'i steng / /
g.yas bskum g.yon brkyang rol pas bzhugs / /
rdo rje thod dbyug sbrul zhags 'dzin / /
dar dang stag lpags na bza' gsol / /
sbrul dang rus pa'i rgyan gyis brgyan / /
zhal gdangs mche gtsigs khro gnyer bsdus / /
spyan gsum drag po'i me stag 'phro / /
skra ser sma ra gyen du 'dzings / /
rngam gtsigs gtum po mi sdug pa / /
mchan khung g.yon na tsa muN+Da / /
rnam dag rtse gsum 'dzin pa bskyed / /
de yi phyi rim steg bu la / /
ya ma rA dza skyod byed 'bar / /
ma ru tse dang ral dgu ldan / /
ded dpon mngags pa pho nya'i tshul / /
'khor dbyug pad+ma ral gri rnams / /
thams cad rdo rjes mtshan pa 'dzin / /
g.yas su ya ma d+hu ti dang / /
kA la pa sha daN+Di nag /
ya ma daM Sh+T+ri lcags kyu dang / /
zhags pa be con mche ba rnams / /
'khor los mtshan pa phyag na bsnams / /
g.yon du kA la ra tri dang / /
gsod ma nag mo chen mo dang / /
nam gru sha ka li la sogs / /
me long nad rkyal dru bu dang / /
khram shing pad+mas mtshan pa 'dzin / /
g.yon na sho rde dkar nag go / /
sngo dkar dmar ba'i kha dog can / /
cha lugs gtso bo bzhin du bskyed / /
de yi phyi rol stegs bu la / /
phyogs bzhir rgyal po chen po bzhi / /
g.yas g.yon gza' brgyad klu chen brgyad / /
de yi phyi rim stegs bu la / /
phyogs skyong bcu dang sde brgyad dang / /
rgyu skar nyi shu rtsa brgyad rnams / /
rang rang gzugs sam gtso bo bzhin / /
'byung po kun gyis bskor ba bskyed / /
gnas gsum byin brlabs dbyings nas dgug /
dbang bskur rdo rje sems dpa'i rgya / /
tshogs dang gtor ma'i mchod pa dang / /
gur phod dang ngar glud dang / /
nam mkha' ba dan mda' dang 'phang / /
srog chags sna tshogs ngur ba dang / /
rin chen lnga dang 'bras bu dang / /
gling dang gling phran la sogs pas / /
mchod dang bstod pa las bcol bya / /
'jig rten rang gi 'dod pa dang / /
mthun pa'i las kun bka' bzhin bsgrub / /
gangs ri'i khrod na rgyal po'i bu / /
sbyin bdag chen po'i bzhed pa bzhin / /
bod kyi lugs dang mthun pa 'di / /
'gro la phan pa'i ched du bsgrubs / /
bla ma'i lung dang mi 'gal zhing / /
gdul bya'i blo dang mthun pa yi / /
man ngag lha yi rjes gnang nas / /
b+hang+ga la las brjod pa yin / /
rgya gar shar phyogs kyi paN+Di ta dar+pan A tsar+yas mdzad pa rdzogs so // //
paN+Di ta de nyid dang /
lo tsA ba zhe sdang rdo rjes dag par bsgyur ba'o / /
[ ]
