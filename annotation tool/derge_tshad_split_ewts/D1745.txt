@ / /
rjes chags kyi sbyor bas de kho na nyid kyi rnal 'byor la 'jug pa'i man ngag bzhugs / @## / /
dpal rdo rje mkha' 'gro la phyag 'tshal lo / /
'khrul pa mya ngan thang chen la / /
nyon mongs nyi mas rab gdungs pa'i / /
'gro ba 'tsho ba'i klung gyur pa / /
srog 'dzin mgon la nyer btud nas / /
gang gis nyon mongs zhi byed pa / /
rtogs dka' thabs mang rgya mtsho las / /
mchog gyur mgon pos gsungs pa'i don / /
bla ma'i gsung las blangs pa brjod / /
'di na gang dag nyon mongs can / /
nyon mongs spong ba nyon mongs 'gyur / /
ji ltar bkres pas kha zas dang / /
skom pa chu la rgyab phyogs bzhin / /
dper na me yi bud shing dang / /
ma phrad sdud cing mi gsal zhing / /
'chi 'gyur de ltar 'gro ba'i sems / /
'dod pa spangs na rung 'gyur bzhin / /
yul la shin tu chags pa'i sems / /
'dod pa spangs pas zlog byed pa / /
de ltar mi 'gyur thabs dman phyir / /
nyon mongs 'phel ba kho nar zad / /
gang dag shin tu bcings pa'i mi / /
'dug na gzhan du 'gro ba yi / /
bsam pa rtag tu sten byed cing / /
lus sems bde bar mi 'gyur bzhin / /
sems mi bde ba don gnyer bas / /
de rnyed par ni ma gyur par / /
kun tu rtog pa rgyas 'gyur zhing / /
gnyug ma'i yid gnas mi 'gyur ba / /
dper na glang chen ma rungs pa / /
gang tshe chang gis rab myos pa / /
phyi nas ngang gis dul 'gyur ba / /
de ltar sems kyi glang po yang / /
yul gyi chang gis rab myos na / /
dmu rgod rtog pa dul 'gyur zhing / /
gnyug ma rnal 'byor pa yis len / /
gang dag spros pas ma spros pa'i / /
gnyug ma'i sems yid ma rnyed na / /
rtog pa'i dra bas 'chad min te / /
rtog las 'khor ba sna tshogs 'byung / /
de phyir yang dag gnyug ma'i yid / /
mthong bar 'dod pas lus dang sems / /
kun rtog rlung rnams zhi bya'i phyir / /
nam yang gdung bar mi bya'o / /
de ltar gdung ba spangs pa las / /
sems ni bde ba'i ngo bor 'gyur / /
'khrul pa'i sprin stug 'gag 'gyur zhing / /
'od gsal dri med nam mkha' mthong / /
bde de 'dod pa kun las 'byung / /
yang dag bla ma'i man ngag gzhan / /
thabs dang bcas pa'i rnal 'byor pas / /
rtag tu 'dod pa'i yon tan bsten / /
gti mug 'khrul pa las kyi sbrus / /
sdug bsngal dba' klong cher 'khrugs pa'i / /
'khor ba'i chu bor bying ba yi / /
'gro la brtse ba chen po bskyed / /
'dir ni 'di don 'dis mi nus / /
yang dag ye shes snang ldan pa'i / /
yi dam rgyal po'i gzugs kyis ni / /
sems can skyabs la brtson par bya / /
rang gi bskyed pa yi ge'i gzugs / /
de nyid snying gi dkyil du gzhag /
'od kyis sdig pa zad byas te / /
'gro mang sdug bsngal zhi bar bya / /
btus pa'i sbyor bas lha gang gi /
gnas la dad pas de nyid bsam / /
byin gyis brlabs dang dbang bskur ba / /
gzhug dang mchod sogs thams cad bya / /
de nas bzhin bzangs mig yangs ma / /
lang tsho rgyas shing skye gnas dang / /
nu ma mkhrang zheng sha rgyas pa'i / /
bu mo yid 'ong mdun du bzhag /
gtsug tu mdzes dang ro ldan dang / /
bu ga 'phen dang bskyod pa dang / /
mtshams su mdzes par gyur pa yis / /
mdzes pa mdzes par bya ba dang / /
rnal 'byor la ni rtag gus shing / /
lhag par zab mo'i chos la dad / /
khro med rnam rtog spangs pa'i bdag /
yongs su smin byas byin gyis brlab / /
gtso nyid gang gi rig ma ru / /
cho ga mkhas pas bsgoms nas kyang / /
de ru ye shes 'khor lo gzhug /
mtshan ma gnyis kyang sngags kyis sbyang / /
ling ga brtan por gyur pa ni / /
skye gnas dbus su gzhag par bya / /
dam por 'khyud pas gnas nas ni / /
yang dang yang du tsum+pa bya / /
sen mos cung zad brud pa dang / /
ma mchu so yis btsir bar bya / /
mig ni rab tu bsgyur bya zhing / /
lce yang lce yis bskyod par bya / /
mgrin par nga ros dgang ba dang / /
gshugs pa'am yang na gsal po ru / /
chags pa'i tshig gis sbyor ba yis / /
kha sbyor bde ba dang po bsgom / /
sum cu rtsa gnyis 'dab ldan pa'i / /
rlung gi rang bzhin pad+ma las / /
mgrin par 'bar ba'i ye shes ni / /
bya ba grub pa nyon mongs 'joms / /
de ru rdo rje nub gyur nas / /
rked pa bskyod pa spangs nas ni / /
lus ngag sbyor dang ldan pa yis / /
dgram zhing bsdu ba dag tu bya / /
mig ni sna rtser phab nas su / /
gzugs sogs yul la ma zhen par / /
de dag las skyes bde ba mchog /
yang dag ye shes gnyis pa bsgom / /
brgyad gnyis 'dab mar bcas pa yi / /
chu yi ngo bo pad+ma las / /
snying gar 'bab pa'i ye shes ni / /
so sor kun du rtog par brjod / /
sgyu rtsal mkhas pas bskyod bya zhing / /
bu mos kyang ni rked pa bskor / /
dbugs kyang cung zad cung zad bsdam / /
dal gyis sgyu rtsal thams cad spyad / /
mig ni mi 'dzums par gyur pas / /
reg la rtog cing ma zhen par / /
bde ba'i ye shes gsum pa ni / /
rnal 'byor mkhas pas rtogs par bya / /
bcu drug phyed kyi 'dab mar bcas / /
chu yi rang bzhin pad+ma las / /
lte bar 'bab pa'i ye shes ni / /
me long lta bur yang dag brjod / /
rigs kyi mtshan ma sa bon bcas / /
nor bur chud par bsam bya zhing / /
rlung dang yid ni mi rgyu bar / /
byas te mkhas pas 'dod pa gzung / /
gos med rtog pa nyer zhi ba / /
mig gnyis rab tu gdangs pa yis / /
rang byung gzhon med mkhas mnyam pa'i / /
ye shes bzhi pa gsal por bsgom / /
drug cu rtsa bzhi'i 'dab ldan pa'i / /
'dab skyes sa yi rang bzhin las / /
de 'dab de ru zin gyur pa'i / /
ye shes mnyam pa nyid du brjod / /
gal te der ni ma zin na / /
bde ba chen po mi gsal zhing / /
phung po skye mched nyams pa dang / /
gnyis med ye shes rtogs mi 'gyur / /
dar ras las byas skud pa drug /
sor bcu drug gis rked pa bsdams / /
bu mo'i khrag gis bsgos pa dang / /
sbrul gyi shun par yang dag ldan / /
sor bcu gnyis ldan shing bu la / /
mtha' ru sor gnyis dor ba dang / /
dkyil du srad bus bcings nas ni / /
sor drug rdo rje'i mdud pa byas / /
sor gnyis mtha' ru sbrel byas nas / /
mkhas pas rang gi rked par bcing / /
mdun gyi shing bus phra bkod de / /
lte ba'i phyogs su gzhag par bya / /
bu mo'i byin pa g.yon pa ni / /
skyes bu'i drug khug g.yas pas blang / /
dbugs bsdams pa dang ldan pa yis / /
rtag tu thur sel brkyang bar bya / /
glang po'i sna yi sbyor ba ni / /
lag pa glang po'i sna lta bu / /
sna lnga sbyar bar byas pa yis / /
de ru sems 'gag the tshom med / /
spu yi rtsa ba brdungs pa ni / /
lcags kyi snod du yun ring btsos / /
rtsig pa phud de ka ra dang / /
til dang sbyar ba mkhas pas bza' / /
'di ni zos pa tsam gyis kyang / /
stobs 'phel mdangs dang ldan pa dang / /
thig le 'dzin pa'i thabs kyi mchog /
sman gyi sbyor ba dam pa'o / /
ba'am ra yi 'o ma ru / /
ka ra ha sa de bar sbyar / /
'di ni bcud len mchog tu bshad / /
thig le 'dzin pa nyid yin no / /
bya yi brun dang mi khyi yi / /
rus pa bzhibs pa'i lde gu yis / /
rdo rje rtag par bsku byed pa'i / /
sa bon 'byung bar mi 'gyur ro / /
khyim bya'i tshil bu til mar dang / /
byi'u yi sha rnams yang dag sbyar / /
de yis pad+ma la bskus na / /
che ba'ang zum nas thig le 'dzin / /
lcum gyi rtsa ba brdungs pa yis / /
pad+mar bskus na de 'dzin to / /
sa bon mi 'byung thabs kyi mchog /
khyad par rdzas kyi sbyor ba'o / /
sna tshogs thabs la ma rmongs pas / /
nan tan byas te bzung ba de / /
myur du 'bad pas lus ngag dang / /
sems kyi rtsal gyis bzlog par bya / /
lus kyi rtsal gyis lte ba brdebs / /
de tshe ngag stobs yi ge hUM / /
laM yig phreng bar brgyud ma ni / /
drangs par bsams pa sems kyi stobs / /
mnyam gnas bskyod pa'i sbyor ba ni / /
dgu po lus stobs hUM yig gi /
nga ro drag pos mgrin par dgang / /
maM yig phreng ba sems kyi rtsal / /
snying gnas lus stobs sprug pa dang / /
ngag gi 'dren pa AH yig 'don / /
paM yig phreng bar bsams pa yin / /
gsung gi dbang phyug gnas su drang / /
lus kyi rtsal gyis mgrin par dgug /
ngag ni oM yig 'dod la brtson /
tAM yig phreng bar bsam pa yis / /
phyag rgya chen po'i gnas su drang / /
sgo dgu dag pa'i sbyor ba yis / /
rlung dang de bsres rtsa mig dgang / /
sdigs mdzub 'phen pa'i rtsal gyis kyang / /
yang dang yang du spro bar bya / /
de ltar sbyor ba de dag gis / /
spu yi khung bu'i gnas su yang / /
bde ba'i ye shes g.yos gyur te / /
kun rtog rdul dang bral bar 'gyur / /
de nas rnal 'byor mkhas pa yis / /
d+hU tI dkar po stong pa ru / /
snying gi lam nas sems bcug pas / /
sna tshogs rtog pa nub par bsgom / /
d+hU tI'i nang du rang gi sems / /
thig le'i gzugs kyis gnas pa ni / /
thur du bab ste nor bu yi / /
nang du yang dag gnas par bsgom / /
thams cad stong pa bde ba che / /
brjod med rang bzhin shes dka' zhing / /
rnam rtog dba' rlabs nyer zhi ba / /
gsal ba'i ro ldan nyams su myong / /
ba spu gyen du log pa dang / /
lus ni drag tu 'bar ba dang / /
'dar dang g.yo 'gyur mchi ma 'dzag /
rngul bar 'gyur ba de dag rtags / /
yang na rtag par dgod pa dang / /
ngu ba'am brgyal zhing 'gyel bar 'gyur / /
reg pa la sogs rkyen dag las / /
bde ba bzod dka' skye bar 'gyur / /
rtog med nyam nga rnam par spangs / /
dga' ba rgyas shing ngo tsha med / /
glu len sgra 'byin 'dod pa'i sems / /
rang 'byung bde ba'i ros myos rtags / /
de ltar yang dag goms pa las / /
snang ba ye shes chen por 'char / /
phyag rgya ma la ltos med par / /
sgrib bral bde ba rgyas par 'gyur / /
bzang ngan bdag dang gzhan la sogs / /
yod dang med pa'i sbyor nyid dang / /
'dir ni skyon dang yon tan sogs / /
bde ba che la mi mnyam med / /
bstod grags rnyed ldan bder gyur pa / /
'dir ni smad cing ma grags dang / /
dbul po sdug phongs gang gyur pa / /
bye brag med pa rtog pa'i gdeng / /
mdor na gang tshe rnal 'byor pas / /
rtsol dang mi rtsol nyer zhi zhing / /
blang dor med par gang spyod pa / /
byang chub spyad pa rlabs chen po / /
de ltar ma nyid bde ba che / /
mtha' bral rgyun mi 'chad pa yi / /
nyams su myong ba ma bstan par / /
sgyu 'phrul phyag rgya bzang mo bsten / /
mi mo mtshan nyid rab ldan zhing / /
rigs kyi dbye bas phye ba ni / /
rgyud las gsungs bzhin rnal 'byor pas / /
kha dog mtshan ma kun shes bya / /
'gro tshogs chags sogs nyon mongs dang / /
sdug bsngal gdung ba bsil byed pa / /
rnal 'byor mchog gi rgyud rnams las / /
rgyal bas gcig tu bka' stsal pa / /
dam pa'i man ngag la brten te / /
gsang chen theg pa'i lam gyi tshul / /
yang dag sbyar ba byas pa las / /
'jig rten 'khor ba nub par shog /
paN+Di ta chen po don yod rdo rje'i zhal snga nas mdzad pa /
rjes chags kyi sbyor bas de kho na'i rnal 'byor la 'jug pa'i man ngag ces bya ba rdzogs so //
