@# / /
rgyal po chen po rnam thos sras kyi sgrub thabs / @## / /
rgya gar skad du /
ma hA rA dza bai shra ba Na sA d+ha naM /
bod skad du /
rgyal po chen po rnam thos sras kyi sgrub thabs /
dpal phyag na rdo rje la phyag 'tshal lo / /
nor gyi dbang phyug rin chen gter mnga' ba / /
gnod sbyin kun gyi nor 'chang kun gyi rje / /
byang phyogs skyong ba'i rgyal po rnam thos sras / /
dngos grub mchog stsol mdzad la phyag 'tshal te / /
ngal bso dge ba stobs po che / /
sgom zhing seng ge'i gdan la bzhugs / /
phyag gnyis be con ne'u le bsnams / /
de sgrub cho ga bshad par bya / /
ga bur la sogs lci ba yis / /
sngags brjod sa gzhi legs par byug /
tshom bu dgur ni me tog dgod / /
dam tshig bdun dang ldan pa yis / /
rgyal po'i rten gsum gzugs par bya / /
bdag nyid cho ga rdzogs byas la / /
sngags brgya bcu pa gsum bzlas pas / /
phyogs mtshams kun du bsang gtor bya / /
snying gar sa bon bsams pa las / /
byang phyogs 'od zer rab spros te / /
gnod sbyin bye ba 'bum gyi gtso / /
rgyal po rnam thos spyan drangs te / /
mdun du legs par bzhugs par bsam /
de la bsang gtor nas brtsams te / /
rgyal po 'khor bcas legs par mchod / /
oM a mr-i ta kuN+Da li ha na ha na hUM phaT /
de la mchod pa'i yi ge la / /
yi ge gsum dang ldan pa yis / /
so sor legs par sbyar te dbul / /
spyi gtsug shog ma snying ga yi / /
oM AHhUM gi 'od zer gyis / /
rgyal po 'khor dang bcas pa rnams / /
'od zhu stong pa'i rang bzhin bya / /
de nas mdun du zlo las ni / /
rin chen khang pa brtsegs mar bsgom / /
zur bzhi rim gsum khang brtsegs pa / /
dbus ma'i pho brang sum brtsegs te / /
rtse mo rin chen nor bus brgyan / /
dra ba dra ba phyed pas bskor / /
shar phyogs shel dang bai DUr+ya / /
pad+ma rA ga gser gyi ni / /
ka ba stong phrag bcu yis brgyan / /
de yi phyi rol phyogs mtshams su / /
bum pa bzang po dpag bsam shing / /
rin chen rdzing bu 'dod 'jo ba / /
brgyad brgyad lnga yis rab tu mdzes / /
rin chen 'bar bas yongs su bskor / /
dbus su sa bon yi ge las / /
'od zer sna tshogs rab 'phros nas / /
don byas slar 'dus bai la thim / /
de las rgyal chen 'khor bcas rdzogs / /
rin chen pho brang dam pa dang / /
mi 'jigs seng ge'i gdan steng na / /
bai las byung ba'i mgon po ni / /
ngal bso dge ba stobs po che / /
g.yas na rin chen rgyal mtshan 'dzin / /
g.yon na gter kyi ne+e'u le bsnams / /
sku ni gser gyi 'od pas mjes / /
zhal nas rin chen char pa 'bebs / /
thugs rjes phongs pa las sgrol mdzad / /
sku la rin chen rgyan gyis spras / /
phrag gong g.yas g.yon nyi zlas brgyan / /
nyi ma 'bum gyi gzi mdangs can / /
dbu la rin chen rgyan gyis spras / /
gnod sbyin bye ba'i 'khor rnams dang / /
nam mkha'i sprin tshogs bzhin du bsam / /
nam mkha' mdzod la mnga' brnyes pa / /
sems dpa'i skyil mo krung gis bzhugs / /
de nas rgyal po spyan drangs te / /
mgon po kun gshegs dam tshig can / /
da lta snyigs ma lnga yi dus / /
mtshams med lnga ni kun spyod cing / /
thams cad nyon mongs 'dam bying sar / /
gzigs shing gshegs pa'i gnas ngan yang / /
shAkya seng ge'i spyan sngar khyod / /
thugs dam gang bzhes de dgongs la / /
'dren pa'i bstan pa bsrung ba dang / /
sems can kun la sman slad du / /
byang phyogs gnas na bzhugs pa rnams / /
sems can don phyir gshegs su gsol / /
phyag na rdo rje thugs gnas pa'i / /
hUM las spros pa'i 'od rnams kyis / /
rang bzhin rgyal po rnam thos sras / /
gnod sbyin 'bum bcas bkug nas ni / /
nor bu'i gong khyer de dbus su / /
mdun gnas rgyal po de la bzhugs / /
rin chen dbang bskur byin brlabs nas / /
de nas bsang gtor nas brtsams te / /
rin chen bdun dang bkra shis brgyad / /
'dod pa'i yon tan lnga yis mchod / /
gu gul dud pa dbul zhing bstod / /
de nas thugs ka'i zla ba la / /
sa bon sngags kyis yongs bskor te / /
lce la rdo rje sbu gur bsam / /
sngags kyi bzlas pa spro bsdu ni / /
so so'i thugs kar dmigs la bzlas / /
tar+ya thA /
oM hi li ma Ni b+ha dra /
hi li hi li ma Ni b+ha dra /
ki li ma Ni b+ha dra /
ki li ki li ma Ni b+ha dra /
ku ru ma Ni b+ha dra /
ku ru ku ru ma Ni b+ha dra /
tu ru ma Ni b+ha dra /
tu ru tu ru ma Ni b+ha dra /
su ru ma Ni b+ha dra /
su ru su ru ma Ni b+ha dra /
tsu ru ma Ni b+ha dra /
tsu ru tsu ru ma Ni b+ha dra /
oM e h+ye hi hiSh+Tha tiSh+Tha a ba ta ra tiSh+Tha a ba ta ra tiSh+Tha me tsa ya /
tar+ya thA /
bud+ha ni su te ne+e /
su ra me ne+e /
su pa de re /
su su sh+ye /
hi li mi li swA hA /
hUM bai shra ba Na ye swA hA /
'di brjod bsnyen pa 'bum phrag bcu / /
zla ba yar ngo'i bco lnga la / /
tsan+dan dkar po'i dkyil 'khor byas / /
der ni rgyal po la dmigs nas / /
a ka ru bsregs sngags bzlas bya / /
'dir ni brgya dang rtsa brgyad bzlas / /
nyin dang mtshan mo lan drug tu / /
rgyal po la dmigs sngags bzlas na / /
rtag tu rjes su 'brang bar bgyid / /
dpag tshad brgya ni tshun chad du / /
gnod sbyin rnams kyis srung bar byed / /
bsam pa thams cad yongs rdzogs shing / /
kha na ma tho med pa yi / /
zas dang skom dang bca' ba dang / /
nor bu dbyig dang gser sprul bgyid / /
rin po che yi gter la sogs / /
bsod nams tshad med 'grub par 'gyur / /
phun sum tshogs pa thams cad 'grub / /
de la sogs pa ma lus 'grub / /
ngal bar gyur na gshegs su gsol / /
mchod bstod bzod par gsol ba dang / /
dkar gtor btang la phrin las bcol / /
zlo la sogs pa'i snod bskyed la / /
khaM las zhal zas bskyed par bya / /
oM a kA ro mu khaM sarba d+has+thA rde Ar+ya nut+pan+da tAta oM AHhUM /
sangs rgyas spyan gyis spel byas la / /
sngags rgyal bcu gsum pa bzlas bya / /
hUM bai shra ba Na ye i rda ba li kr-it+nabye sa sam ya rak+Shan+tu ma ma se d+him+me pra yats+tsha /
ma ma sarba karma sA d+hu a mo g+ha swA hA /
so so'i sngags la btags la dbul / /
hUM byang phyogs skyong ba'i rgyal chen rnam thos sras / /
gtor ma phul ba 'di dag bzhes nas kyang / /
bdag cag 'khor dang bcas pa la / /
bu sdug bzhin du bskyang bar mdzod / /
bdag la gnod par sems pa yi / /
log par zhugs pa'i sems can kun / /
de yi phru ma gzhom pa dang / /
gtan nas brlag pa'i phrin las mdzod / /
bai yig sum cu rtsa gnyis bsring / /
snying ga'i lcags kyu bkrol la gshegs / /
oM khyed kyis sems can don kun mdzad / /
rjes su mthun pa'i dngos grub sprul / /
byang phyogs gnas su gshegs nas kyang / /
slar yang 'byon par mdzad du gsol / /
dam tshig sems dpa' 'od zhu bya / /
rgyal po'i gzugs brnyan byas pa la / /
rang bzhin rgyal po bkug la bstim / /
zhabs kyis mnan la dbang du bsdu / /
hU~M bai shra ba NAya a nu ra tsa ku ru hUM /
de ltar rdzogs par byas gyur na / /
rgyal po rnam thos sras bcas kyis / /
'dod pa thams cad skong bar byed / /
nam mkha' mdzod la mnga' brnyes 'gyur / /
slob dpon chen po 'gro bzang snying pos mdzad pa'i rnam thos sras kyi bde byed kyi brtag pa rdzogs so // //
rgya gar gyi mkhan po paN+Di ta te dza de ba dang bod kyi lo tsA ba dge slong 'phags pa shes rab kyis bsgyur cing zhus pa'o // //
[ ]
