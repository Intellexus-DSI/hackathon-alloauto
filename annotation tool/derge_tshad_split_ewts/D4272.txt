rgya gar skad du /
war+N+Na sU tra br-it+ti nA ma /
bod skad du /
yi ge'i mdo'i 'grel pa zhes bya ba /
'phags pa 'jam dpal gzhon nur gyur pa la phyag 'tshal lo / /
shin tu rgyal dka'i bdud kyi stobs ni brtson pas bcom / /
gang gi shin tu rnyed par dka' ba'i rtogs pa thob / /
phun tshogs rigs tshul tshad mas gzhan gyi don mdzad pa / /
mi mchog thams cad mkhyen la rab tu phyag 'tshal te / /
mngon par shes pas bdag gi sgra yi ni / /
bstan bcos rnams la shin tu gus pa yis / /
yi ge mdo yi rnam par 'grel pa rnams / /
kun nas bsdus pas mngon par brjod par bya / /
skyon med la yang rtag tu skyon / /
skye bo ngan pa gtong bar byed / /
yon tan skyon dag mngon shes pa / /
yid ni phrag dog bral ba yin / /
gzhan gyi skyon ni yod par kun du rtog pa de / /
dag pa'i phyir du rtsod pas 'joms pa'ang skye bo bzang / /
gang su la yang brnyas par mi byed skye bo rnams / /
yon tan phyogs rnams rtogs pa de la phyag 'tshal lo / /
de la re zhig dang por sgra'i mtshan nyid nye bar brjod par bya ste /
nam mkha' dang rlung las rab tu byung zhing /
lus la kun du gyen du rim pas nye bar ngag gi sgra ring ste gnas rnams de ma thag tu rnam par rtsol ba dang ldan pa'i yi ge nyid du kun du 'ong ba gang de sgra'o / /
nam mkha' dang rlung ni nam mkha' dang rlung dag go / /
rab tu byung ba dang ni rgyu rnams gang de /
nam mkha' dang rlung las rab tu byung ba'o / /
yang na nam mkha' dang rlung dag las rab tu byung ba ni skye zhing 'byung zhes pa'i don no / /
lus las ni lus kyi phyogs gcig lte ba la sogs pa'i phyogs las so / /
kun du gyen du ni yang dag par steng du'o / /
rim pas ni go rims ji srid par 'gro ba'o / /
nye bar dag gis ni kha nas nye bar 'ong ba ste skye zhes pa'i tha tshig go / /
sgra ring gang de mi gsal ba'i ngag gi sgra zhes pa'i don no / /
gnas rnams de ma thag tu ni brgyad po 'di rnams te /
brang dang /
mgrin pa dang /
mgo dang /
lce'i rtsa ba dang /
so dang /
sna dang /
mchu dang /
rkan no / /
de ltar gsungs pa /
yi ge rnams kyi gnas brgyad ni / /
brang dang mgrin pa mgo de bzhin / /
lce yi rtsa ba dang ni so / /
sna dang mchu dang rkan yin no / /
de rnams phan tshun ltos pa la / /
gnas rnams de ma thag par brjod / /
ces pas /
brang gi gnas la ltos nas mgrin pa'i gnas gnas kyi de ma thag pa'o / /
mgrin pa'i gnas la ltos nas brang gi gnas gnas kyi de ma thag pa'o / /
de ltar gzhan dang gzhan rnams la'ang blta bar bya'o / /
des na 'di ltar rgyu rnams de ma thag par ro / /
rab tu rnam rtsol ldan pa ni / /
rab tu 'bad pa'i cha shas kyi / /
dum bu rgyu dang ldan pa'o / /
gang zhig yi ge a la sogs pa rnams kyi rang bzhin du 'ong ba ste sgrar so sor rtogs zhes brjod par bya'o / /
gang sgra de'i mtshan nyid nye bar brjod pa ste /
yi ge de kun 'byung ba'i bdag nyid can no / /
yi ge de rnams gang du gang gis ji ltar rab tu 'byung ba gsungs pa /
gnas dang /
byed pa dang /
rab tu rtsol ba de rnams las yi ge skye ba'i phyir ro / /
gnas rnams ni sngar bshad pa'i brang dang mgrin pa la sogs pa'o / /
byed pa ni lce'i rtsa ba la sogs pa'o / /
rab tu rtsol ba ni reg pa la sogs pa'o / /
gnas dang /
byed pa dang /
rab tu rtsol ba ni gnas dang /
byed pa dang /
rab tu rtsol ba de rnams las yi ge a la sogs pa skye ba ste mngon par 'byung ba'o / /
de rnams kyi nang du yi ge gang rnams ji ltar gnas pa dang /
ji ltar byed pa dang /
ji ltar rab tu rtsol ba dang /
ji ltar rnam par gnas pa'ang gsungs pa /
de la gnas la sogs pa ni /
de la ni dgar ba'i bdun pa'o / /
gnas ni de ltar rnam par bshad pa la mngon par dgongs so / /
mgrin pa las a dang ku dang ha dang rnam par gcad pa rnams so / /
mgrin pa las byung ba rnams mgrin pa'i gnas te /
mgrin par bshad do / /
gang rnams a dang ku dang ha dang rnam par gcad pa rnams so / /
a dang ni a yig go / /
ku dang ni ka'i sde'o / /
ha dang ni ha yig go / /
rnam par gcad pa rnams ni tsheg drag go / /
de rnams mgrin pa'i gnas nas kun du 'byung bar rnam par shes so / /
mgrin pa dang rkan las ita dang eta dang aita rnams so / /
rkan las 'byung ba ni rkan can no / /
mgrin pa dang rkan dag ni mgrin pa dang rkan gyi gnas so / /
de rnams eta ni e yig go / /
aita ni i yig go / /
de rnams ita dang eta dang aita'o / /
ta pha rol tu byed pa ni ngag tu bde ba'i don to / /
mgrin pa dang mchu las uta dang ota dang auta rnams so / /
mgrin pa dang mchu dag go / /
mgrin pa dang mchu dag gi gnas las /
gang rnams uta ni u yig go / /
ota ni o yig go / /
auta ni au yig go / /
uta dang ota dang auta khru rnams kyi pha rol du byed pa tsam ni sngar bzhin no / /
spyi bo las r-i dang Tu dang ra dang Sha rnams so / /
r-i ni r-i yig go / /
Tu ni Ta sde'o / /
ra ni re pha'o / /
Sha ni Sha yig go / /
dang gi don ni r-i dang Tu dang ra dang Sha rnams so / /
de rnams spyi bo'i gnas so / /
'dir sngar ltar de rnams bsil bar bya'o / /
r-i yig la re pha gnas pa gang /
de'i nang na gnas pa'am /
de la gal te dang po dang /
re zhig dam bca' bar bya ste /
ag+nir+r-ita d+hu sh+ya zhes pa ni gang zhig r-i yig dang lhan cig re pa'o / /
de gang las ata ces pas ata'o / /
ag+nir+r-i ta mi t+ya tra ro r-i zhes pas dbyi bar 'gyur ro / /
de ltar yang de ster lo paN zhes pas ring po nyid bkag go / /
de'i phyir dang po mi sbyor ro / /
de'i mthar brjod par bya ste /
de ltar yang gal te ho tre ra than+tar zhes pas 'dir ro r-i dbyi bar 'gyur ro / /
de'i phyir mthar yang ngo / /
de'i nang du nges par gnas te /
de ltar yang dre Na zhes pas 'dir mtshon la ra Shan+no D+hAN zhes pa 'di'i sbyor bas Na nyid ma yin pa'i phyir nang du yang mi 'thob bo / /
de ltar gang bden par nges par gnas so / /
dgos pa'i dbang las kyang rnam par shes par bya'o / /
de bas na ji ltar dgos pa rab tu bsgrub pa dang /
nyes pa yang yongs su brjod par bya'o / /
de ltar bya rog gi mig dang gdong gi mngon par 'gro ba ltar bya'o / /
'di lta ste /
bya rog gi kun du blta ba dang ldan pa na gang zhig gang du don gyi phyogs gnyis la blta bar 'dod pa yin no / /
de la de ru de ltar dbang po 'gro bar bya'o gsungs pa /
a ta ag+nir+d+re ta dka' / /
'di mthar ho tri ra tha mthar / /
'bras bu dri yi nang du brjod / /
de phyir bya rog ring blta bzhin / /
zhes so / /
so las l-i dang tu dang la dang sa rnams so / /
l+r-i dang ni l+r-i yig go / /
tu dang ni ta sde'o / /
la dang ni la yig go / /
sa dang ni sa yig go / /
l+r-i tu las /
de rnams so'i gnas su khong du chud par bya'o / /
sna las ni rjes su dbyangs so / /
a ma ni rjes su dbyangs so / /
de'i gnas ni sna'o / /
rang gi gnas rnams la sna can da nya Na na ma rnams so / /
rang gi gnas rnams kyang mgrin pa dang rkan dang rtse mo can dang /
so dang mchu'i mtshan nyid sna'i gnas gang rnams rjes su sna can no / /
nga yig gi rang gnas ni mgrin pa ste /
ka'i sde tshan yin pa'i phyir ro / /
nya yig gi rang gnas ni rkan te /
tsa'i sde tshan yin pa'i phyir ro / /
Na yig gi rang gnas ni rtse mo can te /
Ta'i sde tshan yin pa'i phyir ro / /
na yig gi rang gnas ni so ste /
ta'i sde tshan yin pa'i phyir ro / /
ma yig gi rang gnas ni mchu ste /
pa'i sde tshan yin pa'i phyir ro / /
de ltar bshad pa yin te /
re re'i nga yig la sogs pa re re mgrin pa la sogs gnas nye ba mtshon pa ni sna can gyi gnas so / /
rkan las ni i dang tsu dang ya dang sha rnams so / /
i dang ni i yig go / /
tsu dang ni tsa'i sde'o / /
ya dang ni ya yig go / /
sha dang sha yig go / /
de rnams i tsu ya sha rnams so / /
de rnams kyi gnas rkan no / /
'dir brjod pa'i e yig gi dgos pa bsam par bya'o / /
mchu las ni u dang pu dang wa mchu can rnams so / /
u dang ni u yig go / /
pu dang ni pa'i sde'o / /
ny+pa mchu can ni ny+pa yig dang ny+pa yig gi steng du glang po'i spyi bo ltar bskor bar byas pa'i yi ge ste /
de ni ny+pa mchu can mchu las 'byung ba blta bar bya'o / /
u yig kyang 'dir 'bras bu dang po'i tshig tu mngon par brjod /
so dang mchu dag las wa yig go / /
so dang mchu dag ni so mchu dag ste /
wa yig gi gnas su rtogs par bya'o / /
de ltar ji ltar nye bar brjod pa'i rim pas gnas kyi spros pa brjod nas byed pa'i rtsom pa'ang gsungs pa /
lce'i rtsa ba can ni gang gi byed pa zhes pa la sogs pa'o / /
th+ka yig dang th+kha yig dag gi steng du rdo rje lta bu bris nas gzhag pa'i yi ge ni lce'i rtsa ba can no / /
de byed pa ni lce'i rtsa ba can no / /
de'i byed pa ni /
bya ba 'dis 'dir ni byed pa'i gnas kyang /
de rnams nyid du rtogs par bya'o / /
lce'i dbus dang rnams la'o / /
rkan gyi gnas las byung ba rnams dang /
sngar brjod pa'i lce'i dbus kyi byed par rtogs par bya'o / /
lce'i rtse dang spyi bo rnams las so / /
spyi bo'i gnas nas 'byung ba dang lce'i rtse mo nas kun du 'byung ba'i byed pa rtogs par bya'o / /
lce'i rtse mo dang so rnams so / /
lce'i rtse mo dang so'i gnas nas 'byung ba'i byed pa blta bar bya'o / /
lhag ma rnams ni rang gi gnas rnams kyi byed pa rnams so / /
rang gi gnas kyis byed pa'i lhag ma gang rnams rang gnas kyi byed par yod pa 'dis byed pa'i phyir gang gi mngon par ma phye ba'i gnas las byung ba rnams dang rang nyid kyi gnas kyi gzhi las khong du chud par bya'o / /
byed pa nyid kyang mngon par brjod cing /
rab tu 'bad pa nye bar bstan par bya ba gsungs pa /
rab tu rtsol ba rnam pa gnyis / /
zhes pa la sogs pa'o / /
rab tu gsal ba'i 'bad rtsol dang /
nang gi byed par gtogs pa'i yon tan gyi khyad par nges par shes pa'i rang bzhin no / /
kha cig gis kyang 'dis legs par brtags pa'i rang bzhin nges par mi nus so / /
de bas na 'dir yang de bzhin rnam par bshad pa brtsam par bya'o / /
de yang rnam pa gnyis so / /
bshad pa nang dang phyi'o / /
nang gi byed pa 'jug pa'i byed pa dang /
nang las phyin ci log pa ni phyi'o / /
de la nang zhes pa la sogs pa'i de la'i sgra ni 'dir dga' ba la 'jug go / /
nang ji srid pa de srid kyi bar du brjod do / /
de rnams kyang mtha'i 'bad pa'o / /
dog pa nyid dang /
yangs pa nyid dang /
reg pa nyid dang chung zad reg pa nyid de /
dbye na bzhi yin no / /
dog pa ni a yig go / /
dog pa nyid ni yangs pa ma yin pa mgrin pa nas brjod pa a yig gi rnam par gzhag pa'o / /
dog pa ni dbyangs rnams dang dro ba rnams so / /
dog pa dang mi dog pas mgrin pa nas brjod pas A yig dang ai dang au yig rnams dang /
phyi'i dbyangs rnams dang /
dro ba rnams dang /
sde tshan pa'i gnyis pa dang /
bzhi pa dang /
sha Sha sa'i yi ge rnams su bshad do / /
de rnams las dog pa nyid aita dang auta dag go / /
de rnams kyi gnas nas ai yig dang /
au yig dog pa'o / /
de dag las kyang sa yig go / /
de las kyang ai yig dang au yig kyang a shas che bas dog pa'o / /
reg cing reg pa rnams dang /
ka la sogs pa'i gdangs rnams so / /
gnas gang rnams su yi ge de rnams 'byung ba'i yi ge de rnams kyi nang nas 'bad pa chen po ni dog pa'o / /
ka'i sde tshan dang /
tsa'i sde tshan dang /
Ta'i sde tshan dang /
ta'i sde tshan dang /
pa'i sde tshan ni reg par brjod cing mngon par bshad do / /
cung zad reg pa ni mthar gnas rnams so / /
ya ra la wa rnams ni mthar gnas su bshad do / /
de ma thag par brjod pa phyin ci ma log par cung zad reg pa ni nang gir brjod pa'i phyir ro / /
phyi ni sde tshan rnams kyi dang po dang /
gnyis pa dang /
sha Sha sa ha dang /
tsheg drag dang /
lce rtsa can dang /
mchu can rnams so / /
phyi la byung ba ni phyi'i rtsol ba'o / /
gang rnams kyi sde tshan lnga po rnams kyi gang dang po dang /
gnyis pa rnams so / /
ka kha dang /
tsa tsha dang /
TaTha dang /
ta tha dang /
pa pha gang de rnams dang /
sha yig dang /
Sha yig dang /
sa yig dang /
ha yig dang /
tsheg drag can dang /
lce rtsa can dang /
mchu can rnams so / /
khyad par du 'phags pa gang /
dog pa mgrin pa'i sgra'i rjes su sbyin pa rnams med do / /
dog pa ni shin tu spangs pa ma yin pa mgrin pa'i gnas nas brjod pa gang rnams dog pa mgrin pa'i sgra'o / /
rjes su ni phyis brjod pa gang rnams rjes su brjod pa ni rjes su sbyin pa'o / /
dbyangs dang yon tan med pa gang de rnams dbyangs med do / /
dang po dang /
gsum pa dang /
lnga pa dang /
mthar gnas rnams srog chung ngo / /
gang sde tshan rnams kyi dang po dang /
gsum pa dang /
lnga pa rnams so / /
ka ga nga dang /
tsa dza nya dang /
Ta Da Na dang /
ta da na dang /
pa ba ma gang rnams dang /
mthar gnas ya ra la wa de rnams thams cad srog chung ngo / /
ci'i phyir chung ba dang ldan pa'i srog ces bya na gang rnams cher byas pa'i phyir ro / /
cig shos ni srog chen rnams so / /
cig shos su brjod pa ni sde tshan lnga'i gnyis pa dang /
bzhi pa rnams so / /
kha g+ha dang /
tsha dz+ha dang /
ThaD+ha dang /
tha d+ha dang /
pa b+ha rnams so / /
sha Sha sa ha zhes pa ni de ma thag par brjod pa'i phyin ci ma log pa gang gis na srog chen por rtogs par bya'o / /
gsum pa dang /
bzhi pa dang /
lnga pa dang /
rjes dbyangs dang bcas pa dang /
mthar gnas pa dang /
ha yig rnams so / /
gang sde tshan lnga'i gsum pa dang /
bzhi pa dang /
lnga pa rnams so / /
ga g+ha nga dang /
dza dz+ha nya dang /
Da b+hA Na dang /
da d+ha na dang /
ba b+ha mar bshad do / /
rjes dbyangs dang bcas pa rjes dbyangs dang lhan cig pa'o / /
ya yig dang /
re pha dang /
la yig dang /
wa yig dang /
ha yig de rnams so / /
yangs pa mgrin pa'i sgra'i rjes su sbyin pa dbyangs can yin no / /
yangs pa ni dog pa med pa zhes pa la sogs pa sngar bzhin no / /
dbyangs dang yon tan ldan pa'i phyir dbyangs rnams so / /
gnyis pa dang /
bzhi pa dang /
sha Sha sa ha dro ba rnams so / /
gang sde tshan lnga'i gnyis pa dang /
bzhi pa rnams so / /
kha g+ha dang /
tsha dz+ha dang /
Tha D+ha dang /
tha d+ha dang /
pha b+ha rnams su brjod do / /
sha Sha sa ha de rnams thams cad de ltar dro ba'i yon tan dang ldan pa'i phyir dro ba rnams su blta bar bya'o / /
de lta bu nyid phyi'i rab tu rtsol ba'o / /
de lta bu gang rnams de ma thag par brjod pa rnams phyi'i rtsol bar rig par bya'o / /
'dir yang yi ge thung ba dang ring ba dang /
shin tu ring po zhes pa'i dbye ba rnam pa gsum mo / /
'dir zhes pa ni der ro / /
yi ge ni rab tu byed pa'o / /
a yig ni la'i byed pa'o / /
de yang thung ba dang ring ba dang /
shin tu ring ba'i rab tu byed pas rnam pa gsum ni rab tu byed pa gsum mo / /
dbye ba ni phye ba zhes pa yin no / /
yi ge'i bsdu bas rnam par gzhag pa thams cad bsdus pa de nyid yi ge'i bsdu ba nyid do / /
de ltar gzhan du yang ngo / /
rang bzhin ni /
u dAt+ta dang /
a nu dAt+ta dang /
swa ri ta'i dbye bas rjes su dbyangs bcas dang /
rjes su dbyangs bral gyi dbye bas rnam pa bco brgyad du 'gyur ro / /
so so re re zhing thung ngu la sogs pa u dAt+ta dang /
a nu dAt+ta dang /
swa ri ti'i dbye bas rnam pa gsum du 'gyur ro / /
yang de ltar thung ngu re re'i rjes su dbyangs bcas dang /
rjes su dbyangs bral gyi dbye bas rnam pa gnyis su 'gyur ro / /
de lta bu nyid thung ngu la sogs pa gsum ste /
lnga bcu rtsa bzhir 'gyur ro / /
de ltar i yig dang /
u yig dang /
r-i yig dang /
l-i yig go / /
'di ltar a yig la thung ngu la sogs pa'i rab byed kyi dbye bas rnam pa bco brgyad du 'gyur ro / /
de ltar e yig la sogs pa dag la'ang yi ge'i dbye ba yin no / /
l+r-i yig la ring po med pas rnam pa bcu gnyis su 'gyur ro / /
ring po'i rnam pa drug gi dbye bar 'gyur bas bcu gnyis nyid do / /
mr-i yig la thung ngu dang /
shin tu ring po'i dbye ba'o / /
mtshams sbyor gyi yi ge rnams la thung ngu med pas de las gzhan yang rnam pa bcu gnyis su 'gyur ro / /
e yig la sogs pa'i yi ge bzhi rnams mtshams sbyor ba'i yang yi ge'o / /
thung ngu med pas ring po dang shin tu ring po'i dbye ba dang ldan pa'o / /
so so re re la bcu gnyis nyid do / /
yi ge gnyis kyang ngo / /
kyang gi sgras ni mtshams sbyor gyi yi ger 'brel lo / /
de rnams kyang yi ge re re dang gnyis kyis yin no / /
ji ltar a yig dang /
a yig dag la dang /
i yig dang /
i yig rnams gzhan dang sbyor bas A dang I yig tu 'gyur ro / /
de ltar e yig sbyor bas ai yig go / /
de dag de ltar u yig dang A yig dag gzhan dang sbyor bas o yig tu 'gyur ro / /
de ltar o yig dang sbyor bas au yig go / /
de ltar i yig dang /
I yig dang /
u yig dang u yig re sbyor bas ai yig dang au yig dag bden par yod par 'byung ngo / /
de rnams kyi o yig dang /
au yig bzung bas bsdus pa las e ta dag so sor brjod do / /
thung ba ni gcig tsam mo / /
gcig tsam dang ldan pa'i yi ge ni thung bar bshad do / /
ring ba ni gnyis tsam mo / /
phyed dang gnyis tsam dang ldan pa ni ring por brjod do / /
shin tu ring po gsum tsam mo / /
gsum tsam dang ldan pa ni shin tu ring por brjod pa yin no / /
steng du sbyin pa'o / /
steng du dbyangs brjod pa'i yi ge gang de steng du sbyin pa'o / /
'og tu sbyin pa'o / /
yi ge gang la dbyangs 'og tu rjod par byed pa de 'og tu sbyin pa'o / /
rang sgra dang gsum du bsdu'o / /
de dag phyed ma dag la steng du sbyin pa dang /
'og tu sbyin pa dag bsdus pa'i spyi ni rang sgra yin no / /
de rnams 'dis steng dang /
'og dang sgra'i rnam par dbye bas dbyangs kyi yi ge 'phel ba med par phyed pa ni rang sgrar brjod par bya'o / /
rang gnas rjes dbyangs dang bral ba'o / /
rang ni bdag ste sna'i yi ge'i gnas rnams so / /
yi ge gang de la rang gnas rjes su sna can ni sna'i gnas so / /
rjes su dbyangs bral ba ni sna can no / /
mthar gnas pa la sogs pa'i dbye ba'o / /
re pha spangs pas dbye ba gnyis su 'gro ba la wa'o / /
ji ltar rjes su sna bcas dang /
rjes su sna bral ni sngar bzhin no / /
phrag dog ser sna kun spangs shing / /
rigs pa legs pa'i rjes su 'brang / /
yang dag lta ba'i ngo bo la / /
mtshan bral gang zhig gsal bar bya / /
gzhan don bya bar bzhed pa rnams / /
nye bar len par mdzes par 'gyur / /
ma lus ye shes brling ldan pa / /
mkhyen pa rnam pa gnyis ldan 'gyur / /
bdag gis yi ge'i mdo ni rnam par phye ba yi / /
dge ba gang zhig cung zad nye bar bsags pa rnams / /
'khor ba rgya mtsho chen po lta bu de rnams su / /
skye bo'i sdug bsngal zhi bar rab tu sbyor bar shog /
brda sprod pa tsan+d+ra pa'i yi ge'i mdo'i 'grel pa sh+lo ka brgya bcu dgu pa rdzogs so // //
slob dpon chos skyong gis mdzad pa'o / /
gnas chen po nye ba'i 'thung gcod bal po yam bu'i grong khyer gyi 'khor chen po yul skra khar sgra'i mkhan po chen po dze ta kar+N+Na'i zhal snga nas legs par mnyan nas /
rtsa ba gung thang gi sa cha slob dpon lha'i sku mkhar gdung phugs su bsgyur cing /
mkhas pa chen po'i chen po rnams kyi gdan sa gtsug lag khang chen po dpal thar pa gling du shAkya'i dge slong nyi ma rgyal mtshan dpal bzang pos legs par bsgyur ba'o
