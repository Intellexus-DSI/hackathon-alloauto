@## / /
rgya gar skad du /
shud+d+ha a b+hi She ka nA ma sto traH /
bod skad du /
sangs rgyas dbang bskur ba zhes bya ba'i bstod pa /
thams cad mkhyen pa la phyag 'tshal lo / /
de nas bskal pa grangs med gsum / /
pha rol phyin rnams rdzogs pa yi / /
thub pa lha rnams kyi ston pa / /
mtho ris nas ni mi nang gshegs / /
nyi ma'i rigs te zla ba yi / /
sa yi bdag po zas gtsang dang / /
gtso mo sgyu 'phrul lha mo yi / /
mngal du nying mtshams sbyor bar mdzad / /
der ni rin chen khang gnas shing / /
lha yi mchog rnams bstod byed la / /
de la gsung ni mthon po yis / /
dam pa'i chos ni ston par mdzad / /
lha rnams thal mo sbyar byas te / /
dus gsum du ni der blta ba / /
rdul med mu tig phreng ba ni / /
bai DUr+ya yi snod gnas 'dra / /
bdud rtsi rab sbyin gzugs can te / /
de 'os lha mo mdzes par gyur / /
zla ba shin tu gsal ba'am / /
mu tig 'o ma'i rgya mtsho 'dra / /
'byung ba rnams kyang dbugs 'byin cing / /
yid la re ba'i don rdzogs mdzad / /
de ni 'dod la stsol ba ste / /
'dod pa thams cad phun tshogs mdzad / /
skyed mos tshal ni lum+bi nIr / /
'jig rten gtso mo sor gyur te /
sa bdag dang ni slas rnams dang / /
mdun na 'don dang lhan cig gnas / /
der ni mya ngan med pa yi / /
yal ga la 'jus brtul zhugs gnas / /
mkha' la lha yi bu mo rnams / /
zla ba dang ni skar tshogs 'dra / /
skar ma rgyal la bab pa na / /
de'i sras rtsib ma'i logs nas ni / /
'gro la phan pa mkhyen pa yi / /
nyi ma shar ba bzhin du byung / /
mtshan mchog yang dag rdzogs pa yi / /
gtso bo nyid kyi sku yi 'od / /
'dzam bu chu bo'i gser 'dra yis / /
phyogs rnams rab tu snang bar gyur / /
brgya byin ma ma'i cha byad can / /
smin ma bskyod pas zlog pa mdzad / /
sa la gom bdun bor ba na / /
gter dang pad+mas brgyan par gyur / /
bdag gi skye ba tha ma ni / /
'di yin yang srid yod min zhes / /
snyan pa'i gsung ni bsgrags nas kyang / /
phyogs rnams kun du gzigs par gyur / /
nyi zla rin chen bum pa las / /
dro grang chu yi rgyun gnyis ni / /
dri ma med pa'i nam mkha' las / /
de yi dbu la bab bar gyur / /
bde gshegs 'gro ba'i bla ma ni / /
rin chen sna tshogs bkram pa yi / /
seng ge'i gdan ni mthon po la / /
dgyes pas der ni bzhugs par 'gyur / /
brgya byin gnas kyi chu bo dang / /
'jug ngogs las blangs lha yi chu / /
gser las byas pa'i bum pa yis / /
lha rnams kyis ni dbang bskur bstabs / /
lha yi gos dang phreng ba dang / /
bstod pa la ni brtson pa yi / /
tshogs rnams du ma 'dus pa yis / /
lha yi tshal ni gang bar gyur / /
rnga sgra rnams dang ca co yis / /
mkha' dbyings ma lus khyab par gyur / /
nam mkha' las ni me tog char / /
rgyun mi 'chad par bab par gyur / /
man+dAr me tog gcal bkram pas / /
gnas gtsang ma yi gnas ltar gyur / /
ga bur tsan+dan phye ma yis / /
'jig rten mgon la gtor bar gyur / /
ri bo rgya mtshor bcas pa dag /
gar mkhan gyi ni gos ltar g.yo / /
bcud rnams sna tshogs 'dzin pa yi / /
sa dag rnam drug g.yos par gyur / /
gung ba rnams ni sgra sgrogs shing / /
dus rnams kun du byung ba yi / /
shing rnams rang nyid 'dud pa dang / /
me tog rnams ni 'bor bar gyur / /
blon po rgan dang mdun na 'don / /
bkra shis dag ni 'don par byed / /
sa dang mkha' dang grub pa dang / /
mi 'am ci dang lhan cig spyod / /
nags na gnas pa'i lha rnams dang / /
lha dang grub pa rig 'dzin mi / /
nang gi slas kyi bud med kyang / /
rab tu dga' bas gar yang byed / /
long bas mig dang 'on pas thos / /
lkugs pa rnams ni sgra gsal dang / /
nad pa nad las thar ba dag /
skad cig der ni thob par gyur / /
ri dgas bya dang sdig sprul dag /
phan tshun 'tshe bar 'dod pa yi / /
sems can thams cad de yi tshe / /
rtsod med 'tshe ba med par gyur / /
de tshe gang yang sdug bsngal dang / /
nyes spyod byung bar ma gyur to / /
'gro ba 'di dag nad med cing / /
bde zhing lo yar legs par gyur / /
de tshe kun du'ang mdun du ni / /
gter rnams der ni byung bar gyur / /
de tshe srid gsum rgyas par ni / /
dga' ba zhing bde ba dag tu gyur / /
rgyal ba dbang bskur bsod nams gang / /
bsod nams ldan pa'i sems kyis ni / /
nyan par byed pa de dag la / /
phun sum tshogs kun lag mthil gnas / /
tshe dang nad med dbang phyug dang / /
dgra zhi rgyas dang rgyal dang grags / /
rdzogs sangs yon tan sgrogs pa yi / /
dad pa'i mi yis thob par 'gyur / /
sangs rgyas dbang bskur ba zhes bya ba'i bstod pa rdzogs so // //
lo tsA ba chen po rin chen bzang pos bsgyur cing zhus te gtan la phab pa //
