@## / /
rgya gar skad du / /
mang+ga la gA thA / /
bod skad du /
bkra shis kyi tshigs su bcad pa / /
dkon mchog gsum la phyag 'tshal lo / /
rmi ngan 'jigs dang sdig pa thams cad 'jig byed pa / /
tshe dang 'byor dang stobs dang bde ba rnam 'phel byed / /
khyed kyi bkra shis thams cad sgrub par byed 'di dag /
rab tu brjod kyis de phyir mi rnams bsgrims te nyon / /
sangs rgyas pad+ma rgyas pa'i 'dab 'dra'i spyan mnga' ba / /
gser gyi mdog can 'gro ba'i rtsa lag gcig pu dang / /
chos dang dge 'dun lha dang lha min gyis bstod pa / /
bkra shis rnam par 'phel phyir rtag tu dran par byed / /
bdud stobs rab tu 'joms pa'i bkra shis gang yin pa / /
rnam snang mdzad dang thams cad skyob dang rnam par gzigs / /
kun du mchog sbyin rgyas par 'gyur ba gzi brjid mchog /
bkra shis rnam par spel phyir rtag tu dran par byed / /
pad+ma spyan dang shAkya thub chen dang / /
ye shes dbang phyug spyan legs pa dang zla zhal dang / /
'brug gi sgra dang rnga sgra lta bur dbyangs snyan pa / /
bkra shis rnam par spel phyir rtag tu dran par byed / /
'od zer rgyal mtshan dang ni gser thub 'od srungs dang / /
mar me mdzad pa shin tu brjid par gshegs pa dang / /
'dren pa gtsug tor can dang 'od tog dpag med 'od / /
bkra shis rnam par spel phyir rtag tu dran par byed / /
pad+ma mdzes dang ye shes stobs dang zla 'od dang / /
nyi ma'i zhal dang dgra las rgyal dang rgyal bltams dang / /
yon tan 'byung gnas dpal gyi gzi brjid 'jig rten gtso / /
bkra shis rnam par spel phyir rtag tu dran par byed / /
mi 'khrugs pa ni rdo rje'i gdan la bzhugs pa dang / /
'dren pa mchog sbyin rin chen tog tu bcas pa dang / /
rnam par spel dang lag na rin chen rgyal mtshan mchog /
bkra shis rnam par spel phyir rtag tu dran par byed / /
'jig rten dbang phyug rtag tu rgyal dbang gtsug tor can / /
ston zla dri med lta bur zhal ras mdzes pa dang / /
nam mkha'i snying po dang ni sa yi snying po dag bkra shis rnam par spel phyir rtag tu dran par byed / /
'jam dpal gtsug phud shin tu mdzes pas rab brgyan cing / /
gzhon nu'i gzugs ni gser mdog 'od dang ldan pa dang / /
rtag tu rgyal bar dka' ba lag na rdo rje dpal / /
bkra shis rnam par spel phyir rtag tu dran par byed / /
byams pa shin tu rmad du byung ba'i gzugs mnga' ba /
lcang lo'i 'khril mnga' mchod rten gtsug tor gnas pa dang / /
kun du bzang dang nor bzang dang ni sgra gcan 'dzin / /
bkra shis rnam par spel phyir rtag tu dran par byed / /
skul byed ma dang sgrol ma khro gnyer 'gro phan dang / /
de bzhin shes rab la sogs pha rol phyin drug dang / /
rma bya dang ni 'phags ma gzhan gyis mi thub bcas / /
bkra shis rnam par spel phyir rtag tu dran par byed / /
gtsug tor las byung gsang sngags rjes 'dzin bcas pa dang / /
phyir ldog ma dang bsil ba'i tshal na rgyal las 'khrungs / /
lha mo ri khrod lo ma can dang bcas pa rnams / /
bkra shis rnam par spel phyir rtag tu dran par byed / /
don yon grub dang stong chen rab tu 'joms pa dang / /
grong khyer bA rA Na sI zhes byar grags pa dang / /
bad sa'i snying po gcig dang ku sha'i gyad ldan pa / /
bkra shis rnam par spel phyir rtag tu dran par byed / /
rdo rje lcags kyu dang ni gtsug 'phyang 'od po che / /
de bzhin bgegs 'joms 'phags pa bdud rtsi thab sbyor dang / /
zla 'od de yang gzhon nu'i gzugs dang ldan pa ni / /
bkra shis rnam par spel phyir rtag tu dran par byed / /
gshin rje gshed po 'jigs kun rab tu 'joms mdzad dang / /
pad+ma mthar byed gnod mdzes de bzhin 'khor lo can / /
gzhal gyis thub dbyug sngon bsnams par mdzad pa dag /
bkra shis rnam par spel phyir rtag tu dran par byed / /
'phags pa mi g.yo bgegs rigs rab tu 'joms pa dang / /
phun sum tshogs byed rmugs 'dzin u t+pal mdog cad dang / /
glang chen ko rlon stag lpags dag gis brgyan gyur pa / /
bkra shis rnam par spel phyir rtag tu dran par byed / /
'phags pa shA ri'i bu dang mo+od gal 'od srungs dang / /
nor bu 'dzin dang ma 'gags nye ba 'khor dang bcas / /
rab 'byor dang ni lus 'phags ri bo kun dga' bo / /
bkra shis rnam par spel phyir rtag tu dran par byed / /
stobs chen 'gegs kyi rigs ni rab tu 'joms pa dang / /
'od zer ldan dang cha byed rab tu mdzes pa dang / /
dug sel spel gdug rgyags pa rab tu 'jigs byed pa / /
bkra shis rnam par spel phyir rtag tu dran par byed /
'phrog ma rna cha rnam pa sna tshogs g.yo 'gul ba / /
bu pho lnga brgya dag gis brgyan par gyur pa dang / /
gnod sbyin bdag po lngas rtsen dang ni pad+ma'i mig /
bkra shis rnam par spel phyir rtag tu dran par byed /
ha la ha la sems can kun la phan mdzad dang / /
rin chen sgron mar grags dang nor gyi rgyun mchog dang / /
gnod sbyin bdag po rnam thos sras po dpal thob ba / /
bkra shis rnam par spel phyir rtag tu dran par byed /
thams cad sgrol ba sbyin phod dam pa gzi chen dang / /
byams pa'i stobs ni gtong ba'i stobs chen ldan pa dang / /
sprin gyi mdog dang ldan pa'i bu ni gang yin pa / /
bkra shis rnam par spel phyir rtag tu dran par byed / /
rab tu dga' ba la sogs sa bcu de dag dang / /
dpa' bas byin ba de dang gtsug na nor bu dang / /
rgyal po dam pa zas gtsang dang ni ka pi ni / /
bkra shis rnam par spel phyir rtag tu dran par byed / /
lum+bi'i tshal na bung ba mang po 'phur lding dang / /
me tog 'bras bu rnam pa sna tshogs rnams kyis brgyan / /
rma bya dang ni khu byug pho mo sgra 'byin pa / /
bkra shes rnam par sprel phyir rtag tu dran par byed / /
btsun mo sgyu 'phrul dang ni de bzhin go+o ta mi / /
shAkya'i bu mo rdzu 'phrul chen mo grags 'dzin dang / /
ne+e rany+dza na bsod nams ldan pa'i 'bab chur bcas / /
bkra shis rnam par spel phyir rtag tu dran par byed / /
'jig rten dbang phyug pad+ma bung ba khyus lding dang / /
'jam dpal u t+pal sngon po yid du 'ong ba dang / /
mgon po byams pa yi ni klu shing me tog rnams / /
bkra shis rnam par spel phyir rtag tu dran par byed / /
rnam snang mdzad pa zla 'od lta bu'i 'khor lo dang / /
dpal thob rin chen nor bu 'od dang ldan pa dang / /
mgon po 'od dpal med pa'i pad+ma dam pa mchog /
bkra shis rnam par spel phyir rtag tu dran par byed / /
don yon grub pas legs bsnams ral gri mchog dang ni / /
mi bskyod rdo rje nyid dang gzhan yang ni / /
skyob pa thams cad kyi ni phyag mtshal ma lus pa / /
bkra shis rnam par spel phyir rtag tu dran par byed / /
yid bzhin nor bu 'dod 'jo'i ba dang bcas pa dang / /
dpag bsam kyi ni shing dang bum pa bzang po dang / /
rgyal ba kun gyis nges par bsten pa'i byang chub shing / /
bkra shis rnam par spel phyir rtag tu dran par byed / /
lam 'jug dus dang nor dang 'bru rnams sdud pa dang / /
nang par dus sam yang na zhi ba'i las tshe'am / /
dga' ston kun na 'dug dang dgos pa sgrub pa na / /
ming mtshan 'di dag mi yis rab tu bsgrims te gdon / /
rgyal ba dag dang rgyal ba'i sras kyi mtshan ni ma lus pa / /
lha la gus bzhin nyin gcig bzhin du nang par sus brjod pa / /
de dag sems can dmyal ba'i dogs dang bral zhing bde ba dang / /
dpal dang ldan zhing nad kun 'joms la nor dang ldan par 'gyur / /
bkra shis kyi tshigs su bcad pa slob dpon 'phags pa klu sgrub kyis mdzad pa rdzogs so // //
rgya gar gyi mkhan po dzi na mi tra dang / /
zhu chen gyi lo tsA ba ban+de ye shes sdes bsgyur cing zhus te gtan la phab ba'o / /
[]
