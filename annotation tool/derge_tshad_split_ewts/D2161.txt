@## / /
rgya gar skad du /
nI lAM ba ra d+ha ra badzra pA Ni ho ma bi d+hi nA ma /
bod skad du /
phyag na rdo rje gos sngon po can gyi sbyin sreg gi cho ga zhes bya ba /
dpal phyag na rdo rje la phyag 'tshal lo / /
gang zhig med par de mi 'byung / /
des na de la 'jug pa brtsam / /
de la 'dir thab khung gru gsum pa mgo lhor bstan pa'i nang du /
khro bo'i rdo rje sor brgyad pa bkod de /
thal ba dang sol bas nag por byugs la dri chu dang bong bu dang rnga mo'i rtug pas byug par bya'o / /
der mgal dum mam /
tsher ma can nam /
skam po'i shing bcer te /
khrag dang /
ba'i gcin dang /
bdud rtsi dang /
me tog nag po ni mchod yon no / /
dri mi zhim pa dang /
ro kha ba dang /
sngon po'i me tog go / /
bdud rtsi lnga sbyar ba'i spos so / /
mar chen po'i mar me /
dri chu dang til nag po sbyar ba ni dri chab /
dri chen dang mi sha bsres pa'i lha bshos te /
de rnams g.yas su gzhag par bya'o / /
dug dang /
khrag dang /
ske tshe dang /
lan tshwa dang /
nim pa dang /
da du ra dang /
bdud rtsi lnga dang bsres pa'i yungs mar rnams ni dgang gzar du blugs te khrag tu byas la dbul lo / /
shing tsher ma can gyi yam shing dang /
mar nag dang /
khrag dang /
dri chen dang /
dri chu dang /
mi rus dang /
skra dang /
sor mo dang /
dug dang /
ske tshe dang /
lan tshwa de rnams dang /
rkang rjes dang /
khyim bya'i sgo nga dang /
bya rog gi sha rnams dang /
bong bu dang /
rnga mo'i rtug pa rnams ni sreg rdzas te /
sha dang rus par bsam mo / /
de rnams ni g.yon du'o / /
rang lha'i rnal 'byor byas la rdzas byin gyis brlabs nas bgegs bskrad do / /
rdol pa'am /
sme sha can nam rdo las byung ba'am /
ri'i me blangs te /
bsang zhing /
oM badzra pA Ni ma hA kro d+ha dz+wA la dz+wA la hUM hUM hUM phaT phaT phaT swA hA /
zhes pas me sbar ro / /
me 'bar ba'i nang du raM las thab khung bskyed la de'i nang du hUM las nyi ma'i steng du oM AHhUM las 'khor lo dang /
pad+ma dang /
rdo rjer gyur te /
de nas khro bo'i me lha shin tu khros pa /
skra kham pa gyen du brdzes pa /
'od zer dpag tu med pa 'phro ba /
zhal gcig phyag bzhi pa /
g.yas na rdo rje dang skyabs sbyin /
g.yon na dril bu dang dbyug pa /
raM las me dang rlung gi dkyil 'khor la bsams te /
ye shes sems dpa' dgug pa dang /
gzhug pa dang /
bcing ba dang /
dbang du byas nas der byin rlabs dang /
dbang bskur te /
khrus gsol nas zhal gdangs pa'i nang du mchod rdzas dang sreg rdzas rnams 'dis dbul te /
oM badzra pA Ni ma hU b+hU ta dz+wA la ya sarba b+hasmiM ku ru sarba duSh+TAM ma ma che ge mo mA ra ya hUM phaT ces pas gsad par bya'o / /
de nas me 'bar bas rgyur gyur pa'am /
yang na de'i snying gar dpal phyag na rdo rje gos sngon po can sgrub thabs las ji skad gsungs pa bzhin nyi ma'i dkyil 'khor la gnas par bskyed nas ye shes sems dpa' snga ma bzhin bstims la /
de bzhin du byin gyis brlabs pa dang dbang bskur bar bya'o / /
de nas phreng ba'i sngags la mA ra ya dang bcas pas mchod rdzas snga ma bzhin du dbul lo / /
yang dgang blugs phul te /
ye shes sems dpa' gshegs su gsol lo / /
de nas thab bsangs te /
rdzas lhag ma rnams me lha la phul nas /
oM bdag dang gzhan gyi don rnams ni / /
bsgrubs te sbyin sreg bzhes nas kyang / /
slar yang 'byon par mdzad nas kyang / /
bdag la sngags kyi dngos grub stsol / /
zhes me lha gshegs su gsol lo / /
de'i rjes su dam tshig pa rang la bsdus te /
gtor ma sbyin par bya'o / /
nyung bar 'dod na bla ma'i zhal nas ji skad gsungs pa bzhin du 'di la 'jug par bya'o / /
phyag na rdo rje'i sbyin sreg gi cho ga mdor bsdus pa zhes bya ba nam gru'i rigs las byung ba dngos grub brnyes pa'i slob dpon dzA ba ri pas mdzad pa rdzogs so // //
bal po'i paN+Di ta de ba pUr+Na ma ti dang /
lo tsA ba dge slong chos kyi bzang pos bsgyur ba'o //
[ ]
