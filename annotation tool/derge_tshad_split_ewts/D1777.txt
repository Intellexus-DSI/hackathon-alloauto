@## / /
rgya gar skad du /
shrI ma hA kA la de wI sto tra aSh+Ta nA ma /
bod skad du /
dpal lha mo nag mo chen mo la bstod pa brgyad pa zhes bya ba /
dpal phyag na rdo rje la phyag 'tshal lo / /
til mar gyis bskus lan bu gcig pa ro nye'i rna chas sgeg cing cha lugs ma lus 'chang / /
rgyan du rkang sgrogs lcags las byas pa cig gis rang gi rkang pa mdzes par byas pa de / /
gcer bu bong bu zhon zhing 'gro ba 'di na rgyu ba de ni lha mo khyod nyid kyis / /
bdag nyid mdzes par shes kyis gzhan ltas khyod kyi spyod pa'i mtsho chen don dag su yis shes / /
'khor ba 'jig pa'i tshe na mi lus dag las khrag dang zhag 'dzag dud pa 'thul ba na / /
lha mo mche ba mi bzad khyod kyis zhal du 'gro kun skad cig tsam gyis zhugs par 'gyur / /
nag mo mi thod thogs pa khyod ni rnal 'byor grub pa'i rnal 'byor can te dur khrod dgyes / /
khyod ni g.yo byed mnan cing nad chen 'chi ba'i 'jigs pa bsal zhing mi bzad dril yang sgrogs / /
khyod ni dpa' bo dag gi mgo bos cod pan gyis ni legs spras g.yul du mtshon gyis bcad pa yi / /
phreng ba thogs shing gar byed lag pa mnyen brkyang rkub tshos che la klu dbang gshibs pa yi / /
ska rags 'ching zhing lag na mdung dang ral gri thogs la khrag gi chang gis myos par 'gyur / /
mig rtsa dmar por gyur cing mtshan mo dur khrod 'gro ba 'byung po phal chen rnams kyis mthong / /
ko rlon chen po dral te brgyangs pa'i gos kyis mnabs shing phyed g.yogs phyed ni re ldes dkris / /
mi yi rgyu ma gsar pa'i sbubs kyis zhal gyi zla ba brgyan cing dril bu 'gram par 'khrol / /
lus ni snum gyis gsar du byugs shing khrag dang zhag la sogs pa'i thig les tshom bur bris / /
mi yi sha la so yis chem chem gcod byed thod pa can ni bdag la skyong gyur cig /
drag po drag mo mi bzad mi sha kha na thogs pa sngon chad ma byung khyod mthong nas / /
ma mo rnams kyang skrag cing brtabs la rngam pa 'thon cing mig rtsa rig rig khyod la 'dud / /
nag mo bzang mo lus mdog gnag cing bzod par dka' ba khyod la brgya byin la sogs kyang / /
nyin gcig bzhin du bstod pa byed de gshin rje nyid kyang rtag tu 'dar zhing 'dud par byed / /
mi rnams dang ni 'gro ba ma lus pa dag mjug brtul ba ni rna ba ya gcig la / /
brang gis 'gro ba 'go bo'i gdengs ka stong dang ldan pa rgyab nas rgyan du byas nas gnas / /
ya gcig la ni seng ge mtshungs med thogs shing rgya mtshos bskor ba'i sa gzhi ma lus gnon / /
steng na rgyu ba'i nyi ma 'od zer stong ldan khyod kyi lte ba'i thad ka'i phyogs su gzhag /
rgya mtsho'i klong nas me 'bar khyod / /
chu rnams skems par nus pa ste / /
bud med thams cad zhi bya'i phyir / /
lha chen sku yi phyed du bzhag /
rdzong dang dka' zlog nag mo che / /
lha dang lha min phyag byas pa / /
mi nad gang yin khyod kyis shes / /
de ni 'jigs pa med par mdzod / /
gshin rje'i lcam mo bdud kyi yum / /
'dod khams dbang phyug ma la bstod / /
nad do cog gi bdag mo dpal lha mo nag mo chen mo la bstod pa brgyad pa zhes bya ba bram ze mchog sred kyis mdzad pa rdzogs so //
