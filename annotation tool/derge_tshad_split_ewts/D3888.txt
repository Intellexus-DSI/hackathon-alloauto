@## / /
rgya gar skad du /
tatwA lo ka na nA ma pra ka ra NaM /
bod skad du /
de kho na nyid snang ba zhes bya ba'i rab tu byed pa /
sangs rgyas dang byang chub sems dpa' thams cad la phyag 'tshal lo / /
yang dag bdud rtsi shin tu brnyes nas ci bzhed gsol / /
skye shi mi mnga' go 'phang brnyes te thugs rje yis / /
'gro ba kun la de dag thob mdzad bzhugs pa gang / /
de la btud nas yang dag de nyid rtogs par bya / /
gang phyir 'gro ba 'di dag kun / /
rmongs pa'i ngo bo zhags pas bcings / /
yang dag rtogs pas thar pa zhes / /
mkhas pa rnams ni rab tu gsungs / /
thar pa 'dod pa rnams kyis ni / /
don med rtsod pa 'dir mi bya / /
'ga' zhig rmongs pa med pa ni / /
dman pa'i dngos dag mi tshol lo / /
skye ba sdug bsngal rtsa ba bas / /
de ni dman pa nyid du bshad / /
thog ma med pa'i mi shes pa / /
de yang rtsa bar mkhas pas bstan / /
rgyu la rag las skye ba'i phyir / /
gnyen po dag kyang yod pa'i phyir / /
ye shes snang ba byung ba na / /
mun pa bzhin du de spong ngo / /
mi shes rang bzhin rmongs pa ni / /
spang dgos de bas gus pa yis / /
yang dag snang ba skyed pa'i phyir / /
thar pa 'dod pas mchog brtson bya / /
gzugs la sogs pa gsal 'di dag /
byis pa kun la grags pa gang / /
de nyid ji ste yang dag na / /
lus can thams cad grol bar 'gyur / /
mkhas pa rnams kyi nga rgyal can / /
kun gyis de 'dir mthong na ni / /
yang dag so sor smra ba bas / /
rtsod pa sna tshogs mi 'gyur ro / /
'chad pa po dag rnams la yang / /
phan tshun 'gal ba srid pa'i phyir / /
gzhan gyi man ngag tsam gyis na / /
yang dag gtan la phebs pa'ang med / /
gcig la gcig ni mi thun zhing / /
bdag nyid ngo bo phan tshun du / /
'gal zhing du ni yang dag pa / /
du ma nyid du 'gyur mi sred / /
de bas rtogs ldan rnams kyis ni / /
rang gi rigs pas de dpyod la / /
lung dang rigs pa ldan pa yis / /
brtan por gyur nas bsgoms par bya / /
gzugs la sogs pa'i dngos po rnams / /
yang dag nyid du khas len gang / /
de dag las ni 'grub pa yi / /
tshad ma yod dang med pa dpyad / /
yod dang med pa'i tha snyad ni / /
tshad ma la brten mkhas pa rnams / /
de med gyur na de dag gis / /
rtogs pa ldan pa spangs pa yin / /
'dod pa tsam las dbyung phyir dang / /
de las bzlog pa'i don gyis kyang / /
de yang mi 'grub thal 'gyur phyir / /
tshig tsam gyis kyang de mi 'grub / /
tshad ma rjes su 'gro ba dang / /
ldog pa gnyis kyis yang dag par / /
tha snyad dag la khyab na yang / /
dngos por smra ba legs par gnas / /
rtag pa la sogs dag gis kyang / /
sgra la khyab par thal 'gyur phyir / /
'di ltar ldog pa 'ba' zhig las / /
khyab pa grub pa ma yin no / /
des na'ang rjes su 'gro med na / /
ldog pa de ni yod min te / /
de dngos rjes su mi 'brang gang / /
de ldog can du de mi 'gyur / /
de bas khyab par 'dod pa yin / /
nges par rjes su 'gro bar 'dod / /
de grub na yang tshad ma las / /
dngos po gtan du grub pa yin / /
'di ltar gang na yod ces pa'i / /
tha snyad tshad ma yod pa yi / /
rjes su 'brang de gar bsgrubs na / /
nged kyi dngos po de nyid grub / /
khyab pa de ni grub na yang / /
yang dag dngos po nges mi 'grub / /
'di ltar khyab byed yod pa las / /
khyab bya thams cad mngon pa med / /
shing sha pa dang seng ldeng sogs / /
'di ltar shing nyid kyis khyab kyang / /
de tsam gyis na de dag ci / /
de las nges par 'grub 'gyur ram / /
de bzhin tshad ma 'jug na yang / /
dngos po yod pa'i tha snyad 'di / /
yang dag don gyi yul can du / /
khyed la nges par 'grub pa med / /
bstan pa 'di ni nor pa ste / /
shing ni seng ldeng la sogs la / /
thun mong yin pas de las ni / /
bye brag gsal bar rtog mi 'gyur / /
tshad ma dag gi dngos po yis / /
ngo bo 'das nas 'jug pa med / /
gzhan du'ang rab tu 'jug na ni / /
de ni tshad mar mi rung ngo / /
'di ltar dngos po tshad mas khyab / /
de yis tha snyad la yang khyab / /
dngos po khyab pa'i tshad mas byung / /
de yang gzhan du mi 'jug go / /
'jig rten kun rdzob bden don gyi / /
yul can dag kyang srid pa'i phyir / /
de phyir yang dag dngos po yis / /
tshad ma khyab par mi 'grub po / /
ji ste yang dag dngos po la / /
tshad ma thams cad yod na ni / /
kun gyis yang dag nyid mthong phyir / /
'phags pa'i lam ni dgos pa med / /
'bad pa ma byas grol ba'i phyir / /
thar 'dod rnams kyi tshangs spyod dang / /
bsnyen gnas la sogs don med de / /
nyon mongs skyes pa kho nar zad / /
rnal 'byor pa yis mngon sum las / /
gzhan gyi dbang po'i shes khyad med / /
rab tu grub pa'i don dag la / /
yang dag rtogs 'dod rtsod mi 'gyur / /
tshad ma'i mtshan nyid bstan bcos dag /
rab tu byed pa don med cing / /
phan tshun dag tu 'gal ba yi / /
mtshan nyid dag kyang byed mi 'gyur / /
bdag dang gzhan gyi grub pa'i mtha' / /
phan tshun tha dad med par 'gyur / /
tshad ma kun gyi tshad ma nyid / /
bdag nyid la ni grub par thal / /
don dam pa yi dngos po yi / /
ngo bo 'das nas mi 'jug ste / /
gzhan du'ang tshad ma 'jug na ni / /
de ni ji ltar tshad ma nyid / /
rmi lam sogs bzhin brdzun pa nyid / /
'dod pa'i don la mi slu phyir / /
'jig rten dngos la tshad ma yod / /
tha snyad du ni brjod par bya / /
de nyid ji ste don dam yin / /
ming tsam zad pa bzlog med de / /
rang dga' dag gis byung ba la / /
de ni su zhig zlog par byed / /
'on kyang rmi lam byed pa ni / /
brdzun pa'i dngos po rnams la yang / /
'dod pa'i don byed sgrub nus pa / /
'di ltar dmigs shing snang yin na / /
de yang don dam cir mi 'dod / /
'gal ba pa yi phyir zhe na / /
de bzhin gzhan du gnyid sad la / /
de dang mthun na ci phyir 'dod / /
de la mi slu ba dag kyang / /
ma sad pa dang gnyi ga mthun / /
sad pa dag gis slu byed pa / /
gnyi ga yang ni mthun pa nyid / /
rdzogs sangs rgyas kyis chos rnams kun / /
rmi lam lta bur rab tu bstan / /
dbang po lnga po de dag gi / /
dngos po cung zad mthong ba med / /
ji ste don byed nus pa yi / /
snang ba tsam yang mi 'dod na / /
'khrul pa'i phyir na 'di dag ni / /
don dam nyid kyi mtshan nyid min / /
rmi lam dag na dngos po'i don / /
shes pa'i ngo bo nyid ma yin / /
shel sgong bzhin du dag pa yi / /
shes pa yin zhes nye bar brjod / /
sngon po la sogs gzugs sna tshogs / /
de la de ni gang nas 'ongs / /
'khrul pas yin na'ang 'khrul 'di ci / /
'khrul pa med pa nyid ce na'ang / /
de las de nyid yin zhes pa / /
mchog tu de ni legs par bshad / /
'on te snga ma'i rnam par shes / /
shes pa phyi ma'i rgyu yin na / /
'khrul pa de ni de dag las / /
rgyu med par ni ji ltar 'byung / /
sngon po la sogs de 'byung na / /
'byung la rag ste 'on kyang ni / /
shes dang tha dad ma yin phyir / /
ji ltar gcig la sna tshogs nyid / /
rnam par shes pa du ma'ang / /
'byung bar rtag tu rigs pa min / /
lus med yul na mi gnas phyir / /
yul na bkram ste 'dug pa med / /
de la de ni sna tshogs pa / /
brdzun pa nyid ces 'dod na yang / /
brdzun dang cig shos 'gal ba dag /
gcig po nyid du ji ltar rung / /
brdzun pa rnams kyang rgyu dag las / /
'byung bar ji ste 'dod na ni / /
bden pa gnyis kyi mtshan nyid dag /
dngos po gzhan la ci zhig yod / /
rang dang dbyer med sna tshogs pa'i / /
sngo sogs brdzun pa'i rang bzhin na / /
rnam par shes pa'ang brdzun nyid du / /
ci'i phyir gsang ston brjod mi bya / /
shes pa'i rnam pa sna tshogs rnams / /
ji ste de'i bdag ma yin te / /
gzhan yin de la de bzhin du / /
ji ltar so sor snang bar 'gyur / /
gzhan yang gang de sngo la sogs / /
'di dag brdzun pa nyid brjod na / /
de nyid mtshan nyid 'khrul pa yi / /
yul dang ma gyur ma yin nam / /
rmi lam dag la de las gzhan / /
khyed kyi 'dod pa'i don bsgrub cing / /
gang gis mtshan nyid 'khrul par ni / /
mi 'gyur gzung du yod ma yin / /
ji ste don byed rung ba la / /
de dag khong du chud pa de / /
de tshe yang dag rtogs par 'gyur / /
gang gi ngo bo rtogs pas ni / /
rnal 'byor srid par 'khyams las grol / /
'dir ni de nyid don dam du / /
rtag pa'i yul du bya ba yin / /
'gro ba grol la thob 'gyur zhing / /
thams cad thar par thal ba'i phyir / /
dngos tsam rab tu grub pa las / /
'dod pa'i don byed rung ba min / /
de bas 'dod don mi slu ba / /
tshad ma'i mtshan nyid yin no zhes / /
'jig rten pa la'ang rab grub phyir / /
thun mong yin par gnas pa yin / /
des na yod pa'i tha snyad sogs / /
khyab pa yin yang yang dag don / /
'grub min ji ltar de las ni / /
dngos por smra ba legs par gnas / /
tshu rol mthong ba thams cad kyi / /
sems ni de la nor ba'i phyir / /
yang dag dngos po cung zad kyang / /
mngon sum dag gis grub pa med / /
rtog dang bral la ma 'khrul pa / /
mngon sum zhes ni de brjod la / /
tshu rol mthong ba kun gyis kyang / /
yang dag mtshan nyid 'khrul pa med / /
yang dag mngon sum rtogs pa de / /
ji ltar tshu rol mthong zhes bya / /
cha shas 'khrul med rang bzhin na / /
dbang po'i rnam par shes pa dag /
spyi don yin phyir nyer brjod phyir / /
rang gi mtshan nyid spyod yul min / /
ji ste gzhan las bzlog pa yi / /
spyi de yul zhes mi brjod na / /
gzhan du gcig gi dngos po la / /
ji ltar cha shas rtag tu yod / /
sgra la sogs pa'i chos can la / /
tshad ma gzhan dag mi slu phyir / /
mngon sum rtogs pa'i bdag nyid las / /
yang dag rnam par nges pa med / /
rang gi mtshan nyid rnam pa kun / /
'di dag gzung nyid ma yin nam / /
'on kyang zin dang bral ba'i phyir / /
rnam pa thams cad nges pa med / /
don du gnyer dang goms 'dus las / /
sogs pa'ang de yi rgyu yin phyir / /
'di ltar myong ba zhes bya bas / /
nges par skye bar mi srid do / /
rnam pa thams cad gzung na yang / /
gang na don du gnyer sogs rgyu / /
med pa de na phyin ci log /
'khrul pa'i sa bon dag las skye / /
rjes su dpag pa rnams kyis ni / /
sgro 'dogs de tsam nyi tshe zhig /
bsam pa bsgrub par bya yin gyi / /
mngon sum spyod yul dngos po min / /
rnam pa thams cad nges pa dag /
ji ste de las ma skyes na / /
de ni gzung ba yin no zhes / /
gna' chung rnams kyis rkyal bar bgyis / /
mtshan ma rnams ni gzhan dag las / /
yang dag dngos po grub na ni / /
mngon sum des ni rnam pa kun / /
gzung zhes bya ba'i rigs pa mnyam / /
ma grub na yang rnam nges pa / /
der ma skyes par gzung ngo zhes / /
khyod kyi tha mal sems kyis ni / /
brjod par ji ltar rigs pa yin / /
don byed pa rnams snang ba yi / /
shes pas kyang ni 'khrul pa'i phyir / /
gzung ba nyid du nges min te / /
ji ltar sngar ni bshad pa bzhin / /
'ga' zhig tu ni yang dag dngos / /
ji ste lan 'ga' mthong gyur na / /
don byed pas ni de bsgrub ces / /
rnam par nges pa de dag rigs / /
pha rol ma yin mthong rnams kyis / /
gang tshe lan 'ga' de gcig kyang / /
mthong ba med pas de bas na / /
rnam par nges pas ji ltar bya / /
sprul pa rnams kyang sna tshogs pa'i / /
don rnams bya ba byed par brjod / /
gzugs brnyan la sogs la yang mthong / /
de'i phyir nges par gyur pa med / /
phyi rol don thob mtshan nyid kyi / /
mi slu ba ni don grub med / /
'di ltar snang ba ngo bo ni / /
rmi lam sogs pa la yang yod / /
shes pa lnga la khyad med pa'i / /
gzhan las ji ltar nges pa yin / /
yul ni tha dad yin phyir yang / /
de sgrub don la mi slu med / /
sngar myong ba la mi slu ba / /
skad cig pa la shin tu dkon / /
skad cig ma yin rnams la yang / /
gang na don byed yod mi srid / /
ji ste rtogs par byed pa rnams / /
tha dad med par zhen pa yis / /
'dod na gnyis la gcig don te / /
brtags pa 'di yin gang dag min / /
rang gi mtshan nyid ji bzhin du / /
ji ste dbang pos ma bzung na / /
de tshe yul de nges pa zhes / /
de ni ji ltar rigs pa yin / /
yul gyi don la mngon sum dag /
ji ste sgro 'dogs srid na yang / /
rang gi mtshan nyid dngos po la / /
de ni ji ltar tshad ma yin / /
de bas de yis sems kyis ni / /
yang dag dngos po rtogs med kyis / /
smig rgyu bzhin du gang dag gis / /
'di la sgro 'dogs byed par 'gyur / /
sgro 'dogs pa yis thams cad du / /
sems kyi rked pas gtugs pa dag /
zla ba gnyis sogs mngon sum gyi / /
shes pa dag dang ci mi mtshungs / /
gang tshe rtag tu yang dag nyid / /
log par sgro 'dogs mun pas g.yogs / /
mngon sum mi slu yin pa las / /
rnam par nges pa de ni med / /
gzhan yang dngos po'i ngo bo nyid / /
rtag pa'am mi rtag gcig tu 'gyur / /
phan tshun spangs te gnas pa'i phyir / /
phung po gsum pa yod pa min / /
phan tshun yongs su spangs la sogs / /
'gal ba rab tu grub bya'i phyir / /
ji ste tshad mas khas len na / /
nged kyi dngos po 'gal ba grub / /
de ni rigs te tshad ma yis / /
dngos po rnams kyi spyi 'grub phyir / /
khyab par dngos po mi 'grub ces / /
gong du rab tu bsgrubs pa yin / /
dngos po rnams kyi 'gal ba ni / /
tha snyad pa yi tshad ma nyid / /
'di la brten nas brjod pas na / /
de phyir yang dag rtogs pa min / /
'di ltar mar me la sogs pa / /
skye zhing 'jig pa'i chos can rnams / /
brten pa'i rnam pas rnam gcad pas / /
'gal bar rtogs pa rnams la ltos / /
gang tshe rnam pa rnam gcad pa / /
med na med par nges pa yis / /
chos de gang yin de gnyis ni / /
mtshan nyid kyis ni 'gal bar 'dod / /
skye 'jig dag dang 'brel pa ni / /
sgyu ma la sogs la yang yod / /
de tsam gyis na de dag ci / /
yang dag dngos po nyid yin nam / /
shes pa'i rnam pa nor phyir dang / /
phyi rol don yang ma grub phyir / /
mar me la sogs rnams la yang / /
yang dag dngos po cung zad med / /
de lta bas na 'jig rten gyi / /
don la brten nas 'gal ba dag /
don dam nyid la 'jug bya'i phyir / /
rigs pa shes pa rnams kyis gzhag /
de bzhin gzhan yang 'gal ba dag /
tha snyad yin par shes par byos / /
yang dag dngos po nyid la ni / /
'gal ba nyid ni 'ga' yang med / /
tshad ma'i mtshan nyid 'di dag kyang / /
yang dag nyid la 'jug bya'i phyir / /
tha snyad pa ni yin no zhes / /
bstan pa de phyir 'dod par gyis / /
gzhan du byis pa gnag rdzi sogs / /
bud med rnams la grags pa nyid / /
man ngag med par du sogs las / /
ci phyir me sogs phyogs nges 'gyur / /
tha snyad rnams la ma brten na / /
thabs gzhan dag la brten byas kyang / /
rang dang gzhan gyis yang dag pa / /
rnam par dbye bar nus pa min / /
rtags dang rtags can 'gal ba dang / /
de bzhin khyab bya khyab byed pa / /
yang dag don la ma brtags kyi / /
don dam pa la 'jug bya'i phyir / /
ji ltar 'jig rten grags pa la / /
brten nas de bzhin bsgrub bya dang / /
sgrub byed 'di dag gnas par ni / /
de bas thams cad brjod pa yin / /
de bas khyab dang 'gal la sogs / /
ma grub la sogs gang rgol ba / /
de dag thams cad 'khyam pa zhes / /
mkhas pa rnams kyis shes par bya / /
gtan du ma grub gang yin pa / /
de la brgal bar rigs pa yin / /
yang dag brten nas rtsod pa ni / /
mi 'dod thal bar 'gyur ba med / /
de la mi rtag dngos po'i bdag /
yang dag mngon sum shes pa med / /
rgyu dang 'bras bu rtogs grub na / /
de ni rab tu 'grub pa yin / /
gzhan gyi bdag nyid 'bras bu dang / /
rgyur gyur pa la rnam shes kyi / /
gang phyir 'dzin par mi rigs na / /
mngon sum nyid du de ma grub / /
rnam par shes pa 'dra tsam gyis / /
gzhan dag shes pa ma yin te / /
de lta yin na 'dra ba kun / /
phan yon rigs pa nyid du 'gyur / /
'dra gang shes pa'i ngo bo zhes / /
bye brag rung ba ma yin te / /
rang gi ngo bo gnas pa yi / /
shes bya khyab pa'i bdag por rung / /
shes pa'i ngo bo bye brag gis / /
bdag nyid nye bar gnas na yang / /
de lta yin yang mi phan phyir / /
gzhan dag ji ltar 'dzin par 'gyur / /
'dra ba shes pa'i ngo bo'i phyir / /
ji ste rigs par 'gyur na yang / /
zla ba la sogs lta ba na / /
phan tshun de shes cis ma gyur / /
de las byung ba yin na zhes / /
de ltar khyad par gzhan dag kyang / /
ji ste rjod par byed na ni / /
'on kyang 'dod pa sgrub mi byed / /
dngos po rnams kyis don byed pa / /
rang gi dngos dang 'brel pas na / /
skyes bu 'dod pa'i rjes 'brangs pa'i / /
bye brag rnams las ji ltar 'gyur / /
rnam shes de las byung na yang / /
rang gi ngo bor de gnas las / /
ji ltar gzhan las mngon sum du / /
byed ces bya ba 'di yang smros / /
gzhan gyi ngo bo mngon sum du / /
grub na de dang 'dra ba dang / /
de las byung ba 'grub par 'gyur / /
des ni bye brag grub pa med / /
mtshungs pa'i don stobs byung ba yi / /
rnam shes de ma thag pa dang / /
de 'dra de las byung ba'i phyir / /
shes pa rigs par thal bar 'gyur / /
sems la kun tu sna tshogs pa'i / /
rnam pa 'di dag snang ba'i phyir / /
cha shas can gyi ngo bo dang / /
'dra ba 'brel pa ma yin no / /
sna tshogs pa yang gcig pa min / /
de yi yon tan sna tshogs med / /
rten la 'dzin pa med par ni / /
'di la 'dzin pa mi snang ngo / /
sna tshogs rnam pas dben pa yi / /
rten ni so sor snang ba med / /
gzhan yang rab rib ltas ngan dang / /
mig ser sogs pas nyams pa'i mig /
gang phyir dngos po gcig la yang / /
nye ring la sogs bye brag gis / /
mi mthun rnam par myong ba yis / /
shes pa dag kyang snang ba yin / /
de la de dag de snyed kyi / /
dngos po tha dad yod pa min / /
mi mthun chos can gcig yin na / /
thams cad gcig par thal bar 'gyur / /
gcig na lhan cig skye ba dang / /
'jig dang gnas pa can du 'gyur / /
de phyir 'dra ba ma grub ste / /
don med par yang snang ba yin / /
rmi lam sogs na sngo sogs kyi / /
ngo bo snang ba'i myong ba dang / /
'khrul par 'gyur ba de yi phyir / /
'di las gzhan rig 'grub pa med / /
chung ba'i ngo bo'ang don min te / /
de shes so sor myong med phyir / /
gcig pu phra ba de snang ba'i / /
rnam pa sems kyis myong ba med / /
re re dag ni tshogs pa yi / /
yul nyid yin par khas blangs su / /
rtag tu gong bu'i ngo bo yi / /
snang ba'i shes pa myong ba yin / /
'dus pa can las 'dus pa yin / /
mtshan nyid tha dad yod pa min / /
brtags pa'ang dngos po med pa'i phyir / /
ji ltar de ni so sor snang / /
ji ste phra ba'i dngos 'dzin ni / /
bar med gnas pa gang gis 'dzin / /
rags pa 'khrul pa yin na yang / /
ji ltar 'di dag tshad ma yin / /
yid la yod na ji ltar 'di'i / /
rnam pa gsal bar snang ba yin / /
dbang po'i yul na rdul phran rnams / /
rtag tu 'dzin pa med par 'gyur / /
de yi ngo bo snang ba yi / /
shes pa rtag tu ma skyes phyir / /
de bas de 'dzin sngar gyur pa'i / /
'khrul pa 'grub par mi 'gyur ro / /
ji ste tshad ma gzhan dag las / /
rdul phran grub par gyur na ni / /
de 'dzin snga mar gyur pa yis / /
rags pa'i rnam pa'i sems su 'gyur / /
gang phyir de nyid ma grub ste / /
tshad mas kyang ni rab tu btsal / /
rmi lam sogs na'ang phra med par / /
rags par 'khrul pa snang ba yin / /
ring ba'i don la chung ngu yang / /
chen po nyid du nye bar dmigs / /
de bas de 'dzin las 'di min / /
ri mo brkyang ba mthong ba yi / /
rnam pa ji ste yang dag na / /
rnam par shes pa gcig pa yang / /
de dang 'dra bar sna tshogs 'gyur / /
lus med phyir na rnam par shes / /
yul la bkram ste skye mi srid / /
de phyir rnam shes du ma ru / /
rtog pa legs pa ma yin no / /
shes pa gcig dang tha mi dad / /
rnam pa sna tshogs 'gyur ba med / /
tha dad gyur na rnam pa dang / /
shes par 'brel pa med par 'gyur / /
rnam pa'ang ji ste rnam pa bcas / /
rtog par byed pa nas med do / /
de ltar rnam pa gzhan dang gzhan / /
sus kyang myong ba ma yin no / /
ji ste rnam pa med na ni / /
shes pa rnam bcas rtog don med / /
tha dad tha dad med ma rtogs / /
phung po gzhan yang rigs pa min / /
'on te don gyi rnam snang ba / /
brdzun pa nyid du 'dod na yang / /
ji ltar brdzun pa 'di dag gis / /
gzhan gyi dngos po 'grub par 'gyur / /
ji ste brdzun pa mngon sum du / /
gsal bar rab tu myong na ni / /
mngon sum pa yi dngos po yang / /
de tshe yang dag nyid ma yin / /
gzhan yang ji ste 'dra ba'i don / /
bdag nyid thams cad kyis yin na / /
don bzhin shes pa blun pa yi / /
ngo bor 'gyur pa gang gis bzlog /
rnal 'byor pa dag grol ba yang / /
gzhan gyi phyag sogs mthong ba na / /
de bzhin phyag sogs ldan par 'gyur / /
gnyi ga'ang cha shas med pa'i phyir / /
cha gcig gis ni 'dra ba min / /
cha shas bcas pa ma grub na / /
yang dag dngos po ci zhig 'grub / /
'on te bzlog pa'i bye brag gis / /
cha shas rtog par byed na yang / /
brtags pa yin phyir 'dra ba ni / /
gnas pa med pa nyid du 'gyur / /
thams cad du yang bdag rtogs pa'i / /
de yi rnam pa myong ba'i phyir / /
'dra ba yod kyang phyi rol la / /
shes pa so sor myong ba med / /
mi 'dzin pa yi dus na ni / /
yul 'di yod pa ma yin no / /
mnyam pa'i dus na rgyu min phyir / /
rgyu ma yin dang yul yang min / /
gnas pa yin du zin na yang / /
rnam pa gnyis pa myong ba med / /
myong ba yod par gyur na yang / /
de la brgal zhing brtag pa mtshungs / /
'dra ba de myong gang yin pa / /
de nyid phyi rol myong ba yang / /
nye bar brtags pa yin pa'i phyir / /
de ni yang dag nyid ma yin / /
nye bar brtags pa tsam gyis ni / /
don byed 'dod pa'i grub pa med / /
bram ze'i bu la me btags pas / /
'di ltar 'tshed la sbyor ba med / /
don ni yongs su ma mthong phyir / /
de dang 'dra bar 'grub pa med / /
byed rgyu yin na'ang 'bras bu la / /
'dra ba bskyed pa'i ma yin te / /
gzugs snang ba yi rnam shes kyi / /
'on te sgra rig byung ba dang / /
sngon po la sogs snang ba na / /
mig la sogs pas ma nges 'gyur / /
rnam par dag las don grub pa / /
de ni rjes su dpag yin na / /
rmi lam la sogs 'khrul pa'i phyir / /
don gyis de la khyab pa'ang med / /
gzhan du dbang po drug po dag /
tshad ma so sor 'gog phyir dang / /
shin tu chung ba'i gzugs sogs kyis / /
sngon po la sogs ma grub phyir / /
mig gi rnam shes ldan pa yis / /
sngon po shes kyi sngon po'i ming / /
shes pa min zhes gsungs pa gang / /
da ni tha snyad brten pa yin / /
gzugs la sogs pa'i dngos po rnams / /
yang dag min zhes ngas bshad pas / /
sems can rnams ni drang ba'i phyir / /
tha snyad du ni bstan pa yin / /
snang bas stong pa'i shes pas kyang / /
gzhan rig pa ni rigs pa min / /
de ni khyad par med pa'i phyir / /
don ni nges pa med par 'gyur / /
gang phyir nye ba tsam dag gis / /
gzhan rig de ru 'gyur na ni / /
de ni kun la 'dra ba'i phyir / /
thams cad rig par cis mi 'gyur / /
thams cad don kun mthong 'gyur te / /
'di ltar sna tshogs blo ldan gyis / /
yul du gzugs la sogs pa rnams / /
bye brag med phyir cis mi 'gyur / /
'on te yang ni yul 'ga' yis / /
blo dag shin tu bskyed byas nas / /
yod ces khas len byed na ni / /
'dra ba slar yang 'ongs pa yin / /
rtogs pa'i ngo bo tha dad med / /
'dra ba dag las gzhan ci yod / /
shes pa gang yin rtogs yin na / /
de la'ang nyes pa gong du bstan / /
nges 'byung bye brag yod na yang / /
ma yin dbang po'ang de dang 'dra / /
shes pa'i dus na 'di med na / /
rgyu las ji ltar rab tu myong / /
tshogs pa gcig la rag las nyid / /
ji ste bye brag rtogs byed na / /
sems dang sems byung tshogs pa yi / /
mig la sogs pa'ang de dang 'dra / /
tshogs pa gcig la'ang rag las kyang / /
dbang po la sogs rtogs med de / /
yul ma yin phyir zhe na yang / /
de 'dir spyod phyir mi rung ngo / /
yul nyid yin pa grub na ni / /
lan 'di rab tu 'grub par 'gyur / /
mtshan nyid 'khrul pa yin pa'i phyir / /
de nyid ma grub brjod pa yin / /
rtogs bya dang ni yul gnyis la / /
bye brag 'ga' yang yod min te / /
bsgrub bya sgrub byed 'gog de gnyis / /
de phyir bye brag yod pa min / /
gang phyir yul min de bas ni / /
'di ni yul du mi 'gyur zhes / /
dngos po rnam par dag pa yi / /
smra ba shes pa gzhan su yod / /
gzhan du snang ba'i shes pa yis / /
'dzin par rigs pa ma yin te / /
de lta yin na yul gyi phyir / /
shes pa nges par mi 'gyur ro / /
sngo sogs ngo bo snang ba yi / /
yul du sgra la sogs gyur te / /
thams cad kyis ni yul thams cad / /
rnam par shes par thal bar 'gyur / /
dngos su gzhan gyi ngo bo la / /
mngon sum so sor myong med na / /
de dang mtshan nyid mi mthun snang / /
de shes par ni ji ltar 'gyur / /
yul gyi ched du dus kun du / /
'dir yang phan pa mi byed de / /
mi snang ba dang gzhan du snang / /
phyogs gnyis snga ma bzhin du mtshungs / /
cung zad byed pa med na yang / /
'dzin par rtog pa rigs pa min / /
gzhan la dngos kyis stong na ni / /
brjod pa 'thad pa ma yin no / /
des dben de yi rnam pa yi / /
mngon sum gnyis kyis rgyu 'bras kyi / /
dngos po rnam par nges pa 'di / /
de phyir yang dag nyid ma yin / /
'di ni 'di las 'byung ngo zhes / /
gnag rdzi yan chad ji ltar 'gyur / /
grags yin na'ang yin du zad / /
grags pa de dag gsal ba med / /
de 'dod rnams la skabs 'dir ni / /
yang dag ched du dpyad pa byed / /
ji ste grags pa 'gog byed na / /
rnam par dpyad pa rgyun chad 'gyur / /
gang dag grags pa'i dngos po la / /
'gog par byed pa rab tu glen / /
de dag rnams kyis nges 'gal 'gyur / /
zla ba ri bong can 'gog bzhin / /
grags pa 'di ci 'dren pa'am / /
bden pa min zhes nges bya'i phyir / /
rab tu grags pa tsam gyis ni / /
yang dag min zhes nye bar bsgrubs / /
brdzun pa'am rmi lam la sogs na / /
'byung ba 'di dag yongs su nges / /
bden pa nyid ni log na yang / /
gang tshe de ni mi ldog pa / /
de tshe yang dag rnam dag pa / /
de yi 'gal bar ji ltar 'gyur / /
rgyu dang 'bras bu mngon sum du / /
ji ste myong ba ma yin na / /
'di las 'di ni 'byung ngo zhes / /
ji ltar dran pa 'byung ba yin / /
rmi lam na yang brdzun pa yi / /
'bras bu la sogs dngos myong phyir / /
dran pa 'di ni de na snang / /
de las dngos po rnam nges med / /
'on te dran pa'i rtags dag las / /
rjes su myong ba rnams nges pa / /
spyir ni rab tu sgrub byed na / /
de tshe sgrub pa sgrub pa yin / /
'bras bu la sogs don dam pa'i / /
yul ni rjes su myong bar yang / /
ji ste sgrub par byed 'dod na / /
rjes su 'gro ba med pa'i phyir / /
de nas de ni grub pa med / /
snang bcas la sogs rnams shes kyis / /
don la 'dzin pa des bzlog pa / /
khyed kyis byas pa ma yin nam / /
grogs kyis bstangs pas ngo bo 'phel / /
rgyu dang 'bras bu'i dngos po ni / /
rtag tu rnam shes bdag nyid nyid / /
bdag nyid rig pa'i ngo bo yi / /
mngon sum dag gis rnam par nges / /
yang dag ji bzhin dus kun du / /
de myong med phyir de mi rigs / /
khyed ni ji ltar myong ba der / /
yang dag nyid du'ang 'dod pa med / /
de ltar gzung dang 'dzin pa yi / /
rnam pa yod pa ma yin 'dod / /
rtag tu dngos po yod pa yi / /
shes pa de bzhin de myong med / /
de lta min na 'gro ba kun / /
rtag tu de nyid mthong bar 'gyur / /
yang dag goms bya ched du de / /
thar 'dod rkang smyang 'dug la rag /
gcig la rnam pa gnyis 'gal phyir / /
ji ltar myong ba'i gzung ba dang / /
'dzin pa'i rnam snang de bzhin du / /
yang dag nyid ni ma yin no / /
gnas ngan len gyi bag chags las / /
ji ste 'khrul pa'i rtags byung na / /
'khrul pa nyid du de snang ba / /
'di ni mngon sum grub pa med / /
'di ltar ma 'khrul mtshan nyid ni / /
mngon sum nyid du nye bar brjod / /
rtag tu bdag la 'khrul pa med / /
ji ltar mngon sum nyid du 'gyur / /
gsal bar gnas kyi ngo bor ni / /
de ni rang snang nyid yin phyir / /
rang gi ma 'khrul gang gyur pa / /
de las 'khrul pa tha dad med / /
ji ste 'khrul pa tha dad gyur / /
gnyis kyi ngo bo de gsal bar / /
de yang rang gi gnas yin na / /
ji ltar de ni shes par bya / /
ji ste shes pa de ni yid / /
gnyis kyi rnam par rnam rtog pa / /
de la 'khrul pa 'byung na ni / /
gnyis su 'dzin pa gsal mi 'gyur / /
yid kyi 'khrul pa don gzhan du / /
'dra ba bor nas 'gro ba med / /
gang gis de ni 'khrul 'gyur ba / /
gnyis dang gnyis min mtshungs ci 'gyur / /
gang du 'ga' yis chung zad kyang / /
lan 'ga' mthong ba ma yin na / /
gzhan gyi 'dra ba mthong phyir te / /
de la 'khrul par ji ltar 'gyur / /
'on te 'og ma med pa yi / /
sa bon gnas ngan len smin las / /
'khrul na 'dra ba mthong med par / /
rang las skyes pa 'di nyid yin / /
de lta yin na'ang de yi tshe / /
'khrul pa don gzhan brtag mi rigs / /
shes pa thams cad rang nyid kyis / /
rang gi sa bon dag las 'khrul / /
'khrul pa'i sa bon las byung ba / /
thams cad yin par khyed kyang 'dod / /
de phyir pha rol min mthong ba'i / /
shes kun 'di ltar rang las 'khrul / /
de phyir mngon sum nyid 'di yi / /
gnyis min gang dag grub pa med / /
de ma grub na de yi phyir / /
rgyu 'bras de nyid grub pa med / /
ji ste gnyis ni 'khrul gyur kyang / /
rtag tu rtogs pa'i ngo bo de / /
ma 'khrul pa dag kho nar ni / /
mngon sum las grub ma yin nam / /
rtogs pa'i ngo bo nyid na spyir / /
yul la nye bar rjod byed pa / /
de ltar mngon sum yin gyur kyang / /
rang gi mtshan nyid spyod yul min / /
spyi yi mtshan nyid ma gtogs par / /
'di ltar rtogs pa'i ngo bo med / /
gang yang thun mong ma yin pa'i / /
ngo bo de ni gnyis su snang / /
rigs mi mthun pa rnams gsal bas / /
khyad par kho na spyi nyid yin / /
de yang brdzun pa'i rang bzhin na / /
khyed kyi spyi yang ga la yod / /
dngos po rnams kyi yod pa nyid / /
bden yin gzhan ni brdzun zhes pa / /
rig byed mthar ni smra ba yi / /
grub mtha' gsal bar brjod par 'gyur / /
gzhan du de dag shes pa can / /
spyi yi mtshan nyid skyes bur rigs / /
rtag pa gcig yin bye brag rnams / /
de ni thams cad nor bar ni / /
lta ba de dag ngan pa yin / /
thams cad bcings dang grol 'gyur te / /
gcig ni bcings dang grol ba na / /
thams cad du yang cis mi 'gyur / /
'chi dang skye dang gnas pa dang / /
gnyid log sad dang glen la sogs thams cad bye brag med pa'i phyir / /
cig car kho nar rab tu 'gyur / /
gzhan yang rtogs pa'i ngo bo yi / /
mtshan nyid mkhas pas bstan pa ni / /
snang ba gzhan la mi ltos par / /
gang zhig rang nyid rtag tu snang / /
de ltar yin na gnyis snang ba / /
rang nyid rab tu gsal ba'i phyir / /
rtog pa'i ngo bos gzung ba yi / /
bdag nyid rtag tu gnas pa yin / /
de ni rtag tu brdzun nyid kyi / /
rigs kyi khyim du 'jug pa 'di / /
khyad par med pa bdag nyid dag /
nges par pang du blangs nas 'jug /
ji ste rtogs pa'i ngo bo nyid / /
brdzun pa'i ngo bo nyid yin na / /
rnal 'byor spyod gzhan de bzhin no / /
de ni spong byed ma yin nam / /
ma spangs phyin ci log 'gyur zhing / /
spangs pas rnal 'byor can du 'gyur / /
rnal 'byor mngon sum rig bya ba / /
yang dag de yin mi rigs na / /
sangs rgyas rnams kyi gnas pa yi / /
mya ngan 'das pa'ang mi 'grub cing / /
rnam pa thams cad mkhyen pa yi / /
ye shes ring du spangs pa yin / /
de lta yin na thal sgo nas / /
ji sta de la bden zhen spongs / /
sgrub na de bzhin 'dod pa'i phyir / /
'dod pa kho na rab tu bsgrubs / /
'on te dngos po thams cad du / /
med pa'i mtshan nyid de sgrub na / /
mi mthun phyogs las ma log phyir / /
gtan tshigs ma nges nyid du 'gyur / /
brdzun pa yin zhes thams cad du / /
gtang bar 'os pa ma yin no / /
sgyu ma rnams ni brdzun nyid kyang / /
de byed pa rnams nye bar brten / /
bdag dang gzhan gyi don rnams la / /
nam yang mkho bar mi 'gyur gang / /
de dag thams cad yongs btang zhing / /
spong ba nyid du rigs pa yin / /
bdag gzhan don gyi rnam pa la / /
mkho ba'i yon tan gang yin pa / /
mkhas shing snying rje'i bdag nyid kyis / /
de dag ji ltar spong bar byed / /
de phyir ji srid gzhan don la / /
nye bar mkho bar 'gyur ba rnams / /
spangs kyang sangs rgyas rnam dag ni / /
de dag thams cad zlog pa med / /
thams cad sgyu ma byas 'dra zhes / /
brdzun pa nyid du de dag shes / /
yang dag ji bzhin rtogs pa'i phyir / /
de de phyin ci log pa med / /
dngos po nyid du blang ba dang / /
dngos po med pa dor ba yi / /
rgyud ni nges pa ma yin te / /
'di la 'khrul pa de ltar snang / /
nyan thos pa la sogs pa dag /
dngos por lta ba rnams kyis ni / /
sdug bsngal kun kyang gtong bar byed / /
'gog pa dngos po med pa'ang len / /
snying rjes khrid pa'i rnal 'byor rnams / /
gzhan don bya ba'i ched du ni / /
glang po la sogs brdzun pa yang / /
sprul pa rab tu byed pa yin / /
de bzhin gzhan la phan par bzhed / /
thabs dang shes rab brten pa yi / /
sangs rgyas rnams ni phyin ci log /
spangs kyang bzhugs par bzhed pa yin / /
de bzhin brdzun pa'i ngo bo yang / /
rgyu med can 'byung gang na'ang med / /
sgyu ma sogs pa brdzun yin yang / /
tshogs pa rnams las 'byung bar snang / /
sgyu ma la sogs 'khrul pa'i phyir / /
rjes su 'gro ba'ang ma grub phyir / /
rgyu dang ldan pa yin zhes te / /
dngos po yod par 'gyur ba'ang med / /
gang zhig thog ma med pa nas / /
kun rdzob tu yang gcig nas gcig /
rgyu med gyur pa de dag ni / /
brdzun par yang ni 'byung ba med / /
de bas rang rgyu tshogs pa yi / /
sna tshogs rnam par 'brel pa las / /
sgyu ma ji ltar rab tu 'byung / /
rnal 'byor sgyu ma'ang de bzhin no / /
rnal 'byor ye shes dag gi rgyu / /
rang gi bsod nams ye shes tshogs / /
mi gnas mya ngan 'das pa ni / /
blo ldan snying rje shes rab yin / /
'gro ba ma lus sgyu ma bzhin / /
gnas par shes rab dag gis rig /
rmongs byed sgyu ma'i mkhan po 'dra / /
sngon gyi smon lam rnams kyi mthus / /
chu nang pad+ma 'dam gyis ltar / /
srid pa'i skyon gyis yong mi gos / /
dpag med rmad byung bsam mi khyab / /
ma lus yon tan pha rol phyin / /
ji srid 'khor ba 'di dag na / /
'gro ba ma lus don sgrub phyir / /
thub pa thugs rje chen po yis / /
gzhan la rag lus bzhugs pa yin / /
de bas stong pa nyid brten pa / /
ma la bya ba bzhin du gsungs / /
de lhung 'gyur ba dgag pa'i phyir / /
thabs la'ang brten par bya ba yin / /
rnam pa ma lus thams cad dang / /
'gro ba gsum po dag la yang / /
don dam kun rdzob ngo bo nyid / /
ji ltar snang bzhin mngon sum ste / /
'jig rten pa dag mngon sum ni / /
ji ltar snang bcas snang med shes / /
de bzhin nus pa bsam yas phyir / /
rig ste de bas thams cad mkhyen / /
yang dag don bsgoms las byung ba'i / /
ye shes de ni rnam mi rtog /
chos rnams snang med gang yin pa / /
des na yang dag ye shes brjod / /
des na bdag nyid chen po yi / /
mi gnas mya ngan 'das pa grub / /
rnal 'byor kun shes yang dag shes / /
rnam par gzhag pa 'gal ba med / /
rtogs pa'i ngo bo gang yin bden / /
gnyis kyi rnam pa gzhan dag min / /
'dod pa de ni sngar bshad pa'i / /
skyon du rab tu 'gyur ba yin / /
rnal 'byor spyod pa pa rnams ni / /
'di ltar gnyis snang tha dad med / /
shes pa'i ngo bo spong bar yang / /
de las gzhan bzhin cis mi byed / /
ji ste gnod pa med pa'i phyir / /
khyed cag de ni mi byed na / /
yang dag don dang dbyer med pas / /
gnyis po'ang bya bar mi 'gyur ro / /
chos la bdag med bsgom pa rnams / /
don med 'gyur te gnyis las gzhan / /
kun brtags chos ni yod pa min / /
'on te gang zhig nyon mongs can / /
gnyis kyi ngo bo lung ma bstan / /
de dang rtogs pa'i ngo bo dag /
bcas te rnal 'byor pa rnams spong / /
bden par sgro 'dogs spangs pa'i phyir / /
skyob pa rnams kyis yongs btang yang / /
rnam par dag na'ang gnyis snang ba / /
'gro la phan dang bde byed de / /
sngon gyi smon lam shugs dag las / /
thugs rje goms pa rnams kyis 'byung / /
gang phyir de ltar kho na yin / /
de bas rnal 'byor la sogs 'grub / /
rtag tu thub pa mi rtog par / /
yid bzhin nor bu bzhin bzhugs te / /
'gro ba ma lus phan mdzad par / /
gang dag smra ba de la yang / /
gnyis po dag gi rnam pa las / /
rtog pa'i ngo bo dbyer med pa'i / /
rang gi ngo bo des spangs kyang / /
bzlog pa med pa kho na yin / /
'on kyang smon lam mthu rnams dang / /
tshogs kyi shugs kyis thub pa ni / /
'khrul pa ma lus rnam spangs na / /
dri med bstan pa gnyis su med / /
ye shes dag pa 'byung ba de / /
rtag tu yid bzhin nor bu bzhin / /
skal ba ji bzhin ma lus don / /
bya ba mdzad pa thams cad mkhyen / /
grub ces brjod pa de bas na / /
thams cad mkhyen sogs rnam par gnas / /
de lta yin na thub pa yi / /
gnyis su gnang ba brdzun yin yang / /
ji ste 'dod na byang chub kyang / /
dbyer med de bzhin 'dod par gyis / /
brdzun pa dag ni rab spangs kyang / /
thub pa'i thabs kyi mthu rnams las / /
'byung na de tshe byang chub kyi / /
bden par mngon zhen gang zhig yin / /
mi rtog ye shes gang yin pa / /
de yod pa ni sel mi byed / /
'on kyang yang dag dngos po nyid / /
de ni 'grub par nyid mi 'gyur / /
rnam par mi rtog ga las 'grub / /
gnyis su rnam rtog spangs pa yis / /
rnam par mi rtog de 'dod na'ang / /
rang gi dngos la rnam rtog 'di / /
gang gis brtsal ba smra bar gyis / /
de la sun ni ma phyung bar / /
rnam par rtog des spong ba med / /
dngos por 'dzin pa sangs rgyas kyis / /
mtha' nyid du ni rab tu bstan / /
skyob pa'i ma 'dres chos rnams dang / /
de bzhin byams pa thugs rje sogs / /
gsungs pa gang yin de dag ni / /
mi rtog 'di yin bsgrub par dka' / /
ji ste 'dul ba de bzhin du / /
so sor snang zhes rnam rtog na / /
sangs rgyas rnams kyi yon tan kun / /
kun brtags nyid du thal bar 'gyur / /
gnas skabs kun tu rtag par yang / /
rtog bcas mi rtog pa'ang rung / /
yong ye bsam par mi nus phyir / /
rnam pa kun nas thams cad rig /
de ni skal ba ji bzhin du / /
lus can kun gyi 'dod pa'i don / /
sgrub par byed ces 'chad na ni / /
thams cad 'gal ba med pa yin / /
rtogs pa'i ngo bo yang dag pa / /
de bas mngon sum grub pa med / /
rgyu dang 'bras bu de dag kyang / /
de ma grub na de 'grub med / /
tha dad dus kyi bdag nyid gnyis / /
des ni so sor mi myong phyir / /
rang rig pa yi mngon sum las / /
rgyu dang 'bras bu rtogs pa med / /
bdag nyid gcig gi ngo bo'i phyir / /
gnyis kyi ngo bo nyid mi srid / /
de ni ltos pas tha dad na'ang / /
kun brtags yin gyis yang dag min / /
ltos par bya ba tha dad phyir / /
rang rig pa yis 'dzin pa med / /
de ma bzung na de mi 'grub / /
ltos pa de yang kun brtags yin / /
rgyu dang 'bras bu 'dzin pa ni / /
so sor rab tu rtogs pa las / /
rnam par rtog de mtshams sbyar nas / /
de gnyis gsal grub ma yin nam / /
de mi rigs te rnam rtog kyang / /
rang rig pa yi mthar thug pas / /
gzhan dngos lan 'ga'ang ma mthong na / /
de na ji ltar mtshams sbyor byed / /
sems can dag ni thams cad kyang / /
rang gi ngo bo rtogs phyir dang / /
dran pa'ang bdag nyid mthar thug phyir / /
de la dran pa'ang mi 'grub bo / /
gzhan du 'dzin pa'i don dag ni / /
gzhan du sbyar bar mi rigs so / /
rgyu rkyen dag la ma gtogs par / /
rgyu ni ma brtags yod pa min / /
gzhan gyis 'bras bu tsam la 'dzin / /
de bzhin rgyu tsam gzhan gyis 'dzin / /
gnyi ga cig car myong med na / /
long bas gnyis sbyor byed dam ci / /
ci tsam 'bras bu mi snang zhing / /
rgyu yang 'ga' yis ma yin pa / /
de srid bdag ni 'bras bu las / /
sogs pa'i ngo bo des myong med / /
chu sogs rnam pa'i rnam par shes / /
'das ma thag tu me sogs kyis / /
rnam par 'byung ba shes pa dang / /
du ba'i shes las me blo mthong / /
de phyir me las du ba dang / /
sa bon nyid las myu gu zhes / /
bya ba la sogs rgyu 'bras kyi / /
nges pa 'grub pa med par 'gyur / /
gzhan las kyang ni du ba dag /
'byung phyir du ba mthong ba las / /
mer snang ba yin rnam par shes / /
rjes su dpag pa'ang mi 'grub po / /
me dang du ba'i blo gnyis dag /
'dra bar 'byung ba nges yod na / /
du ba kho na rtags yin gyi / /
me ma yin de ci yi phyir / /
ji ltar du ba'i blo dag gis / /
bag chags gsal bar sad byas te / /
me blo rtogs byed de bzhin du / /
me blo'ang de la ji ste min / /
de ltar kun las shes pa kun / /
'byung ba dag ni mthong ba'i phyir / /
kun gyi rtags su kun gyur pas / /
kye ma'o go byed gnas pa yin / /
de bas re zhig mngon sum las / /
rgyu 'bras rtogs pa yang dag pa / /
yod pa ma yin des na 'di / /
mngon sum gnyis ni nges pa med / /
de gnyis dang ni rtags 'gyur yang / /
'brel pa rab tu ma grub phyir / /
rjes su dpag pa dag las kyang / /
rgyu 'bras dngos po grub pa med / /
rtags dang 'brel pa nges pa ni / /
mngon sum nyid du grub med de / /
de gnyis lkog tu 'gyur ba'i phyir / /
sngar ni ji ltar bshad pa bzhin / /
gnas pa med par 'di thal phyir / /
rjes su dpag pas kyang mi rigs / /
'brel pa nges pa med pa yi / /
rtags las de dngos med pa'ang med / /
rtags kyang mngon sum nyid du ni / /
grub pa ma yin de dngos bzhin / /
rjes su dpag pas mi 'grub ste / /
de bzhin 'dir yang gnas pa med / /
ji ste rgyu 'bras dngos po yi / /
yod pa sgrub par byed na ni / /
de tshe gtan tshigs thams cad dag /
nyes pa gsum las ldog pa med / /
'di ltar yod pa bsgrub pa'i phyir / /
dngos po rnams kyi chos kyis sam / /
dngos po med dang gnyi ga'i 'am / /
gnyis min chos kyi gtan tshigs gang / /
dngos ma grub na de la brten / /
dngos po'i chos ni grub pa med / /
de las bzlog pa bsgrub pa'i phyir / /
med pa'i chos ni 'gal bar 'gyur / /
gnyi ga'i chos ni ma nges te / /
gnyen po la yang yod pa'i phyir / /
gnyis min chos kyi ngo bo dag /
yid kyis kyang ni rig pa med / /
'on te yod pa mi sgrub kyi / /
de gnyis 'brel pa can sgrub ni / /
sgrub pa de yang rigs pa yin / /
de lta min na gtan tshigs kun / /
gzhi ma grub par thal bar 'gyur / /
rang gi ngo bo de nyid kyang / /
grub pa med par sngar bstan zin / /
gzhan yang 'bras de grub bya'i phyir / /
rgyu la nus pa yod pa min / /
de grub na ni 'grub 'gyur na / /
grub na rgyu des ci zhig bya / /
de bas gcig la gcig brten nas / /
de gnyis grub par 'gyur ba yin / /
bdag nyid rab tu ma grub par / /
gzhan gyi skyabs su 'gyur ba med / /
du ba las ni me shes te / /
chu skyar las ni chur shes zhes / /
bya ba la sogs 'bras bu gang / /
gsungs pa de ni tha snyad brten / /
yang dag du yang dus la sogs / /
mdo sde gzhan las bkag phyir dang / /
yang dag nyid kyi dngos de ni / /
rigs pas kyang ni mi 'grub bo / /
de grub bya phyir rang gzhan gyi / /
gtan tshigs kyang ni brtag med de / /
gzhi ni rab tu ma grub pas / /
rang nyid de ni ma grub phyir / /
gzhi yod na yang grub bya'i phyir / /
spyi ru rab tu sgrub byed pa / /
tha snyad du ni 'dod pa'i phyir / /
'di ltar grub pa sgrub pa yin / /
rgyu dang 'bras bu'i dngos po 'di / /
yang dag nyid du grub bya'i phyir / /
gtan tshigs 'di yi rjes 'gro ba / /
ma grub brgal zhing brtag pa mtshungs / /
skye ba'i chos can gang yin pa / /
de kun 'jig pa'i chos can zhes / /
bya ba la sogs skye 'jig nyid / /
mdo sde las na gsungs pa gang / /
de ni gang zag bdag med tsam / /
yang dag nyid la 'jug bya'i phyir / /
nyan thos pa yi dbang du gsungs / /
zab mo'i gtam la brten pa min / /
chos rnams kun gyi yang dag nyid / /
skye dang 'jig pa'i chos nyid du / /
rjes su mthong ba de dag gi /
shes rab gzugs brnyan yin par gsungs / /
de yod na ni yod min zhes / /
de grub bya phyir brjod pa yang / /
bsgrub bya sgrub par byed pa gnyis / /
de la bye brag mngon pa med / /
'on te rab tu rmongs rnams kyis / /
tha snyad rung bar bya ba ste / /
bsgrub par bya bde bas na / /
dam bcas phyogs gcig 'gyur ba med / /
rgyu dang 'bras bu'i chos can la / /
yang dag mngon sum grub na ni / /
tha snyad de ni bsgrub la rag /
de yang ma grub sngar bstan zin / /
de yi tha snyad tsam dag ni / /
bsgrubs su zin kyang yang dag pa'i / /
dngos po mi 'grub de yis 'dir / /
khyab pa gang du'ang ma grub bo / /
gzhan yang de yi dus na ni / /
'gro ba ma lus yod na yang / /
'bras bu yod pa yin pa'i phyir / /
de yi 'bras bur bsgrub pa la / /
ma nges pa yi gtan tshigs 'gyur / /
ji ltar de yod na ni mthong / /
de med gyur na ma mthong ba / /
de bzhin mtshungs pa'i dus rnams kyi / /
yod dang med pa'ang de dang mtshungs / /
de ni grub par bya ba'i phyir / /
rgyu dang 'bras bu rgyun rnams la / /
brten te rjes 'gro ldog pa nyid / /
nges pa brjod pa ma yin nam / /
skad cig pa ni ma gtogs par / /
gang yang rgyu dang 'bras bu nyid / /
gang du'ang sman pa kha cig gis / /
nam yang gzung bar nus pa med / /
rgyu dang 'bras bu'i dngos po yi / /
yang dag pa ni spyad pa yi / /
skabs 'di yin te skad cig las / /
gzhan du rgyun ni yang dag med / /
skad cig pa nyid 'bras bu dang / /
rgyu yang yang dag yin grang na / /
de ma grub na rgyu 'bras kyi / /
yang dag nyid ni ji ltar 'grub / /
'on te yang ni rgyun gcig par / /
'byung ba rnams la de sgrub kyi / /
skad cig rgyun ni tha dad par / /
'byung ba rnams la ma yin na / /
tha snyad de yang mthong nas ni / /
de tshe de ni sgrub la rag /
rgyu dang 'bras bur rtogs pa yi / /
dngos po zhig na gang du bsgrub / /
ji ste de dang 'dra ba yi / /
gzhan gyi dngos la sgrub byed na / /
shin tu thal bar 'gyur ba ste / /
yang dag dngos de 'grub pa med / /
mi dmigs pa yi gtan tshigs kyis / /
dngos po de ni nges med de / /
gang phyir de yis yod mi sgrub / /
'gog pa kho na sgrub par byed / /
mngon sum nyid dang mi dmigs pas / /
rgyu dang 'bras bu sgrub byed ces / /
gang smras 'dir ni mngon sum las / /
ma gtogs mi dmigs yod pa min / /
slob dpon rnams kyi sgrub pa de / /
tha snyad du na gsungs pa dag /
de ni sgrub byed kho na zhes / /
rgyas par rab tu bstan pa yin / /
mthong ba'i mtshan nyid yin pa dag /
ma mthong ba las gang na yod / /
gang du snang de rjes 'gro las / /
gang de 'bras bu yin no zhes / /
rgyu dang 'bras bu nyid bsgrub par / /
brjod pa de la the tshom ni / /
ldog pa med de gzhan dag gi / /
rgyu las yin par dogs pa'i phyir / /
de na de yod pas sam ci / /
'on te rgyang ring gzhan gyis sam / /
mi snang 'dre la sogs pas sam / /
zhes ni the tshom 'byung bar 'gyur / /
zla ba la sogs ring gnas pa / /
rgyur ni khas mi len pa'ang med / /
'dre la sogs pa 'bab la sogs / /
byed pa dag kyang med dam ci / /
ma mthong tsam las 'di dag gi / /
snga nas yod pa nyid 'gog gi / /
gzhan dag rgyu nyid yin grub pa / /
de la gang gis zlog par byed / /
de na yod na gang yod par / /
'gyur ba nyid ni de dag kyang / /
'dod rgyal bar yang srid par ni / /
dogs pa de bzhin 'byung bar 'gyur / /
'dod rgyal nyid ni mi slu ba / /
gang gis skad cig mang po las / /
'on te rtag par nges pa de / /
cung zad yod pa ma yin no / /
lan cig mthong ba'i don rnams kyang / /
gzhan du snang ba ma yin te / /
gzhan du mthong la gzhan dag la / /
brtags par rigs pa ma yin no / /
gzhan dag yod las gang phyir phyir / /
gang mi 'byung ba de dag ni / /
de ni 'bras bu yin par smras / /
ldog pa'i sgo nas 'bras bu de / /
sgrub pa gang yin de la yang / /
gzhan dag med par gyur pas na / /
de ma byung zhes dogs pa'i phyir / /
the tshom de bzhin gnas pa yin / /
gzhan dag nus pa yod pa yi / /
rgyu zhes bye brag yod pa'i phyir / /
de ni gzhan dag log par ni / /
dogs pa med ces 'dod na yang / /
de ni mi rigs rgyu de nyid / /
bye brag yod par ga las grub / /
gzhan gyis yang ni rgyu yi zhes / /
'di ni rjod par yang byed cing / /
de dag log nyid ce na yang / /
de tshe de ni gnas pa med / /
des na ma nges pa yi phyir / /
bye brag grub pa ma yin no / /
rgyu 'bras ci zhes the tshom za / /
ma grub ces te grub bya'i phyir / /
de dag nyid la kun brten nas / /
grub par rtog pa ngo mtshar che / /
de ltar rjes su dpag pas kyang / /
rgyu dang 'bras bu grub pa med / /
skye ba rmi lam skye bzhin zhes / /
de yi phyir na mkhas pas brjod / /
rtag pa'i ngo bo bdag nyid kyang / /
mngon sum nyid du rtog pa med / /
bdag sogs shes pa gang du yang / /
tha snyad du yang myong med phyir / /
de ni rtag tu ma bral la / /
de yod tsam las shes pa 'byung / /
de rtog rnams kyis dus rtag tu / /
de yi bdag nyid bzhin yod 'gyur / /
phan pa dag ni mi byed na / /
yul du brtags par mi rigs te / /
de rtog byed na'ang nyes pa 'dir / /
snga ma bzhin du ldog pa med / /
de yi rnam shes rjes 'brang na / /
de dang 'brel phyir de bdag bzhin / /
shes pa de yang rtag yod 'gyur / /
yul nyid la ni shes pa de / /
ji ste rtag tu mi 'brang ste / /
de lta min na de shes pa'i / /
shes bya'i ngo bor 'gyur ba med / /
de yod sgrub la snga ma bzhin / /
gtan tshigs kun ni thams cad du / /
nyes pa gsum gyi skyon chags phyir / /
rjes su dpag pas kyang mi 'grub / /
rim mam cig car 'jug pa yi / /
skyed pa nyid ni mi srid na / /
des na rtag pa'i 'bras bu las / /
'di yod nges pa ma yin no / /
rjes su 'gro dang ldog nyid kyi / /
rgyu dang 'bras bu 'grub yin na / /
de na ma bral yod na yang / /
lan 'ga' rtag tu med pa'i phyir / /
bdag la sogs pa gang du yang / /
'bras bu bde sogs rjes 'gro med / /
bde ba la sogs log pa yang / /
rtag pa rnams la mi srid do / /
mi shes rmongs pas brtags pa yis / /
bde la sogs pas de sgrub tu / /
de bas 'bras bu ma grub phyir / /
'bras bu dag las de nges med / /
chos can dag ni ma grub na / /
rang bzhin gtan tshigs 'dir mi srid / /
yod pa nyid bsgrub bya yin phyir / /
mi dmigs pa yang rung ba min / /
de ltar yang ni dngos po ni / /
tshad ma dag las grub pa med / /
tshad ma gnyis las ma gtogs pa'i / /
tshad ma gzhan yang yod pa min / /
don ni grub par bya ba'i phyir / /
phyi rol gtan tshigs yod min nam / /
'di ltar tha ma la mig la sogs / /
sngon po la sogs snang ba gang / /
de ni rgyu gzhan 'dra ba las / /
skyes so zhes ni rtog par byed / /
shes pa'i rnam pa'i ngo bo'i phyir / /
shes pa bzhin du slu ba med / /
skye ba yang dag sgrub pa'i phyir / /
'dir ni dpe 'grub med pa yin / /
kun rdzob tu yang ma 'brel phyir / /
ma nges pa yi gtan tshigs 'gyur / /
rgyu yis rang dang 'dra ba dag /
'bras bu la bskyed nges med de / /
shing sogs mtshan nyid mi mthun pa'i / /
me tog la sogs sna tshogs srid / /
rgyu gzhan gyis ni tsam bsgrubs kyang / /
phyir rol don ni mi 'grub ste / /
khyad par du ni de dag gi / /
rjes 'gro gang du'ang ma grub bo / /
rtogs pa'i ngo bo las gzhan pa / /
gzung ba'i rnam pa sngo la sogs / /
yang dag med pas bsgrub bya dang / /
dpe yi chos can tha dad med / /
mi slu bar yang phyi rol don / /
phrad pa ji ste 'dod na ni / /
de tshe nyid bsgrub bya yin phyir / /
de tshe gtan tshigs ma grub nyid / /
don byed pa dag snang tsam gyis / /
ngo bo ji ste 'dod na ni / /
rmi lam dag na don med kyang / /
de bzhin mthong phyir ma nges 'gyur / /
ldog pa las kyang phyi rol don / /
'grub par rigs pa ma yin te / /
rjes su 'gro ba med par yang / /
ldog pa nam yang 'grub pa med / /
nus pa bral ma thag tu yang / /
ldog pa nyid du rab gyur pa / /
gang du'ang shes pa don rtogs pa'i / /
rjes su 'gro ba 'grub pa med / /
gzhan dag nus pa yod na ni / /
shes pa log pa med pa nyid / /
grub dang ma grub the tshom phyir / /
'on kyang don ni grub pa med / /
bdag ni shes 'di ma skyes pa / /
de ma thag dang bral bas sam / /
'on te don dang bral ba zhes / /
the tshom dag kyang 'byung bar 'gyur / /
rgyu ldan gzhal bya nyid sogs kyis / /
phyi rol don sgrub skyon chags par / /
mu stegs rnams kyis smras pa gang / /
de ni tshul 'dis rig par gyis / /
de ltar phyi rol don dag ni / /
rjes su dpag las grub pa med / /
shes pa smra ba'i shes pa yang / /
yang dag pa ni yod pa min / /
shes pa gnyis su med pa de / /
rtag tu dbang po las 'das phyir / /
rtags kyis 'di ni rnam nges pa'i / /
'brel pa yang ni yod pa min / /
gnyis su med pa'i chos can la / /
rang bzhin nyid ni bsgrub bya'i phyir / /
'di ltar rang bzhin zhes bya'i rtags / /
'di sgrub pa la yod pa min / /
gnyis su med pa'i shes pa la / /
rgyu dang 'bras bu ma grub phyir / /
des na 'bras bu zhes bya ba'i / /
rtags ni gang yang srid pa med / /
gnyis su med la ma gtogs par / /
'bras bur khyed 'dod cung zad med / /
de nyid sgrub par byed pa'i phyir / /
khyed kyi de yang ma grub bo / /
gnyis de grub pa gang yin pa'ang / /
'bras bu yang dag nyid med de / /
de ni rtag tu ma skyes phyir / /
rta yi rwa la sogs pa bzhin / /
'gog pa'i yul can nyid du ni / /
de ni mkhas pas brjod pa'i phyir / /
de yod sgrub par byed pa la / /
mi dmigs pa yang rigs pa min / /
dga' dang gdung ba'i rang bzhin sogs / /
de ni gsal bar des bzung phyir / /
rnam shes mtshan nyid chos can ni / /
byis pa yan chad grub min nas / /
de la'ang gnyis kyi ngo bo ni / /
'gal phyir de ni dben par du / /
bsgrub bya grang ba'i ngo bo yi / /
dro ba ji ltar dben pa bzhin / /
gang yang gang gi ngo bo gsal / /
gzung ba dang ni 'dzin pa yang / /
gcig dang du ma bral phyir dang / /
de med par de de med phyir / /
de phyir shes pa gnyis med grub / /
khyed cag gnyis po dben pa tsam / /
ji ste sgrub par 'dod na ni / /
de ni grub pa sgrub yin te / /
gang phyir bden pa nyid mi 'dod / /
yin pas sgo nas shes pa la / /
gnyis kyi rnam pa dben pa nyid / /
sgrub na 'dir yang 'dod pa dang / /
mi 'gal phyir na grub pa sgrub / /
don dam nyid du ma skyes pa'i / /
rnam shes bdag nyid chos can la / /
gnyis kyi rnam pa dben pa nyid / /
'dod na yang dag gang zhig yin / /
ji ste gnyis med ngo bo dang / /
dngos po nyid du'ang rtogs byed cing / /
shes pa gnyi ga sgrub 'dod na / /
de ltar rjes 'gro 'dir mi 'grub / /
dpe ni bsgrub byas stong pa ste / /
kun tu brtags pa brjod pa'i phyir / /
yang dag pa yi dngos po nyid / /
dro ba'i reg pa grub pa med / /
phyi rol don gyi ngo bo ru / /
dro ba'i reg pa 'dod na yang / /
de ni gnyi gar ma grub ces / /
brtag pa ci ga ma byas sam / /
grang dro'i rag gnyis rnam shes kyi / /
rnam pa'i ngo bor 'dod na ni / /
shes pa gcig la'ang snang ba'i phyir / /
yang dag nyid du 'gal ba med / /
sgrub par byed pas stong pa yi / /
dpe 'di yin pa de yis mngon / /
ma brtags pa yi ngo bo la / /
dper byed na'ang 'dod grub med / /
'on te'ang gnyis kyi ngo bo nyid / /
bral bar grub pa'i don gyis na / /
shes pa'i dngos po nyid kyang ni / /
rab tu grub ces sems na ni / /
'brel ba rab tu ma grub pas / /
de mi rigs te dngos po yis / /
gnyis kyi rnam pa dben pa la / /
khyab pa gang du'ang ma grub bo / /
gang dang gang na gnyis med pa / /
de dang de na dngos yod par / /
'di la 'brel ba bya ba'i phyir / /
mi mthun phyogs sel tshad ma med / /
nam mkha'i me tog la sogs dang / /
gnyis de nyid kyis ma nges 'gyur / /
gnas pa med par thal ba'i phyir / /
gnyis la gzhan gnyis yod pa min / /
gnyis dang gnyis med ngo bo dag /
ji ste 'gal ba yod na ni / /
gcig tu gnas par mi 'gyur te / /
grang dang dro ba de gnyis bzhin / /
'on te ma rig dbang gis na / /
de la gnyis ni brdzun pa snang / /
des na 'gal ba med yin te / /
dngos po nyid la de bzhag phyir / /
ji ste 'gal ba med nyid na / /
ji ste der ni 'dir la gnod / /
'gal ba med pa can dag la / /
dro la grang bzhin gnod mi srid / /
bden dang bden min ngo bo dag /
ji ltar 'gal ba nyid mi 'gyur / /
brdzun pa nyid du ji ltar snang / /
brdzun pa'i ngo bo snang yin na / /
shes pa yang ni brdzun par 'gyur / /
de lta min na 'gal ba de / /
snang ba'i ngo bor ji ltar 'gyur / /
brdzun pa yin na'ang gang du gnyis / /
gnod par 'gyur ba'i chos can du / /
spyi yi mtshan nyid grub pa med / /
des na gtan tshigs ma grub nyid / /
gnyis kyi rnam shes kho na ni / /
de nyid rang gsal ba yi phyir / /
gnyis su snang ba ma gtogs par / /
chos can nyid ni yod pa min / /
gcig dang du ma dben pa'i phyir / /
gzung ba ji ltar stong pa nyid / /
shes pa'ang de las dbyer med pa / /
de bzhin stong pa nyid du gnod / /
ngo bo nyid kyis stong pa yang / /
ji ltar rnam par snang bar ni / /
'gal ba med pa de bzhin gzhan / /
shes pa la sogs ji bzhin 'gal / /
rnam par shes pa gnyis yod pa / /
cha shas gnyis ni mi rigs phyir / /
mdo sde pa la sogs pa yis / /
yang dag nyid du 'dod pa med / /
gnyis su med pa'i rnam shes la / /
phyi rol don yang mi 'gal phyir / /
des na gnyis med ngo bo nyid / /
sgrub na ci zhig bsgrubs par 'gyur / /
ji ste tshad ma gzhan dag gis / /
phyi rol gnod par brjod na ni / /
rnam par shes pa'ang de bzhin du / /
rab tu gnod par cis mi 'dod / /
gcig dang du ma bral ba'i phyir / /
don ni sna tshogs ngo bo dag /
ji ltar yang dag mi rigs pa / /
de bzhin rnam shes kyang 'dod kyis / /
de bas tshad mas grub pa yis / /
don dam dngos po yod ma yin / /
des na rtog dang ldan rnams kyis / /
yod pa'i tha snyad 'dir mi rigs / /
gnod par byed pa'ang yod pa'i phyir / /
'di la kun du the tshom yod / /
dngos por med pa smra bar yang / /
tshad ma med par mi rigs so / /
'di ltar dngos po kun dben pa / /
mngon sum dag gis rtogs pa med / /
de yi stobs kyis 'byung ba'i phyir / /
don de dngos po nyid la yin / /
gzhan yang gzhan gyis dben pa yi / /
phyogs la sogs pa 'dzin na ni / /
de las gzhan pas dben pa nyid / /
mngon sum dag gis rtogs pa yin / /
dngos po gang zhig rnam brtags na / /
dngos po kun gyis dben pa nyid / /
mngon sum nyid du rtogs 'gyur ba / /
dngos po med par smra ba la'ang / /
thams cad nang du de 'dus phyir / /
chos rnams kun gyi dngos po yis / /
dben pa ci yang yod pa min / /
de lta ma yin dam bcas nyams / /
thams cad dngos po med yin na / /
bsgrub bya dpe yi chos can dang / /
gtan tshigs la sogs ma grub phyir / /
rjes su dpag pas rig pa med / /
gzhan yang rang bzhin 'bras bu yi / /
gtan tshigs gnyis kyi de mi sgrub / /
de gnyis dngos po nyid sgrub ste / /
dngos po med par 'gal ba nyid / /
ma skyes ngo bo'i chos yin na / /
de yi gtan tshigs gang 'gyur ba / /
'bras bu dang ni rang bzhin dag /
gang yang yod pa ma yin no / /
yul dang dus sogs bye brag gis / /
sngo dang bde sogs ngo bo bzhin / /
dngos po rnams ni dmigs pa'i phyir / /
mi dmigs pa yang grub pa med / /
gzhan yang gzhan gyis dben pa'i don / /
mngon sum rtogs pa yod na ni / /
de la gzhan don dben pa yi / /
tha snyad bsgrub pa rab tu byed / /
rang bzhin mi dmigs pa dag gis / /
thams cad dben par mi 'gyur te / /
des na bdag nyid mi dmigs pas / /
re zhig de ni sgrub mi byed / /
khyab bya khyab par byed pa yi / /
dngos po la sogs grub yin na / /
khyab bya la sogs dgag pa la / /
khyab byed mi dmigs la sogs sbyor / /
chos rnams kun gyi rang bzhin ni / /
khyab par bya la sogs grub par / /
'ga' dang lhan cig ci ste nges / /
de tshe dngos por bcas pa yin / /
chos rnams ma lus dngos med par / /
sgrub na dpe ni yod pa min / /
nyi tshe ba dag rab bsgrub na / /
mi 'dod par ni 'gyur ba med / /
dngos po med pa bsgrub pa la / /
dngos po'i chos kyi gtan tshigs 'gal / /
med pa'i chos kyang 'brel pa med / /
gnyis la brten pa 'khrul par 'gyur / /
chos rnams thams cad bdag med pa / /
skyes bu kun gyi mngon sum gyis / /
rtogs pa med ces bya ba 'dir / /
khyod la mtshan ma ci zhig yod / /
de ni 'gal bar bya ba la / /
rang gi dmigs pa log pa yang / /
ma nges phyir na thams cad kyis / /
dmigs pa log par nges pa med / /
rab rib can bzhin gzugs la sogs / /
brdzun pa rnams ni mthong ba'i phyir / /
yang dag pa yi dngos po'i don / /
mngon sum 'ga' yang grub pa med / /
yang dag don bsgoms rab mtha' las / /
byung ba'i ye shes yang dag pa'i / /
don gyi yul can yin 'dod kyi / /
dmigs pa'i stobs kyis byung ba min / /
de dag kho na don dam pa / /
mthong ba gang yin mthong med yin / /
'gro ba'i chos rnams shes rab kyi / /
thams cad ji bzhin mthong ba min / /
chos kun snang med gang yin te / /
'jig rten 'das pa'i 'das pa yi / /
ye shes de nyid chos rnams la / /
mthong ba med par nye bar brjod / /
chos rnams ma lus ji bzhin du / /
bsgoms pa'i stobs kyis byung ba'i phyir / /
dngos po med pa ma yin yang / /
de ni 'khrul pa gang yang med / /
rnal 'byor de yi rtogs de ni / /
so sor rang rig bsam mi khyab / /
da ni kun du gsal bya bar / /
nus pa dag la yod pa min / /
'khrul pa gang yin 'khrul nyid du / /
ji lta bzhin du de kun rtogs / /
de yang des na 'di dag la / /
ma 'khrul pa yis brjod pa yin / /
yang dag pa las ldog med do / /
dngos rnams yang dag med yin yang / /
rang gi tshogs las rnal 'byor pa'i / /
shes pa byung zhes sngar bsgrubs zin / /
dngos po med par smra ba yis / /
sgyu ma dang ni rmi lam mtshungs / /
dngos po rnams la rjod byed kyi / /
ri bong rwa dang 'dra bar min / /
las dang nyon mongs dbang gis na / /
de ltar srid pa'i 'khor lo 'byung / /
rang gi tshogs las rnal 'byor pa'i / /
shes pa'i 'khor lo de bzhin 'byung / /
de ni ste'u dang tsan dan mnyam / /
shes rab thugs rje dri ma med / /
chos kun phyin ci ma log par / /
mkhas pa rnams ni bzhugs pa yin / /
de dag kho nas yang dag pa / /
mngon sum rtogs kyis gzhan dag ni / /
lung dang rigs pa'i rjes 'brangs nas / /
rigs pa'i lam la mkhas pa yin / /
kha cig tu ni dngos po 'ga' / /
don gzhan gyis ni dben pa dag /
'dzin pa yod na stong pa nyid / /
mngon sum rtogs pa gang yin pa / /
dngos po rnams kyis gcig la gcig /
stong pa nyid de yod par 'dod / /
chos rnams de yis stong pa can / /
mtshan nyid stong pa nyid ma yin / /
rang dang spyi yi mtshan nyid du / /
ji ltar gzhag pa de dag ni / /
yang dag yod pa ma yin pas / /
des na chos kun nges med 'dod / /
gcig la gcig gis stong pa nyid / /
brtags pa yin gyi yang dag min / /
sgyu ma la sogs mtshungs pa la / /
gzhan gyis dben pa yang dag med / /
rmi lam bzhin du dngos po kun / /
phan tshun dben pa bzhin du snang / /
de yi dbang gis 'di dag gi / /
gcig la gcig gis stong pa nyid / /
brtags yin de'i phyir rang byung gis / /
tha chad spangs pa kho nar gsungs / /
de bas de la brten nas ni / /
sun 'byin pa ni rigs pa min / /
mtshan nyid stong nyid gang yin pa / /
de ni chos la brtags pa min / /
rnal 'byor pa yis shes pa yis / /
de yang ji ltar bstan bzhin rtogs / /
goms par byas na brdzun pa yang / /
shin tu gsal bar snang ba yin / /
de bas yang dag bsgom byas na / /
rnam par gsal ba'i ye shes 'byung / /
gsal zhing mi slu la sogs pa'i / /
rnal 'byor ye shes gang yin pa / /
de ni mngon sum mtshan nyid grub / /
der gyur de phyir tshad ma yin / /
tshad ma ldan pa'i yul nyid kyis / /
mi slu la sogs phyi nas 'chad / /
des na blo dang ldan pa yi / /
rnal 'byor shes pa spang mi rigs / /
ji ste yang dag nyid brten nas / /
chos can la sogs ma grub par / /
gleng bar byed na de yi tshe / /
mi 'dod gyur pa med bstan zin / /
de ltar don dam nyid du na / /
khyod kyi sun 'byin pa dag kyang / /
gnas thod pa ni der med de / /
mkha' la dbyu gus rdeg pa bzhin / /
de lta yin yang tha snyad du / /
sun 'byin la sogs rab grub phyir / /
khyed kyis sun 'byin smras pa dang / /
de bzhin nged kyis tshad ma sogs / /
mkhas pas ji ltar bstan pa bzhin / /
tha snyad kho nar de dag bstan / /
gzung dang 'dzin pa rig pa dag /
med kyang ji ltar snang 'di la / /
dpag par bya dang dpog pa yi / /
'bras bu gnas par byed pa yin / /
de lta min na dngos gcig la / /
sna tshogs ngo bo snang ba yi / /
rnam pa ji ltar bden 'gyur te / /
gcig pa nyid de nyams par 'ong / /
chos dang chos can rnam gzhag dang / /
tha dad tha dad min ci 'dra / /
yang dag nyid don ma brtags kyi / /
'jig rten 'di ltar grags pa la / /
de bzhin de la brten nas ni / /
bsgrub bya sgrub byed rab gnas pa / /
don dam nyid la 'jug bya'i phyir / /
mkhas pas brtags pa yin zhe'o / /
'on kyang ji ste don dam par / /
tshad ma la sogs med na ni / /
tha snyad du yang de'i 'jug pa / /
'jig pa min zhes khyed sems na / /
blo de ngan te gang dag gis / /
de ldog pa na 'di ldog pa / /
yang dag ngo bo tha snyad la / /
khyab par nges pa ma yin no / /
rmi lam la sogs de bzhin du / /
brdzun pa yin yang 'di dag snang / /
sprul pa nyid kyis 'gog la sogs / /
ji lta ba bzhin 'dod pa yin / /
ji ste chos la sogs pa la / /
don dam grags pa'i yin na ni / /
de tshe 'di la ci phyir rtsod / /
gtan tshigs rnams kyis bsgrub ci dgos / /
ji ste nged la gtan tshigs dang / /
chos can la sogs ma grub na / /
khyed kyis gang gis sgrub pa smros / /
de 'grub 'dod pa'i rjes 'brang min / /
ji ltar chos can ma grub par / /
'gyur ba nged la khyed byed pa / /
de bzhin nged kyang khyed cag gi / /
dngos po ma grub sgrub par byed / /
tshad mas grub pa yin na ni / /
yod par khas blangs rung bar 'dod / /
dpyod pa 'jug pa'i snga rol du / /
grub pa'i mtha' ni gang yang med / /
de bas dpyod pa'i dus na ni / /
grub mtha' rten ni 'ga' med na / /
de yi sgo nas chos can sogs / /
ma grub rtsod par su zhig byed / /
rang la grub mtha' rnam nges nas / /
gzhan dag rtogs par bya ba'i phyir / /
'jug pa min nam de bas na / /
grub mtha' khas len snga nas gnas / /
rgol ba rang la rnam nges bzhin / /
gzhan gyi nges pa bskyed 'dod pas / /
de tshe gtan tshigs dpe dag ni / /
rab tu sbyor ba ma yin nam / /
rang la de nges byed pa na / /
grub mtha' khas len sngar ma yin / /
de bzhin gzhan rtog de byed pa / /
lung la ji ltar rten par 'gyur / /
tha snyad du yang chos can sogs / /
'ga' yang gang la ma grub pa / /
de tshe chos can ma grub sogs / /
rtsod par sbyor ba rigs pa yin / /
mi 'khrug pa yi gtan tshigs kyis / /
bsgrub par bya ba'i don grub kyang / /
grub mtha' khas blang dgos phyir ro / /
mi 'grub ces pa gzhung re che / /
de bas grub mtha' las grub pa'i / /
chos can la brten mkhas mi byed / /
de lta bu yi rnam pa ni / /
kun la phan tshun ma grub phyir / /
gzhi ma grub pa'i gtan tshigs dang / /
de bzhin bsgrub bya rjes 'gro med / /
rgol ba de dang slar rgol ba / /
gnyi ga la yang 'byung bar 'gyur / /
sgra sogs chos can bde gshegs pas / /
'byung ba las gyur la sogs par / /
ji ltar 'dod pa de bzhin du / /
grangs can gzhan sogs de 'dod med / /
de bas gzhung lugs kyis bskyed pa'i / /
bye brag chos can rnam gsal nas / /
gnag rdzi yan chad grags pa la / /
brten nas tshad ma la sogs pa / /
yang dag rtogs par 'dod pa yi / /
mkhas pa kun gyis de skad brjod / /
de bzhin bdag gi gzugs sgra dang / /
ro la sogs pa grags pa la / /
ji ltar 'jig rten grags pa yi / /
rtog par byed pa'i gtan tshigs kyis / /
don dam pa la 'jug bya'i phyir / /
yang dag bsam pa rgyas par byed / /
des na grub mtha' las grub pa'i / /
chos can dag la brten nas ni / /
gzhi ma grub pa la sogs pa / /
rgol ba gang yin de 'brel med / /
gzhan yang dngos po ngo bo ni / /
yin pa'i sgo nas gang du sgrub / /
de la chos can dngos po yi / /
ngo bo yin zhes brtsal ba'i rigs / /
de ma grub na bsgrub bya ba / /
rab tu grub pa'i bgegs byed phyir / /
gzhi ma grub pa la sogs pa'i / /
skyon yang der ni rjod par byed / /
rtag pa la sogs sgro btags pa'i / /
dngos po'i chos ni dgag pa la / /
bsgrub par bya dang 'gal ba yi / /
chos can dngos gyur ci ste 'dod / /
bsgrub bya'i chos dang rjes mthun pa / /
rigs pa shes pas chos nyid du / /
rtag tu byed pa de yi phyir / /
mkhas pas rang gi chos can smos / /
dngos po med pa nyid kyi chos / /
bsgrub bya'i bdag nyid rjes mthun pa'i / /
dngos po med nyid chos can yin / /
de bas 'di ma grub pa min / /
'di ltar nam mkha' la sogs pa'i / /
rtag pa nyid sogs dgag pa la / /
cig car sgra sogs rgyu yin nyid / /
gtan tshigs rigs pa shes pas smras / /
ldog pa tsam gyis ngo bo yi / /
gtan tshigs la sogs der grub pas / /
dngos med ngo bo'i chos can la / /
'dod pa 'grub pa'i bgegs yod min / /
de bzhin sgyu ma la sogs pa'i / /
ngo bo dngos po thams cad la / /
byis pa dngos po nyid la sogs / /
sgro 'dogs byed pa gang mi mkhas / /
de dag yang dag 'jug bya'i phyir / /
mkhas pa rnams kyis tha snyad du / /
rgyu dang 'bras bu'i dngos sogs la / /
khyab par byed pa bkag phyir dang / /
nus pa la sogs bkag pa yis / /
dngos po nyid sogs sgro btags pa / /
de lta min na gzhan dag gis / /
brtags pa'i rtag pa la sogs pa'i / /
dngos po dgag pa ji ltar bya / /
re zhig yod pa tshad ma yis / /
dgag par nus pa ma yin no / /
de bas dgag par mi bya na'ang / /
gtam gyi rgyun de chad par 'gyur / /
gcig min du ma yin pas / /
yul gyi rdul phran shin tu chung / /
de la sogs pa phyi rol don / /
ji ltar dgag pa brjod par bya / /
skad cig ma yin yod pa yin / /
rim dang rim min de 'gal te / /
nus pa bkag pa'i sgo dag nas / /
mu stegs ngan pas brtags pa yi / /
rtag pa'i dngos po dgag pa dang / /
yon tan la sogs dgag pa la / /
gzhi ma grub pa nyid kyi skyon / /
thal bar sgrub pa nyid yin pas / /
ji ste de 'dir mi 'byung na / /
tshad ma med na de yi tshe / /
med pa'i tha snyad 'dir mi 'gyur / /
thal ba'ang tshad ma yin na ni / /
'di la de skyon cir mi 'byung / /
rang dga'i dbang gis phul rtag tu / /
rigs par ldan pa ma yin no / /
'on te yang ni de la bzhi / /
blo yod pa nyid chos can yin / /
phyi dang gtso bo la sogs pas / /
de la bskyed bya nyid 'gog na / /
de ltar yin na de dgag phyir / /
nus pa stong pa nyid dang ni / /
gcig dang du ma bral la sogs / /
de lta ji ltar tshad ma 'grub / /
gtan tshigs rang nyid ma grub par / /
de la bsgrub bya sgrub mi byed / /
grub na'ang de bzhin blo nyid kyang / /
rang bzhin med par ces mi 'gyur / /
so sor brtags pa'i 'gog la sogs / /
ji ste byed rgyur kun brtags pa / /
de dgag pa la ji ltar blo / /
chos can nyid du brtags par bya / /
phyi dang gtso bo la sogs pas / /
de la bskyed bya nyid bkag kyang / /
phyi rol la sogs stong pa nyid / /
ji ltar gcig tu 'grub par 'gyur / /
'on te thog ma med pa yi / /
rang gi sa bon las byung ba / /
rnam rtog mthar gtugs blo la yod / /
chos can la brten gtso sogs 'gog /
phyi rol bzhin du phyi rol sogs / /
tha dad med bzhin de la rtog /
gcig dang du ma dben pa dang / /
nus pa med pa bzhin du mthong / /
shin tu dngos med de grub na / /
phyi rol la sogs stong nyid 'grub / /
bsgrub par bya dang sgrub byed pa / /
gzhi gcig pa yang yod pa yin / /
phyi rol la sogs kun brtags pa'i / /
rang bzhin de ni rab tu 'gog /
de nyid dgag par bya ba'i phyir / /
sgrub pa la sogs byed pa min / /
rjes su dpag pa la sogs pa'i / /
tha snyad thams cad der brten te / /
don dam nyid la 'jug bya'i phyir / /
rigs pa smra ba rnams kyis byas / /
ji ste brdzun pa kun brtags pa'i / /
chos can la yang tha snyad 'di / /
'dod na ci phyir nged cag la / /
chos can ma grub la sogs rgol / /
ji ltar khyod kyi blo la yod / /
chos can dngos po med yin yang / /
gtso bo la sogs brtags pa rnams / /
rab tu 'gog par byed pa la / /
gzhi ma grub pa nyid skyon du / /
'gal ba med pas mi 'gyur na / /
de bzhin nged kyang gzugs sgra dang / /
ro la sogs pa'i grags pa la / /
sgyu ma rmi lam dang mtshungs par / /
shes par byed par 'dod pa yin / /
brtags pa la sogs sgro btags pa'i / /
dngos po'i chos ni 'gog byed la / /
dngos po'i ngo bo rnams bkag kyang / /
ji ltar brtags pa'i chos can dag /
snang ba'i phyir na ma grub min / /
gzugs la sogs pa'ang de bzhin ltos / /
de la'ang mi dmigs la sogs pa / /
ji ltar khyed ni bsgrub par 'dod / /
nged kyang de bzhin 'dir yin te / /
ji ltar srid par sgrub par byed / /
yang dag nyid du chos rnams ni / /
skye ba med kyang tha snyad du / /
'bras bu'ang rang bzhin med dam ci / /
gang gis de gnyis med par gyur / /
yang dag kho na'i 'bras bu dang / /
rang bzhin gyi ni gtan tshigs kyis / /
bya ba yin zhes bya ba 'dir / /
'grel pa 'ga' yang grub pa med / /
gzugs brnyan brdzun pa yin yang na / /
'bras bu'i gtan tshigs cir mi 'dod / /
kun du brtags pa nyid brdzun gyi / /
rang bzhin ji ste sgrub byed min / /
brtags la mi dmigs pa yi chos / /
slob dpon gyis ci ma smras sam / /
de bzhin 'dir yang ci 'dod par / /
bkod pa'i dbye bas gtan tshigs gyur / /
rang bzhin kho na'i nang du ni / /
gang phyir gtan tshigs thams cad 'dus / /
sbyong ba dgod pa'i bye brag gis / /
de ni rab tu spros par zad / /
phyogs kyi chos yin de'i cha yis / /
khyab par gyur pa kho na ni / /
gtan tshigs mtshan nyid mdor yin te / /
de bas mkhas pa rnams kyis bshad / /
chos rnams ma lus bdag med nyid / /
sgrub par byed phyir de rgyas par / /
mi 'khrul pa yi gtan tshigs dag /
ji ltar rigs pas phyis 'dir bshad / /
phyin ci log gi blo rnams kyi / /
dmigs pa yang dag mthong yin nam / /
yang dag don ni grub bya'i phyir / /
tshad ma rjod par byed dam ci / /
dang po re zhig ma nges te / /
'gal ba dag kyang mthong ba yin / /
rab rib can gyis skra la sogs / /
mthong ba bden par gyur pa med / /
gnyis pa yang ni tshad ma dang / /
lung las grub pa ma yin no / /
chos rnams ma mthong gang yin pa / /
yang dag shes par bstan ma thag /
mngon sum las ni grub pa yi / /
dngos po med ces nyer bstan zin / /
des na dngos po'i yang dag pa / /
dmigs par grub pa ma yin no / /
gcig la gcig ni stong pa nyid / /
tha snyad yin gyis yang dag pa / /
ma yin zhes pa de yi phyir / /
dngos po thams cad mkhyen mi 'grub / /
khyab bya khyab byed dngos la sogs / /
tha snyad la ni shin tu 'grub / /
don dam pa la 'jug bya'i phyir / /
mkhas pa de la rten mi byed / /
rgyu dang 'bras bu'i dngos la sogs / /
ji ltar mthong ba bzhin du 'dod / /
chos rnams kun gyi ngo bo la / /
khyab par byed pa yang dag min / /
yang dag nyid du de log na / /
sgyu ma la sogs ltar brtags par / /
dngos po rnams kyi don dam pa'i / /
ngo bo nyid ni ldog par 'gyur / /
'brel pa shin tu grub bya'i phyir / /
mngon sum ji ste 'dod na ni / /
de yang mtshan nyid ma 'khrul pa / /
rjes su dpag pa ji ltar gsal / /
de dag nyid las 'brel pa rnyed / /
de nyid ji ste sel na ni / /
rtsa ba med phyir rang de yang / /
med pas tshad ma med par 'gyur / /
mthong ba la sogs tha snyad kyi / /
de yi ngo bo mi 'gog phyir / /
mngon sum nyid ni sel ba min / /
brtags pa dag ni 'gog par byed / /
kun rdzob don ni mi slu'i phyir / /
de ni 'khrul pa med par bshad / /
yang dag ma mthong mngon sum ni / /
yang dag yul la ma 'khrul med / /
gang la ma 'khrul de sel min / /
gang du sel ba der de min / /
ma 'khrul don ni gzhan yin la / /
ji ltar de ni rab tu sel / /
rjes dpag 'brel pa mngon sum las / /
yang dag don du thob pa med / /
kun rdzob sgo nas 'di thob pa / /
de la rjes ni sel ba min / /
tha snyad sgo nas de dag la / /
'brel pa thob nas yang dag par / /
brtags pa'i dngos po sel byed na / /
rmongs pas ci zhig brtsad du yod / /
gang yang 'brel pa mngon sum las / /
thob nas thob pa'i gnas dag kyang / /
de la de yis sel na yang / /
sel bar 'dod de ci zhig gnod / /
'di ltar 'gro ba rnams kyi chos / /
rnam par brtags pa thams cad ni / /
yang dag rnam 'byed ye shes kyi / /
me yi shing du gyur par 'dod / /
shing las byung ba'i me bzhin du / /
log pa'i shing de rab bsregs nas / /
rab 'byor 'bar bar bzhin / /
rnam rtog zhi ba thob par 'gyur / /
de phyir shing gnyis rul pa las / /
byung ba'i me yi dpe dag gis / /
yang dag so sor rtogs pa yi / /
'bras bu chen por thub pas gsungs / /
rtsa ba med pa de yi phyir / /
ji ste yang dag shes pa yi / /
rjes su dpag pa rnam rtog 'di / /
phyis ldog gyur na grub pa sgrub / /
mngon sum rtsa ba tha snyad du'ang / /
ji ste med pa yin na ni / /
de tshe rjes su dpag pa yi / /
'brel pa de las ji ltar rnyed / /
tha snyad du'ang 'di dag rnams / /
med pa nyid du thal 'gyur pa / /
mngon sum sel ba'ang 'di la ni / /
nus pa'i rgyu ni ci zhig yod / /
rgol dang slar rgol gang yin pa'i / /
rtsod pa'i gnas su rab gyur pa / /
de la bsgrub bya grub bya'i phyir / /
chos rnams ma lus bdag med la / /
ji ste rtsod par gyur na yang / /
'on kyang sgyu ma la sogs pa'i / /
dpe nyid sgrub byed de la yod / /
ci ste sgyu ma la sogs pa'ang / /
dngos po nyid du yod dogs na / /
nam mkha'i me tog la sogs dang / /
mo gsham bu yang ci mi snyed / /
gang du shes pa cung zad 'ga' / /
nges par 'khrul pa 'dod bya dgos / /
de lta min na 'ga' yang ni / /
gang du'ang bslus pa med par 'gyur / /
thams cad dngos med bsgrub bya'i phyir / /
de la snang ba'i ngo bo gang / /
brdzun pa nyid du 'dod pa dag /
de dag kho na dper byed do / /
nyi tshe ba yi rtsod pa la'ang / /
de la dngos 'dzin ldog pa'i phyir / /
ji ltar bstan pa kho na bzhin / /
dper ni thams cad grub pa yin / /
sgrub par byed pa 'khrul pas na / /
pha rol po yi 'dod pa'i don / /
sel bar byed do ji ltar na / /
mi 'dod thal bar 'gyur ba yin / /
rmi lam la sogs dpe 'grub cing / /
ji ltar nges la gtan tshigs kyis / /
bsgrub bya sgrub byed la khyab pa / /
de ltar dngos por smra la min / /
phyogs su gcig pa'i dngos nyid dam / /
thams cad dngos por sgrub na yang / /
dngos por smra ba rnams la ni / /
gnyi gar grub pa'i dpe yod min / /
bdag med skad cig la sogs pa / /
sgrub pa la yang med dam ci / /
rgol te ngan pa nyi tshe yis / /
nged la bya ba ci zhig yod / /
dngos yod dngos med gnyi ga yi / /
chos ni yod pa bsgrub pa la / /
ma grub la sogs skyon sgo nas / /
mkhas pa rnams kyis sun dbyung smras / /
mi 'khrul ba yi sgo dag nas / /
khyab byed la sogs bkag pa yis / /
dngos po med chos cir bsgrub na / /
de la ma 'brel ci zhig yod / /
yod pa yin na dngos med par / /
re zhig sgrub par nus pa med / /
brdzun de bsgrub par mi bya na'ang / /
gang du rab tu bsgrub par bya / /
mi sgrub na yang gzhan dag gis / /
de la bdag sogs brtags pa yis / /
dngos po dgag pa khyed cag gi / /
tshad ma med pa ji ltar 'grub / /
dngos po'i bdag nyid yang dag gang / /
'ga' yang gang du ma grub na / /
gang gis de ni rgyur brjod pa'i / /
dngos po'i chos ni ga la yod / /
dngos po grub pa ma yin na / /
dngos po med pa'ang 'ga' mi 'grub / /
dngos po gzhan du gyur pa nyid / /
dngos med mtshan ma smra gzhan min / /
de yi chos kyang mi 'grub cing / /
gnyis la brten pa'ang yod pa min / /
gnyis la grub pa de yi phyir / /
gnyis min gtan tshigs srid pa'ang med / /
dngos dang dngos med rnam bral chos / /
rmi lam la sogs bzhin du snang / /
de phyir chos kun de dag gis / /
rang dang mthun pa sgrub byed yin / /
ji ltar bdag sogs dngos med nyid / /
nus dang bral ba la sogs pas / /
khyed cag rnams kyis sgrub par byed / /
nged kyis 'ang de bzhin kun du yin / /
yang dag nyid du 'dod pa yis / /
dngos por 'di ltar rnam gnyis te / /
rtag dang mi rtag gnyi ga la'ang / /
gnod par byed pa'i tshad ma yod / /
yang dag nyid du brtags pa yi / /
mi rtag pa la skye bas khyab / /
'di ltar skye med ngo bo la / /
skye dang 'jig pa'i chos nyid med / /
skye ba rnams kyi skye 'jig pa'i / /
chos nyid tshad ma las grub na'ang / /
mi rtag bdag nyid grub mod kyi / /
dngos po yin zhes mi rtag ste / /
bu la sogs pa brdzun pa yang / /
skye sogs rmi lam mthong ba'i phyir / /
'jig dang skye ba'i chos nyid las / /
dngos po nyid kyis khyab pa med / /
de bas mi rtag ngo bo la / /
skye bas khyab pa yin mod kyi / /
dngos po rnams kyis yang dag nyid / /
'ga' yang 'grub pa ma yin te / /
khyab par byed pa yod pa las / /
khyab bya ma lus nges 'gyur med / /
ji ltar snang ba 'di dag la / /
khyab pa yin zhes nye bar brjod / /
yang dag nyid du skye med na / /
mi rtag rjes 'brel dngos po la / /
yang dag nyid du kun brtags pa / /
de ni log pa kho nar 'gyur / /
de log pa na de ldog par / /
ji ste de ltar nges med na / /
de ltar mig na skye ba yi / /
mi rtag khyab par mi 'gyur ro / /
rang gzhan gnyi ga rgyu med las / /
skye ba gsal ba gang yin pa / /
yang dag nyid du de dngos med / /
mo gsham bu la sogs pa bzhin / /
de bzhin 'dus byas dngos po kun / /
'dir ni yang dag nyid du na / /
sgyu ma rmi lam lta bu ste / /
de bas 'dus byas kun rig bya / /
grangs can la sogs de dag gis / /
rang nyid las kyi dngos po rnams / /
skye bar brtags te rgyu dag las / /
'bras bu tha dad med par 'dod / /
de ni mi rigs bdag nyid kyi / /
dngos po skyed par byed pa 'di / /
ma grub pa yi skyed byed dam / /
grub pas yin zhes rnam par brtag /
ma grub rang nyid med yin na / /
de tshe gang zhig ci zhig skyed / /
mo gsham nu ma 'thung ba'i bu / /
rang gi bdag nyid skyed pa med / /
grub pa yin na'ang dbye med phyir / /
bdag nyid skyed phung byed de med / /
'di ltar bdag nyid grub na yang / /
de tshe des skyed ci zhig yod / /
phan pa nye bar byed na ni / /
skyed byed bskyed pa nyid du grags / /
rang gi ngo bo grub na 'di'i / /
rgyu mtshan rnam gzhag ci zhig yod / /
dngos med par yang rab smra na / /
sems pa can la'ang cir mi 'dod / /
bskyed bya skyed byed nyid gang gis / /
rang bzhin 'ba' zhig yin par brjod / /
sems pa can bzhin rang yod phyir / /
nang gi skye mched rnams kyang ni / /
skye ba min zhes pha rol la / /
rab tu thal don de phyir smras / /
des na sems pa can dper blangs / /
thal ba'i don ni smras pa la / /
thal don yongs su ma shes nas / /
ma grub par yang rgol bar byed / /
'gal bar rab tu brjod pa'i phyir / /
gzhan la grub pa rjes bslab ste / /
thal bar bsgrub par rigs pa yin / /
rang la grub la thal byed min / /
des na de la ma grub dang / /
'gal ba nyid du rgol byed pa / /
de yi mi shes sdug po yi / /
mthu yis brjod pa kho nar zad / /
'on te grub kyang bdag dngos la / /
phan par byed pa yod na yang / /
de las phan pa tha dad na / /
rang las ji ltar skye ba yin / /
'dis na phan pa'ang dus rtag tu / /
rang gi bdag nyid bzhin grub na / /
ji ltar de yid de byed pa'i / /
rgyu mtshan der ni brjod bya dgos / /
rgyu dang 'bras bu zhes bya ba'i / /
rnam par gzhag 'di ga las 'gyur / /
ji ste 'di ni dbyer med na / /
rnam grangs su ni brjod pa min / /
gsal ba'am yongs su 'gyur ba ni / /
de rnams gzhag pa'i rgyu yin na'ang / /
de las de gnyis tha dad na / /
rang las skye bar rigs pa min / /
tha mi dad pa nyid yin na'ang / /
rgyu dang 'bras bu'ang 'chol bar 'gyur / /
gsal dang mi gsal la sogs chos / /
'gal ba dus gcig ji ltar rung / /
cha shas tha dad yod na yang / /
gcig la cha shas ga la yod / /
tha dad tha dad mi 'gal ba / /
dngos po gcig la ji ltar rung / /
dngos po gcig ni dgag na yang / /
gnyis pa sgrub pa med par byed / /
des na gnyis min phyogs la yang / /
dngos po brtag par mi bya'o / /
sngon gyi ngo bo ma bor bar / /
de ni gsal ba yongs 'gyur bar / /
ji ste 'gyur na gnas skabs rnams / /
thams cad du yang 'dres par 'gyur / /
bum pa la sogs snang ba yang / /
mi snang 'gyur zhing byis sogs la / /
rgan pa'ang dmigs 'gyur snga ma bzhin / /
rtag tu gnyi ga yod par 'gyur / /
ji ste 'gal ba'i chos rnams kyang / /
gcig tu 'dod na de yi tshe / /
sems can las la gtso bo dang / /
mi rnams tha dad ji ltar 'gyur / /
de ltar gcig tu 'dod pa yang / /
ji ste bzlog par mi bya na / /
cig car skye dang thar la sogs / /
khyed kyi kun 'gyur min nam ci / /
ji ste phyi nas bor na ni / /
rang las skye ba nyams par 'gyur / /
sngon por ba las tha dad phyir / /
rtag tu de nyid gsal ba yin / /
yul dang dus la sogs pa yi / /
gnas skabs nges pa 'di snang na / /
rang nyid las ni skye ba yi / /
dngos la gtan tshigs ci zhig yod / /
ltos pa med phyir phom ril du / /
rtag tu gsal ba med par 'gyur / /
rgyu gzhan la ni ltos nas ni / /
rtag tu dngos po thams cad ni / /
rang gi dngos la gnas pas na / /
rtag par gnas phyir skye don med / /
gsal dang yongs su 'gyur ba med / /
rtag rnams ngo bo gcig pa'i phyir / /
gsal dang yongs su 'gyur ba med / /
dngos po ma brtags pa rnams ni / /
shin tu gnas pa med pa yin / /
de nyid dang ni gzhan nyid dag /
phan tshun spangs te gnas pa'i phyir / /
yongs su 'gyur ba gzhan gyur pa / /
de ni de yin ji ltar 'gyur / /
gsal bar gzhan du 'gyur ba yang / /
rtag par gyur pa yin par brjod / /
'gal ba'i chos dang 'dres gyur par / /
'dir yang 'jig pa bzhin du 'gyur / /
gang zhig phyi nas byung ba'i chos / /
dngos po de ni gzhan min nam / /
gang zhig gzhan gyi dngos po de / /
de yi ming du ji ltar 'gyur / /
ji ste chos de snga na yod / /
ci yi phyir na de mi snang / /
ci ste mi snang ngo bo 'di / /
phyi nas ci phyir 'di snang yin / /
sgrib na'ang snang shar de yi tshe / /
'o ma la zho cis ma mthong / /
de ni rnam par 'dres par ltos / /
zho las tha dad ma yin phyir / /
'o ma'ang bsgribs pa nyid du 'gyur / /
phyi nas zho la sgrib pa yang / /
snga ma bzhin du thal bar 'gyur / /
de bas gsal dang 'gyur sgo nas / /
rang la skye bar pha rol pos / /
brtag pa gang de dag gi / /
rmongs pa chen po'i rlom pa yin / /
gzhan las kyang ni dngos po rnams / /
yang dag skye bar rigs min te / /
gzhan las 'gyur na rtag pa'am / /
mi rtag pa las de 'gyur grang / /
rim dang cig car 'jug pa yis / /
rtag pa skyed par byed pa med / /
de bas dngos rnams skye med pa / /
mkha' yi me tog sogs bzhin rigs / /
rtag par rang nyid nus na yang / /
de ni gzhan la ci phyir ltos / /
byar med pa ni 'di yin na / /
gzhan la ltos pa gang yang med / /
de bas 'di ni ltos med phyir / /
rim gyis skyed par byed mi rigs / /
rgyu rnams ma tshang med pa'i phyir / /
'bras bu skye ba'am rigs mi dmigs / /
thams cad cig car skyed nas ni / /
ji ste phyi nas mi skyed na / /
phyi ma bzhin du nus med phyir / /
sngar yang skyed pa ma yin 'gyur / /
rang las med pa'i nus pa yi / /
rang gi ngo bo rjes 'brang na / /
snga ma bzhin du skyed byed pa / /
rtag par 'gyur gyi ldog mi 'gyur / /
tha snyad du yang nus med phyir / /
de bas rtag pa'i dngos don med / /
dngos po de yi mtshan nyid ni / /
nus pa yin zhes mkhas pa smra / /
mi rtag pa yang zhig pa las / /
med phyir dngos po skye mi rigs / /
yod pa las kyang mi rigs te / /
'das pa rnams yang yod pa min / /
byed pa zhig phyir de yin na'ang / /
'das pa rang gi dngos po med / /
gzhan dag zhig par gyur pa'i phyir / /
gzhan dag 'das par ji ltar rigs / /
ji ste byis pa gzhan zhig pas / /
byed pa'ang 'jig par 'gyur na ni / /
gnas pa med pa yin pa'i phyir / /
byed pa rnams la mtha' med 'gyur / /
'on te byed pa rang kho na / /
zhig pa nyid du rtog na ni / /
dngos po rnams kyang de bzhin du / /
rnam par 'jig par cir mi 'gyur / /
tha dad na ni dngos po dang / /
byed par 'brel pa mi gnyis 'grub / /
gcig pa yin na byed pa bzhin / /
dngos po rang nyid zhig par yod / /
byed pa'ang 'das pa nyid yod par / /
dngos po bzhin du thal bar 'gyur / /
byed pa brjod du med yin na'ang / /
brtag par 'gyur gyi yang dag min / /
ma 'ongs ma zhig pa las kyang / /
'bras bu skye bar mi rigs te / /
de yi rang bzhin ma thob phyir / /
mo gsham bu las ji bzhin no / /
ji ltar dngos po'i zhig pa nyid / /
byed pa'i dbang gis mi rigs pa / /
de bzhin ma 'ongs dngos po yang / /
de yi dbang gis rtag tu med / /
de ltar las kyang 'bras min te / /
dus gcig rnam par rtog na ni / /
rgyu bzhin yongs su grub pa'i phyir / /
de lta min na dus gcig min / /
tha dad dus kyang 'bras bu ni / /
ji ste ma 'ongs pa nas snga / /
de tshe de ltar mi rigs par / /
de ni snga rol nye bar bstan / /
skad cig gzhan gyis bar bcad nas / /
phyi nas 'byung na'ang de yi tshe / /
'das pa dag las de 'byung bas / /
de yang sngar bsal zin pa yin / /
'on te bar ni ma chod par / /
'bras bu 'byung na de yi tshe / /
rgyu dang 'bras bu gnyi ga yang / /
dus gcig kho nar 'gyur ba yin / /
'on te'ang skad cig nyid kyis na / /
'bras bu'i dus na rgyu mi gnas / /
cig car 'gyur bar thal bar ni / /
de phyir rigs pa ma yin te / /
'jig dang skye ba dus mnyam pa / /
srang mda'i mtho dman bzhin du yin / /
des na rgyu dang 'bras bu gnyis / /
dus gcig nyid du 'gyur ba med / /
ji ltar chu bo drag po'i rgyun / /
gang tshe chu gzhan nus pa na / /
de tshe chu gzhan 'bab pa yin / /
de bzhin 'jig dang skye bus mnyam / /
gang tshe rang gi snga ma 'dor / /
de tshe cig shos 'ong ba yin / /
ji ltar grib mas nyi ma'i yul / /
sel ba'i dngos po'i gnas skabs dang / /
dngos dang bar dag ma chod par / /
'jig par ji ltar 'gyur yang na / /
dus gcig 'gyur ba ma yin pa / /
de bzhin 'bras bu lta bar gyis / /
rgyu dang 'bras bu nyid kyi tshul / /
ma brtags par ni grub pa yin / /
ji ste 'dod rgyal 'di smra na / /
gzhan dag la ni smra la rag /
skabs 'di nyid ni yang dag pa'i / /
don la rnam par dpyad pa yin / /
zhib mor dpyod par mkhas pa la / /
'dod rgyal smra bar rigs pa min / /
'di ltar bar ni ma chod par / /
'bras bu yin zhes khyed kyis brjod / /
mkhas pa rnams kyis de dag brjod / /
rnam par dpyod na phyogs med bya / /
bar med par ni 'dod na yang / /
de tshe rgyu dang 'bras bu dag /
dus gcig 'gyur ba ma gtogs par / /
gzhan du 'gyur bar yod dam ci / /
rnam par chad par byed dus de / /
thung ba'am dbus na med na ni / /
rang gi zhib mo'i mi dag gis / /
de nyid tshul de rtogs te smros / /
'di ltar bdag nyid kun gyis ni / /
de gnyis ji ltar bar ma chad / /
skad cig pa rnams dus gcig phyir / /
bskal pa'ang skad cig tsam du 'gyur / /
de tshe thams cad kun rdzob tu / /
'gyur ba nye bar bstan zin to / /
bar med 'jug pa'i rgyun dag la / /
dbus na gnas pa'i skad cig gi / /
bdag nyid dang ni snga ma ru / /
bar chad med pa nyid yin la / /
gang gis 'dod pa de nyid kyang / /
de dang 'og mar yang yin na / /
de tshe ma skyes 'das pa yi / /
skad cig rnams kyis dbus gnas pa'i / /
skad cig dang ni dus gcig la / /
bzlog med 'on te bdag nyid la / /
gzhan gyis bar ni ma chod na / /
skad cig gcig nyid nyams par 'gyur / /
'bras bu'i phyir na rgyu med phyir / /
med dang lhan cig thams cad du / /
bar ma chod pa'i bsam pa nyid / /
mi rigs snyam du sems na yang / /
khyed kyis de ni mi rigs te / /
rgyu dang 'bras bu gnyis bar na / /
dus gzhan yod par mi 'dod na / /
de tshe med pa de mi rung / /
de gnyis bar ni ma chod par / /
khyed cag mngon mi 'dod na'ang / /
rgyu dang bar med 'bras bu zhes / /
rmongs te ci zhig rjod par byed / /
reg dang bar ni ma chod dang / /
mjug thogs dang ni bar med pa / /
rnam grangs yin te nam du yang / /
don gyi dbye ba 'ga' yang med / /
bar med yin par mngon 'dod na'ang / /
de ci bdag nyid kun gyis sam / /
de nyid phyogs gcig gis 'dod ces / /
de tshe bsam par mi 'gyur ram / /
gnyi ga'ang skyon 'dir 'gyur ba ni / /
sngar ni nye bar bstan zin to / /
rnam pa gnyis la ma gtogs par / /
bar med tshul ni yod pa min / /
rgyu dang ma chod par yod pa / /
'bras bu yin zhes nyer brjod la / /
de yang bar chad med par ni / /
ma yin zhes pa dge bar gsungs / /
'bras bu'i tshe na rgyu med na'ang / /
de ni gang las 'byung bar 'gyur / /
med na da ltar ma yin phyir / /
zhig pa las ni skye bar 'gyur / /
yod na bar chad med la sogs / /
de tshe bsam par cir mi 'gyur / /
de lta min na ma zhig las / /
'bras bu khyed ni ji ltar 'dod / /
'bras bu skye ba'i dus na ni / /
rgyu yod 'dod pa ma yin nam / /
de yod dus na de dag ni / /
zhig pa'i phyir na gnas pa med / /
des na ma zhig pa dag las / /
'bras bu yin na'ang skye ba las / /
yod pa tha dad med pa nyid / /
skye ba bskyed bya yin pa'i phyir / /
de tshe 'bras bu rgyu med 'gyur / /
de gnyis phan pa mi byed phyir / /
'bras bu bskyed ces bya ba yi / /
'brel pa 'di yang 'grub mi 'gyur / /
de bas yod pa kho na la / /
'bras bu skye zhes brjod pa yin / /
de yi dus na rgyu yod phyir / /
de gnyis dus ni gcig par 'gyur / /
yang dag brtags na srang mda' yi / /
dpe yang grub pa ma yin te / /
cha shas can gyi ngo bo dang / /
chung ngu bsags pa 'di mi rigs / /
gcig la 'gal ba'i las rnams ni / /
'thad pa med phyir cha can med / /
cha shas med pa'i rdul phran yang / /
bsags par rung ba ma yin no / /
shes pa snang ba'i ngo bo yi / /
srang mda'i don dam nyid du na / /
lus can min na mthon dman du / /
'gyur ba ma grub rnam pa yang / /
brdzun pa'i phyir na de mi srid / /
de bzhin rgyu 'bras dngos po 'di / /
kun rdzob yin par bsgrubs par gyur / /
yang dag nyid ni de ma yin / /
de bzhin dri ma chung la sogs / /
yang dag par ni grub pa med / /
de dang chos ni mthun pa'i phyir / /
rgyu 'bras yang dag nyid mi 'grub / /
bdag nyid kun dang phyogs gcig gis / /
bar med rnam par dpyod pa na / /
phyogs gcig nyid dang cha shas kyi / /
skyon 'gyur 'dir yang mtshungs pa yin / /
dngos ma grub na dngos med pa'ang / /
gang du 'ga' yang grub pa med / /
des na zhig pa'i dpe dag ni / /
de sgrub pa la mi rigs so / /
'di la yang ni de bzhin du / /
bar chad med pa dpyad na ni / /
dus gcig nyid dang cha shas bcas / /
thal bar 'gyur ba bzlog tu med / /
skad cig ma las ring du 'di / /
dngos med nyi tshe zad yin gyi / /
'di dang bar ni med pa 'di / /
zhig ces bya ba gang yin med / /
des na bar chad med sogs 'dir / /
de bzhin bsam pa 'jug pa med / /
bar ma chod par 'bras bu dag /
yod na bsam par rigs pa min / /
des na 'di la gzhan dag las / /
skye mi rigs zhes gnod byed pa / /
gzhan phyir zhes pa yod pa bzhin / /
mkhas pa rnams kyis gtan tshigs rigs / /
gang du bsgrub par 'dod pa la / /
mi mthun phyogs la gnod byed med / /
de dag la ni gzhan nyid kyis / /
glen pa la sogs sgrub mi nus / /
skye ba dgag par bsgrub bya la / /
mi mthun phyogs la gnod byed pa / /
ji skad smos bzhin yod pa nyid / /
'dir ldog pa la the tshom med / /
gzhan nyid la sogs sgra rnams ni / /
gang dag dngos po'i rgyu rkyen 'dod / /
de la sun 'byin smras pa ni / /
dngos po rnams kyi zhes sogs yin / /
sgra de'i don ni brtags yin yang / /
dngos po'i mthar thug gang dag 'dod / /
de la rgyu mtshan bdun pa yis / /
skye don nyes pa rig par bya / /
gzhan du gyur pa yod pa yi / /
rkyen la don dam nyid du na / /
rigs pa min te ji skad du / /
rgyas par de bzhin bstan pa yin / /
gang tshe dngos po thams cad ni / /
yang dag nyid du skye med na / /
de tshe sgra de'i mthar thug pa / /
gzhan nyid 'grub pa ma yin no / /
gtso bo dbang phyug bcas sogs las / /
dngos rnams skye ba brjod pa'i phyir / /
gnyis las skye bar 'dod par ni / /
gang dag rnam par mi mkhas par / /
gang dag res 'ga' rnam gnyis sam / /
gcig gi ngo bor rtog pa ni / /
so sor mos pa'i nyes pa yis / /
de dang gzhan kun sun phyung zin / /
kha cig tsher ma la sogs pa'i / /
rno sogs dpe ni 'ba' zhig gis / /
skye ba thams cad yang dag par / /
rgyu med kho nar rnam smra ba / /
skye ba yang dag sgrub pa la / /
dpe ni rab tu ma grub po / /
kun rdzob tu yang khas len na / /
'di ltar mngon sum la sogs 'gal / /
rjes su dpag dang ldog par ni / /
mngon sum dag gis rnam nges pa / /
sa bon sogs las myu gu sogs / /
skye ba'i mngon sum zhes pa gnod / /
gang phyir rang gi sa bon las / /
tsher ma la sogs skye ba nyid / /
rno sogs de nyid las yin pas / /
des na dpe ni grub pa med / /
de dag res 'ga' kha cig tu / /
'byung ba yongs su nges pa ni / /
ltos dang bcas par skye ba ste / /
ltos bya de dag rgyur 'dod do / /
rgyu ni phan par byed pa ste / /
phan pa med pa ltos bya min / /
phan pa med la brten na ni / /
res 'ga' ba dag rigs pa min / /
rgyu la nges pa yod pa'i phyir / /
'bras bu nges par 'gyur ba yin / /
rgyu med na ni ci yi phyir / /
tsher med la sogs rno sogs nges / /
dngos po rnams ni rgyu med par / /
nges par skyed par 'dod pa yis / /
khyod ni gtan tshigs sbyor byed pa / /
don med kho nar 'gyur ba yin / /
de bas rgyu med smra ba 'di / /
mngon sum la sogs tshad ma yis / /
kun rdzob tu yang 'gal ba yin / /
de phyir mkhas pa rnams kyis spang / /
dngos po ji ltar grags pa yi / /
rgyu la sogs pa mi 'gog phyir / /
des ni skye ba mi smra la / /
mngon sum la sogs 'gal ba med / /
mthun pa'i phyogs la yod pa'i phyir / /
de phyir gtan tshigs ma grub med / /
'gal med ma nges 'di yang med / /
gang phyir tshul ni gzhan med la / /
bdag dang gzhan smras dngos po yi / /
brag ni ma lus gzhom pa'i phyir / /
bzhi char phyir ni mi ldog pa'ang / /
rdo rje phra mo de 'di yin / /
rang gi dngos po yang dag pa / /
rtag pa'i ngo bo'ang gang na med / /
de ni nus pas stong pa'i phyir / /
kun tu rta yi rwa bzhin no / /
nus pa thams cad stong pa nyid / /
de ni gong du bstan pa yin / /
nus med dngos po yin na ni / /
mkha' yi me tog kyang der 'gyur / /
nus pa dag dang bral ba las / /
dngos med mtshan nyid gzhan yod min / /
nam mkha'i me tog la sogs dang / /
rtag pa'ang yod pas de dngos min / /
ji ste dngos po kun rdzob tu'ang / /
nus dang bral bar gyur na ni / /
gzhan du 'gar ni dngos po dang / /
dngos med dbye ba 'dir mi 'gyur / /
de bas dngos po thams cad kyi / /
rang bzhin med pa gang yin pa / /
yang dag nyid du de rig bya / /
dri za'i grong khyer la sogs bzhin / /
gang phyir yang dag don dgag sgrub / /
mngon sum la sogs gnod pa med / /
mngon sum rjes su dpag pa yis / /
dngos po grub med ces bsgrubs zin / /
skye ba sgyu ma skye ba bzhin / /
gang phyir kun rdzob nyid du yong / /
de phyir 'jig rten lung dang ni / /
'gal ba 'jug pa med pa yin / /
ji ste yang dag skye ba la / /
tshad ma gnod byed yin na ni / /
sbyor ba 'dod pas 'gyur ba med / /
mngon sum gnod pa'i tshul dag gis / /
ji ste de 'dir mi sbyar na / /
'gar ni gnod par byar rung phyir / /
de tshe gtan tshigs 'dir mi rung / /
snang bcas la sogs rnam shes kyis / /
ji ltar rgyu dang 'bras bu yi / /
yang dag gang yin mi 'grub pa / /
de bzhin kun rdzob kyang mi 'grub / /
gnod byed bya ba de 'dir ni / /
gang zhig brdzun par rtogs pa'o / /
de yis de ni 'dod nyid pas / /
mi 'dod par ni bsgrubs pa med / /
de bas brdzun nyid yin pa'i phyir / /
'di ni kun rdzob yin par 'dod / /
de ni rigs par ldan yin na / /
don dam nyid du 'gyur ba yin / /
gnod pa grags pa sel ce na / /
de ni mi rigs tshad ma yin / /
gnod kyang sgyu ma la sogs pa / /
gsal ba 'jig rten ma grags min / /
ji ste brdzun na 'jig rten la / /
gang du cung zad snang med pa / /
de tshe yang dag mthong ba'i phyir / /
kun gyis de nyid mthong bar 'gyur / /
tshad ma gang yang brdzun zhes pa'i / /
tha snyad byar yang med par 'gyur / /
gnod par 'jug pa ma yin la / /
gang yang nor ba med pa yin / /
'on te gnod pa 'gal yin na / /
de ni tshad mas ji ltar byed / /
de yis brjod na brjod la rag /
'dod yin de las de cir 'gyur / /
'di yis snang bar mi 'gyur na'ang / /
sngon chad de ni ji ltar yin / /
sngon chad 'di ni med na yang / /
gang la 'gal ba rjod par 'gyur / /
'gal ba med pas 'gal brjod pas / /
de ni 'jigs sam ci zhig na / /
gang phyir 'gal ba brjod na ni / /
de ni 'di ru ldog pa yin / /
shes par smra bas gnyis po dag /
'gal ba nyid du brjod byas kyang / /
gnyis su med la snang gyur pa / /
ji ltar sems can gsal bcas yin / /
zla ba gnyis dang mgal me yi / /
'khor lo la sogs nor pa la / /
rtog ge ba yis 'gal brjod kyang / /
snang ba log par 'gyur ba'ang med / /
'on te 'di snyam brdzun pa rnams / /
'gal yang 'gal bar mi gzhag ste / /
'khrul pa de na sems la ni / /
rnam pa rnams ni snang ba yin / /
dngos po mthu yis byung ba yi / /
tshad mas rnam par 'gal bar ni / /
dngos po nyid la rjod byed kyi / /
de mi srid phyir brdzun la min / /
de lta yin na kun rdzob tu / /
skye ba la ni ci yi phyir / /
khyed kyis 'gal brjod par byed / /
'dir yang de bzhin ma byed cig / /
'jig rten grags pa kho na yin / /
don la tshad ma 'jug pa'i phyir / /
nged kyis kyang ni kha cig tu / /
gzhan du tshad mas sbyar ba med / /
ji ltar grags pa'i dngos po rnams / /
gang dag nyid du khas len gang / /
de gzhung so sor dgag pa'i phyir / /
dngos po thams cad rnam par dpyad / /
de dag ji bzhin dpyad na ni / /
yang dag nyid du de mi gnas / /
de tshe brdzun par rab tu 'grub / /
thams cad sgyu ma'i rang bzhin bzhin / /
yang dag nyid kyis dngos po de / /
mngon sum du ni grub pa med / /
de la tshad mas gnod na yang / /
ji ltar mngon sum gnod pa yin / /
de phyir ji ltar grags pa yi / /
skye ba'i dngos po gnas pa yin / /
mthun pa'am mi mthun pa'ang rung / /
sgyu ma bzhin du 'gal ba med / /
'dir ni skad cig ma yin sogs / /
thal bar 'gyur zhes brtsad mi rigs / /
brdzun pa 'di ni mi 'jug ces / /
de ni snga logs nye bar bstan / /
sgyu ma rmi lam mtshungs pa yi / /
dngos la de ni mi srid phyir / /
skad cig skad cig ma yid nyid / /
brtags pa yin gyi yang dag min / /
de phyir rtags sogs dngos po yi / /
gzugs la sogs la lta ba ni / /
shes rab dag la spyod min gyi / /
shes rab gzugs brnyan yin zhes gsungs / /
bag med pa yi byis pa rnams / /
'du byed dag la yid dbyung phyir / /
bdag med nyid la 'jug bya'i phyir / /
skad cig pa nyid bstan pa yin / /
'on te ji ste kun rdzob tu / /
dngos po skye bar 'dod na ni / /
dngos po khas blangs kho na yin / /
ming la dbye ba yod du zad / /
'di ltar ri bong rwa la sogs / /
brjod du med las rnam log par / /
sa bon la sogs deng 'dod bya / /
de lta min na mthong dang 'gal / /
gang yang nus pa ma lus dang / /
bral zhing brjod du med pa las / /
rnam par log ces bya bar bgrang / /
de nyid nges kyis dngos por bgrang / /
rmi lam la sogs dag na ni / /
glang po la sogs brdzun par snang / /
brjod du med las rnam log pa / /
de ci yin nam ma yin smros / /
rnam ldog ji ste dngos nyid na / /
de dag brdzun pa nyid mi 'gyur / /
ma yin na yang de yi tshe / /
de la grags gnod ji ltar spangs / /
shes pa'i ngo bo dang mi mthun / /
lus can rnams la snang ba'i phyir / /
shes pa'i ngo bor de dag ni / /
dngos po nyid ces byar mi rung / /
gzhan du snang ba ji ltar na / /
gzhan gyi ngo bo yin par 'gyur / /
de dang mtshan nyid mi mthun pa'i / /
ngo bo gang de nyid 'dir dpe / /
ji ste yang ni 'di snyam du / /
de dag dngos po'i bag bzhin du / /
gsal bar snang ba 'on kyang ni / /
tshad mas gnod pa'i ngo bo'i phyir / /
brdzun pa kho nar snang ba'i phyir / /
dngos po'i ngo bor mi gzhag go / /
des na ri bong rwa sogs las / /
rnam ldog la sogs 'dir ni bsam / /
gzhan yang de ni snang ba'i phyir / /
med las tha dad med pa min / /
brdzun pa'i ngo bor snang ba'i phyir / /
tha dad par yang rigs pa min / /
de lta yin na kun rdzob dngos / /
sgyu ma sogs las dbyer med la / /
tshad mas gnod pa yin pa la'ang / /
ldog pa la sogs ji ste bsam / /
dngos dang dngos med ngo bo yi / /
rnam ldog thams cad rnam 'khrul pa'i / /
rnam pa bzhin yin de dag la / /
ldog de la sogs ji ltar bsam / /
dngos po'i rang bzhin nyid grub na / /
de phyir rnam ldog nyid du 'gyur / /
tshad mas gnod pa yin pa'i phyir / /
de ma grub ces sngar bstan zin / /
rgyu dang rkyen ni tshogs pa yi / /
mthu las so sor snang ba'i phyir / /
rnam mi ldog pa'i ngo bo nyid / /
gcig tu de phyir yod pa min / /
rgyu dang rkyen nyid tshogs pa la / /
sgyu ma la sogs ltos gyur kyang / /
de tsam gyis ni dngos nyid du / /
de la yongs su brtag mi rigs / /
ji ltar grags pa'i dngos po rnams / /
de ni ltos dang byas pas bshad / /
yang dag nyid min ji ltar sngar / /
rgyas par rab tu bsgrubs pa yin / /
rgyu dang 'bras bu'i dngos po dang / /
kun rdzob tu ni rab grub phyir / /
de ni ji ltar grub yin zhes / /
rnam par dpyad pa 'dir mi rigs / /
tha snyad byed pa rnams kyis ni / /
ji ltar grags pa'i dngos po'i don / /
de bzhin gzung bar bya ba yin / /
thar 'dod rnams kyis yang dag dpyad / /
don dam nyid du gang med pa / /
tha snyad du ni yod pa min / /
de dag med pa nyid gyur pa / /
rta yi rwa la sogs pa bzhin / /
de bzhin ji ste dngos po rnams / /
yang dag nyid du med gyur pa / /
de dag kun rdzob tu yang med / /
ce na de ni rigs ldan min / /
'di ltar bden pa'i dngos po ni / /
ldog na kun rdzob dngos po yang / /
ldog par 'gyur zhes byar ni 'dir / /
'brel pa gang yang yod pa min / /
bden dang brdzun gnyis 'gal ba'i phyir / /
de yi bdag nyid yod pa min / /
de yi phyir na bden pa las / /
brdzun pa'i ngo bo skye ba med / /
sgyu ma la sogs dag la ni / /
bden pa'i ngo bo spangs pa snang / /
de lta min na ji ltar de / /
brdzun pa nyid du rnam par gnas / /
don dam pa yi ngo bo nyid / /
spangs pa nyid ni kun rdzob kyi / /
dngos po'i ngo bor 'dod yin na / /
ji ltar de med na de med / /
ji ste don dam par yod kyis / /
ji ste kun rdzob de med na / /
de bzhin kun gyis yang dag mthong / /
kun rdzob rnam par 'jig par 'gyur / /
gang yang ri bong rwa la sogs / /
kun rdzob tu yang mi skye ba / /
de ni de 'dra'i sa la sogs / /
tshogs pa med pa kho nas yin / /
rgyu tshogs yod pa ma yin na / /
sgyu ma yang ni 'byung mi 'gyur / /
de yod na ni 'di 'byung ba'i / /
dngos po nyid ni kun rdzob yin / /
dngos po rnams kyi rang bzhin ni / /
med par mthun na ji ltar 'gar / /
res 'ga' kha cig skye bar 'gyur / /
kun du thams cad ji ste min / /
rab rib dag gis 'khrugs pa'i mig /
mthun pa dag la brdzun snang na / /
skra sogs so sor snang ba yang / /
nges pa'i rgyu mtshan ci zhig yod / /
de la rab rib rgyu yin na'ang / /
de ni brdzun du ji ltar 'gyur / /
dngos po med la khyed cag ni / /
rgyu rnams yod par 'gar mi 'dod / /
sgra la sogs pa brdzun pa la'ang / /
ji ste nges pa'i rgyu yod par / /
brjod na kun rdzob dngos po la'ang / /
ci yi phyir ni brjod mi byed / /
rgyu med can du mi skye bar / /
ji ste 'dod na de yi tshe / /
de lta yin na thal 'gyur ba / /
ci phyir thams cad kun du min / /
rgyu dang rkyen ni tshogs pa can / /
nges pa'i sgra la sogs pa yang / /
ji ltar dngos po nyid min pa / /
de bzhin kun rdzob pa la'ang ltos / /
de ni shes pa'i ngo bo yi / /
dngos po nyid du rigs ldan min / /
de dang mtshan nyid mi mthun phyir / /
zhes bya ba ni sngar bstan zin / /
shes pa dngos po'i rang bzhin du / /
gyur na de dang dbyer med pa'i / /
skra la sogs yang dngos nyid ces / /
brjod pa yang ni mdzes pa yin / /
de yang mtshan mas ma grub cing / /
gnod pa yod par nye bar bsgrubs / /
dngos po med par grags pa yi / /
skra sogs bden par ji ltar 'gyur / /
rang la nges pa yod pa bzhin / /
gzhan la nges pa bskyed 'dod pas / /
skye ba so sor 'gog pa 'di / /
mi rigs she na'ang de mi rigs / /
nges pa skyed pa tsam dag gis / /
gtan tshigs khas len pa yin gyi / /
bye brag ma yin bye brag tu / /
'di ltar dngos po skye ba la / /
yang dag yongs su brtags pa yi / /
skye ba 'dir ni 'gog byed kyi / /
sgyu ma bzhin du kun rdzob ni / /
nam yang mi 'grub ma yin no / /
des na skye ba bkag gyur kyang / /
bsgrub par bya la nges 'byung ba / /
gzugs las gzugs brnyan ji bzhin du / /
kun rdzob tu ni yod min pa / /
ji ste shes sogs dngos yod pa / /
mi 'dod na yang kun rdzob ni / /
rgyu med par ni mi rigs phyir / /
gang du bdag dang chos 'di 'dogs / /
'on te yang ni rgyu brjod na / /
de nyid dngos po grub pa yin / /
kun nas nyon mongs rnam byang du / /
'gyur ba'i rgyu yang ci zhig yin / /
kun rdzob rnams kyi rgyu tsam zhig /
rab tu bsgrub na'ang grub pa sgrub / /
'di yi sa bon kun rdzob tu / /
rang dang rjes su mthun par 'dod / /
ji ste dngos yod de sgrub na / /
de dang rjes su 'gro ba med / /
shing la sogs la grub pa ni / /
kun rdzob kho nar kun du grub / /
rang gi rgyu la ltos par ni / /
ma brtags shin tu grub pa yin / /
gang phyir kun du kun rdzob ni / /
gnod sbyin rjes mthun gtor ma bzhin / /
brdzun pa'i dngos po de la ni / /
ji ste dngos po yod do zhes / /
ming du brjod na ming la ni / /
brtsad pa nam yang yod pa min / /
ji ltar rmi lam sbrul gdug pas / /
zin de brgyal dang de bral ltar / /
kun nas nyon mongs rnam byang yang / /
de bzhin 'dod kyi yang dag min / /
skye ba dang ni 'gag pa dang / /
kun nas nyon mongs rnam byang sogs / /
'phags pa shes rab pha rol tu / /
phyin sogs la brjod tha snyad yin / /
don dam pa yi dngos po dang / /
rab tu 'bral ba ma grub na / /
de med pa yi nyon mongs sogs / /
dngos po med par rigs pa min / /
ma brtags rab tu dga' rnams kyis / /
shin tu 'jug dang ldog pa las / /
rmongs la sogs la nyon mongs dang / /
rnam par byang la rnam par gnas / /
kun rdzob nyid du thams cad yod / /
dam pa'i don du med min nam / /
dngos dang dngos med la sogs pa'i / /
chos rnams gcig la ji ltar 'thad / /
kun rdzob ci yin brjod bya dgos / /
tha snyad las byung blo yin na / /
de ltar gyur na blo tsam ste / /
rnam rig tsam nyid grub pa yin / /
sgra ni kun rdzob yin na'ang / /
legs bshad nyes bshad dbye med 'gyur / /
sgra las thams cad grub pa'i phyir / /
phongs pa 'ga' yang med par 'gyur / /
ji ste sgra don ci yin na / /
khyab par med par ji ltar rung / /
gang yang bstan du med pa'i don / /
myong ba de dag ji ltar 'dod / /
so sor rang gis myong ba'i phyir / /
bde ba la sogs kun rdzob ming / /
dngos po bag tsam yod pa'i phyir / /
de dag don dam pa yang min / /
kun rdzob dang ni don dam las / /
khyod kyi phung po gzhan yang med / /
bde ba la sogs de dag ni / /
rang gi ngo bo ci yin smros / /
de yang sgro btags ngo bo yis / /
brjod phyir ji ste kun rdzob yin / /
yang dag pa yang de bzhin du / /
kun rdzob ngo bo nyid du 'gyur / /
kun rdzob dag ni chang chung yang / /
dngos por khas ni blang bya dgos / /
des na 'di kun bden yin gyi / /
de ltar min na ji ltar 'dod / /
kun rdzob dngos po yin na yang / /
ming la brtsad pa 'ga' yang med / /
dngos po med na de dag ni / /
dngos po yod par ji ltar brjod / /
'on te med don de yin na / /
der 'gal bden nyid ji ltar rung / /
'di ni sgyu ma'i don yin na'ang / /
sgyu ma ji ste med 'gal ba / /
'on te rnam shes 'khrul yin na / /
de nyid rnam par rig tsam nyid / /
ming tsam nyid la dbye ba yod / /
ji ste kun rdzob dag pa'i don / /
blo yis rnam par dpyad pa na / /
rang gi ngo bo gnas med do / /
ma brtags rab tu grub pa yi / /
dngos po kun rdzob smra ba rnams / /
ji ste ma brtags yin par bsgrub / /
mngon sum nges 'gyur de yang ni / /
rang gi mtshan nyid las la min / /
de ltar gyur na brtsad du med / /
rjes su dpag pas rab grub pa'i / /
don ni spang ba byas par gyur / /
med pa dgag pa yin na yang / /
yod par de la ji ltar 'grub / /
ma brtags 'jig rten smra yin na'ang / /
las dang 'bras bu ji ltar yod / /
'di ltar 'jig rten la ma grub / /
de dag bstan bcos las rten grub / /
bstan bcos byed pa'ang 'jig rten na'ang / /
de tshe ci zhig yongs su spangs / /
de las phan tshun 'gal ba dag /
grub par ji ltar 'dod par bya / /
don dam ci yang ma yin na'ang / /
gang gis don gyis de ltar 'dod / /
de bzung bar yang ji ltar bya / /
'di yi don kyang ji ltar bsgrub / /
re zhig don de dam pa min / /
dam pa'i don kyang de ma yin / /
de yi don kyang dam pa min / /
don dam ji ltar 'dod par bya / /
don dam kun rdzob gcig yin na / /
rnam par dbye ba med par 'gyur / /
tha dad 'gyur na gnyi ga yang / /
dngos po yod par thal bar 'gyur / /
'di la thog mar rgol ba de / /
smra ba kun la 'dra ba ste / /
rab rib can gyis dmigs pa yi / /
sgra la sogs pa'ang 'byung bar 'gyur / /
'di ltar de yang brdzun pa'i phyir / /
don dam par ni yod pa min / /
shes pa so sor de snang phyir / /
de yi lugs kyis yod pa'ang yin / /
de 'dir yod dang med pa nyid / /
ji ltar gcig la mi 'gal ba / /
ltos nas dbye ba de bzhin du / /
kun rdzob la yang rung ba yin / /
ji ltar gnyis su med pa la / /
gzung dang 'dzin pa 'gal med dang / /
ji ltar gnyis kyi rnam pa yi / /
yod med la sogs ngo bo nyid / /
de bzhin 'di dag tha snyad du / /
thams cad bden pa nyid brten nas / /
bstan pa yin gyi yang dag par / /
yod med la sogs chos nyid min / /
rnam par shes pas don bzhag pa'i / /
ngo bo 'khrul pa yin pa'i phyir / /
bden pa gnyis kyi dbye ba yang / /
sgyu ma'i skyes bu bzhin du gnas / /
ji ltar sgyu ma'i skyes bu yi / /
ngo bo 'khrul pa shes pas brtags / /
de bzhin dngos don thams cad kyi / /
dngos po kun rdzob yod par 'dod / /
ji ltar der ni rang gi dngos / /
'khrul dang bral ba'i shes pas bzhag /
de bzhin du ni dngos rnams kyi / /
ngo bo yang dag nyid du brjod / /
de bas rtog pa'i bye brag gis / /
chung ma la sogs 'dod pa bzhin / /
de bzhin bden pa gnyis brten pa / /
tha snyad du ni 'gal ba med / /
dngos po dag la yang dag pa'i / /
ngo bo nyid du tshad mas bsgrubs / /
de grub na ni bzlog pa las / /
kun rdzob ngo bo 'grub pa nyid / /
yang dag pa dang kun rdzob kyi / /
ngo bo des na grub pa'i phyir / /
ltos nas dbye ba shin tu 'grub / /
de bas tha snyad kyang de bzhin / /
de dag rnams kyi blo gang gis / /
yang dag ngo bo sgrib byed de / /
kun rdzob yin zhing brtags pa kun / /
de la byung phyir kun rdzob pa'o / /
shes pa dngos po med yin yang / /
dngos sam bzhin du 'khrul pa'i phyir / /
de gzhag phyir na kun rdzob pa / /
chu la sogs pa bzhin du 'dod / /
rnam pa brdzun pa de dag kyang / /
rang nyid snang ba yin pas na / /
brdzun phyir de bas ma grub ste / /
des na rnam rig nyid du bden / /
lang ka'i mdo dang gzhan dag las / /
dngos po'i ngo bo med pa la / /
'khrul pa kun rdzob yin par gsungs / /
sgra yang tha snyad pa yin te / /
'gro kun sgra nyid yin pa'i tshig /
sangs rgyas pa la gang na'ang med / /
sgra nyid kho na kun rdzob tu / /
de ni khyed kyi rang dga' yin / /
legs bshad nyes bshad dbye ba ni / /
ji ste yang dag 'dod bsams te / /
rgol ba gnod sbyin stong nyid la / /
'di ltar dbye ba 'dod pa med / /
kun rdzob ce na'ang phyugs rdzi mo'i / /
skye ba kun la legs bshad dang / /
nyes bshad dbye ba'ang rab grags phyir / /
de ni so sor ji ltar dgag /
lus can rnams la tshig gang zhig / /
phan dang bde bar nyer brtags pa / /
legs bshad de yin tha snyad du / /
bzlog na nye bar bshad pa yin / /
ming ni brtags pa'i dngos po yis / /
bsdus pa rjod par byed pa'i phyir / /
gang dag rjod pa'i dngos po ni / /
ngo bo nyid du mi 'dod pa / /
de yi legs bshad nyes bshad pa / /
rab tu dbye 'di ji ltar rung / /
de yi lan 'dir gang yin pa / /
de ni bdag gi lan kyang yin / /
ji ltar snang ba de dag ni / /
rgyu dang bcas pas byung ba'i phyir / /
sgra tsam las ni dngos po rnams / /
yod pa nyid du su khas len / /
bstan du med pa'i dngos po yi / /
ngo bo sgyu ma la sogs 'dra / /
dngos po med pa nyid kyis na / /
de dag brtags pa nyid du brjod / /
sgyu ma'i ming ni mang po dag /
ji ltar spyi zhes bya ba srid / /
don dam pa yi dngos po yi / /
ngo bo la yang de bzhin ltos / /
ji ste dngos po bye brag nyid / /
sgra don yin gyi gzhan min na / /
snga ma med pa la sogs pa / /
yong ye brjod du med par 'gyur / /
ma brtags gcig pu dga' ba'i phyir / /
bde ba la sogs ngo bo kun / /
de ltar mdo las brjod pas na / /
kun rdzob kho nar 'dod pa yin / /
bstan du med pa'i ngo bo dag /
ji ste dngos po nyid brjod na / /
zla ba gnyis dang skra shad 'dzings / /
brjod du med pa nyid mi 'gyur / /
spyi yi ngo bor sgro btags te / /
rjod par byed pa yin pa'i phyir / /
don dam spros dang bral ba yang / /
kun rdzob pa der gyur pa yin / /
phyin ci log du snang ba'i phyir / /
kun rdzob rnams kyi dngos nyid med / /
de yi rang bzhin kho na ni / /
gzhan du 'gyur bar ji ltar rung / /
tshangs la sogs pa'i yongs 'gyur bar / /
mu stegs can gyi brtags pa la / /
zhe snang bya ba ci yod na / /
gang phyir de dag so sor 'gong / /
de phyir log par snang ba'i phyir / /
dngos po'i ngo bor yang mi rigs / /
so sor snang phyir rta'i rwa bzhin / /
dngos po'i ngo bo gtan med min / /
des na yod pa bzhin snang ba / /
sgyu ma'i glang po la sogs bzhin / /
de yis bsam pa'i dbang gis na / /
de dag yod yin yang dag min / /
brdzun pa'i rnam par snang ba'i phyir / /
mi bden kun rdzob yin par 'dod / /
des gzhag pa yi ngo bo ni / /
de las byung phyir bden par brjod / /
shes dang shes byar brjod la sogs / /
tha snyad gang tshe kun rdzob yin / /
de tshe grags pa'i ngor byas nas / /
de ni med pa nyid du brjod / /
ming tsam sgro btags yin pa'i phyir / /
ming ni ji ltar 'gal ba yin / /
sgyu ma'i don ni med don kyang / /
gtan du dben pa nyid ma yin / /
rnam par rig pa'ang brdzun nyid du / /
sngar ni nye bar bsgrubs pa yin / /
de lta min la de dag las / /
'khrul pa'i ngo bor ji ltar 'gyur / /
yang dag nyid du mi gnas shing / /
gnas pa'ang yin na 'gal mi 'gyur / /
dngos po rnams kyi rang bzhin ni / /
nam yang gzhan du 'gyur mi rigs / /
ji ste g.yo yod kun rdzob kyang / /
dngos rnams rang bzhin med par ni / /
g.yo ba nyid kyis de dag ston / /
des na mi 'dod smras mi 'gyur / /
yang dag dpyod pa'i shes rab ni / /
brtags yin de las phyir bzlog pa'i / /
rnam par shes pa thams cad ni / /
de las gzhan ma brtags pa'o / /
de la grags pa'i sgo nas ni / /
dngos po thams cad kun rdzob brjod / /
rnam par brtags na yang dag pa / /
de ni grub par mthong ba med / /
ma brtags yin par grub na yang / /
de phyir mi rtog nyi tshe ni / /
'dzin pa med cing rjes dpag las / /
rnam nges so sor sel ba min / /
'dir ni med par dgag yin te / /
des na sun 'byin 'dod pa med / /
thom chol sgra tsam yin pa'i phyir / /
byis pa rmongs byed kho nar zad / /
'jig rten grags pa kho na'i don / /
kun rdzob yin yang 'ga' zhig gis / /
'ga' zhig rtogs phyir mtha' dag ni / /
kun gyi spyod yul ma yin no / /
des na shin tu lkog gyur don / /
rnal 'byor shes pa'i spyod yul yin / /
cig shos kyis ni shes pa med / /
de yi shes la brtan dgos pas / /
bstan bcos byed la grags pa yi / /
dngos po'ang nged kyi kun rdzob yin / /
de lta min na chos kun la / /
stong pas khyab par mi 'gyur ro / /
gang du grags pa las 'das te / /
dngos po'i ngo bo rtag la sogs / /
de dag rnams kyis brtags pa de / /
log pa'i kun rdzob nyid du 'dod / /
des na dngos po'i cig shos ni / /
yang dag kun rdzob yin par smra / /
phan tshun du ni 'gal ba nyid / /
gcig la dus gcig 'gyur mi srid / /
rigs par ldan pa'i yang dag nyid / /
dam pa'i yin zhing dam pa yi / /
shes pa'i don zhes mkhas pa yis / /
don dam par ni mngon par smras / /
de yi yul la shes pa gang / /
de yis gzhan gyi don gyis na / /
don dam yin te de bzhin gzhan / /
yang dag rjes mthun shes rab kyang / /
yang dag sgom par byed pa yin / /
sgrib dang bral ba rtogs par 'gyur / /
gang phyir des na don chen po / /
de dag sgrub par byed par 'dod / /
chos kun snang ba med pa yi / /
shes pa rtogs pa ma lus pa'i / /
spros dang bral ba nyid kyis ni / /
de dag rtogs zhes brjod pa yin / /
ye shes bdag nyid yang dag pa'ang / /
yon tan phun sum tshogs kun gyi / /
gnas de yin par ngo chen por / /
'dod la de yang sgrub par byed / /
don dam ci yang med ce na / /
mya ngan 'das pa don dam par / /
mi 'gyur de la dngos po yi / /
ngo bo ci yang yod pa min / /
der yang khyod kyi rgol ba kun / /
ci yi phyir na 'byung mi 'gyur / /
de la khyod kyi lan gang yin / /
nga'i yang de 'di yin par 'gyur / /
bdag med rang bzhin med pa yi / /
mtshan nyid yang dag yin par brjod / /
ji ste chos la tha dad 'gyur / /
de tshe chos la yod pa min / /
chos rnams las ni tha dad pa'i / /
yang dag so sor rtogs pa'i phyir / /
rnal 'byor pa rnams chos la ni / /
phyin ci log dang bral mi 'gyur / /
tha dad yin na'ang de yi tshe / /
kun gyis yang dag mthong bar 'gyur / /
thun mong du'ang ma gyur cing / /
rtag tu nyon mongs can du 'gyur / /
de bas brjod du med pa zhes / /
rang byung rang nyid kyis bshad pas / /
tha dad tha dad ma yin par / /
rtog pa rigs pa ma yin no / /
dngos po yod de de nyid dang / /
gzhan sogs rtog pa rung bar 'gyur / /
dngos po med na ji ltar gang / /
gang gis gzhan la sogs par 'gyur / /
dngos dang dngos med la sogs pa'i / /
spros pa ma lus bral zhing zhi / /
rang gi rtogs pa de kho na / /
tha dad la sogs spangs par bstan / /
de kho na nyid snang ba zhes bya ba'i rab tu byed pa /
slob dpon ka ma la shI las mdzad pa rdzogs so // //
[
