@ / /
rkang pa bzhi bcu rtsa brgyad pa bsgyur ba'i bstod pa bzhugs so // @## / /
dpal rdo rje mkha' 'gro dpa' bo chen po dpa' bo'i dbang phyug /
sa gsum bskyod cing g.yo bar mdzad du 'jug pa po / /
mche ba gtsigs pa 'jigs su rung ba 'jigs par mdzad pa /
spyan brgya stong phrag mnga' ba /
glog gi ljags can / /
keng rus kyi phreng bas brgyan pa'i sku can /
phyag bye ba 'bum mnga' ba /
'bar bas kun nas skor bas reg pa /
dgra sta dang zhags pa dang dpal can 'phyar ba /
bskal pa'i mtha'i du ba drag po'i sku can /
rnam par gtsigs pa'i zhal ha ha sgrogs pa /
ma mo'i tshogs kyis yongs su bskor ba'i sngags can /
lhan cig skyes ma'i mdzes ma dang gcugs par mdzad pa /
hUM hUM zhes sgrogs pa'i zhal can /
dur khrod chen po la dgyes pa /
'byung po thams cad kun du skrag par mdzad pa /
bskal pa'i mtha' ma'i me'i gzi brjid can /
ral pa'i tshogs kyi cod pan /
khri rkang dang thod pa dang gsal zhing gis phug pa 'dzin pa /
rgya mtsho chen po'i ske rags can /
stag gi pags pa'i na bza' 'chang ba /
ro langs kyi tshogs 'joms par mdzad pa /
bgegs chen po las skyob pa po / /
dgra la nges par gnod pa mdzad pa /
stong gsum gyi stong chen po ba spu 'khyil pa gcig gi nang du gnas pa po / /
zhal brgya phrag stong mnga' ba /
ye shes kyi rgya mtsho'i zhal can /
sha chen po dang khrag dang zhag gsol ba po / /
bdud thams cad kyi stobs 'joms pa po / /
'byin pa dang sdud pa mdzad pa po / /
klu thams cad skems pa dang /
rengs pa dang /
rnam par 'ju bar mdzad pa /
rgyu ma'i phreng ba 'dzin pa /
ri rab g.yo bar byed pa'i sgra can /
khro bo'i sku 'dzin pa /
go skabs chen po'i thig le'i bdag nyid can /
sangs rgyas bye ba stong skad cig gis rdzogs par mdzad pa /
ye shes kyi bdud rtsi'i char 'bebs pa /
las thams cad rab tu 'jug par mdzad pa / /
'ching bar byed pa /
rnam par rtog pa thams cad 'joms par mdzad pa /
mgo bos 'khrigs pas reg pa'i sku can /
gzhan gyis byas pa'i 'khrul 'khor dang sngags 'joms pa po / /
srung ba chen po byed pa /
sdang ba rnams kyi rnam par 'joms pa po / /
chos 'byung bar mdzad pa /
khro bo spro zhing spro bar byed du 'jug pa /
dbang po'i dra ba sems can thams cad kyi bdag nyid can /
'thab pa dang /
rtsod pa dang /
rab tu rtsod pa'i blo gros chen po la phyag 'tshal lo / /
rkang pa bzhi bcu rtsa brgyad pa'i bstod pa'o / /
shrI dza ya se nA dang /
dpal dar ma yon tan gyis bsgyur ro / /
'di la tshigs su bcad par bsgyur pa'ang snang ngo / /
dge ba 'di yis nye bar mtshon nas ni / /
sems can rnams kyis dus gsum bsags pa yi / /
zag bcas zag med zung 'jug dge ba rnams / /
bla med byang chub chen por bsngo bar bgyi / /
'gro kun thams cad mkhyen pa thob par shog /
