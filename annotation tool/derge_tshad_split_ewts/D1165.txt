@## / /
rgya gar skad du /
sa p+ta ta thA ga ta sto traH /
bod skad du /
de bzhin gshegs pa bdun gyi bstod pa / /
'jam dpal gzhon nur gyur pa la ba phyag 'tshal lo / /
'gro ba'i bla ma lha mi 'jig rten phyir mchod cing / /
thugs rjes gsal zhing gzhan la phan pa'i thar pa ston / /
srid gsum chu chen mthar phyin bde 'gror son pa po / /
de bzhin gshegs pa rnam par gzigs la phyag 'tshal lo / /
srid pa'i rgya mtsho mtha' dang pha rol med pa 'di / /
'jig rten nub cing 'dug pa rab tu gzigs nas kyang / /
phan gdags phyir ni chos rnams ston pa gang yin pa / /
rgyal ba gtsug tor mnga' ba de la phyag 'tshal lo / /
nyi zla dag las 'das pa'i gzi brjid mnga' ba des / /
ye shes dang ni spyod pa'i ngang tshul rnams las kyang / /
rgya mtsho'i 'jing ltar gting dpag nus par mi 'gyur ba'i / /
sangs rgyas thams cad skyob pa de la phyag 'tshal lo / /
gang gi grags pa zla ba'i 'od zer 'dra ba yis / /
sa stengs mtha' dag rab tu brgyan par snang ba dang / /
u dum bA ra'i me tog bzhin du rmad byung ba / /
thub dbang chen po log dad sel la phyag 'tshal lo / /
dri ma med cing rtag tu phan par mdzad pa dang / /
chags pa med pa gang gi dri ma med pa'i thugs / /
rnam par 'phro bas mun pa'i thibs po rab bcom zhing / /
lha yis mchod pa'i gser thub de la phyag 'tshal lo / /
btso ma'i gser gyi phung po'i kha dog 'dra ba yi / /
gzi brjid 'bar ba nyi ma stong bas lhag pa mnga' / /
skyi bo kun gyis phyag byas 'jig rten mchog gyur pa / /
'od srungs mtshan gsol gang yin de la phyag 'tshal lo / /
nyi ma'i 'od zer mang pos pad+ma'i tshal phye ltar / /
gsung gi 'od zer mang pos 'jig rten sad par mdzad / /
ston pa shAkya thub pa thugs rje sgron ma can / /
mya ngan 'das ston gang yin de la phyag 'tshal lo / /
gang gi byang chub skye ba gcig gis thogs gyur cing / /
byams pa zhes bya dga' ldan gnam gyi gnas na bzhugs / /
sa stengs bde bar gshegs par 'gyur ba gang yin pa / /
de la bdag ni rtag tu dad pas phyag 'tshal lo / /
'das pa'i rgyal ba bdun po dang ni phyis gshegs pa / /
brgyad pa byang chub sems dpa' bdag gis bstod pa yis / /
bsod nams mtha' yas dpag med bdag gis gang thob pa / /
des ni sems can rnams kyang skyon dang bral gyur cig /
de bzhin gshegs pa bdun gyi bstod pa rdzogs so // //
rgya gar gyi mkhan po pad+ma ka ra wa rma dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa //
