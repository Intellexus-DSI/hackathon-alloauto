@## / /
rgya gar skad du /
shrI badzri tA re sA d+ha naM /
bod skad du /
dpal rdo rje sgrol ma'i sgrub thabs /
dpal rdo rje sgrol ma la phyag 'tshal lo / /
tshangs sogs 'jig rten mthu chen gtsug gi nor bu dang / /
sa bcu'i rgyal sras dbang thob gzhon nu'i cod pan gyis / /
zhabs pad la gtugs ma lus phongs las sgrol mdzad yum / /
dpal ldan ye shes lha mo rgyal rgyur cig /
'jig rten dbang phyug dpal ldan ma / /
rten cing 'brel 'byung stong nyid skyes / /
'gro skyob ma de'i sgrub thabs bri / /
re zhig sgrub pa po 'phags ma sgrol ma chen mo la dad pa thob pas /
nags tshal dang phug dang dur khrod la sogs par dben pa'i yid kyis snying rje'i stan la 'dug la /
dang po kho nar chos thams cad rten cing 'brel par 'byung ba'i rang bzhin skye ba med par bsgom par bya'o / /
de nas snying rje chen pos bskul te /
paM las pad+ma a las zla ba'i steng du dbyangs dang gsal byed kyis rnam par brgyan pa'i rang gi rnam par mi rtog pa'i bdag nyid tAM ljang gur bsgom mo / /
de las 'od 'phros pas phyogs bcu'i sems can thams cad kyi gdung bzhi bar byas nas byams pa dang snying rje dang dga' ba dang btang snyoms la bzhag ste /
slar 'dus pas tAM la thim par blta'o / /
de ma thag tu dpal rdo rje sgrol ma chen mo sku mdog ljang gu'am in+t+ra bcag pa'am ston gyi nam mkha' dri ma med pa lta bu /
lang tsho la bab pa'i cha lugs /
sgeg cing zhi la yid du 'ong ba dpe med pa bsams te /
skyil krung phyed pas brtan pa'i sku 'gying ma /
phyag g.yas mchog sbyin ma /
g.yon pas ut+pal sngon po rgyas pa'i sdong bu thugs kar 'dzin pa /
cod pan la sogs pa rin po che rnam pa du ma 'od 'bar bas nye bar mdzes shing /
rang bzhin gyi 'od kyi dkyil 'khor khor yug 'dom gsum mnga' ba /
zhal 'dzum pa'i cha byad blta bas mi ngoms pa /
spyan mnga' zhing thams cad gzigs pa'i bdag nyid ma /
nu ma 'bur zhing rked pa rnam par phra ba la brla rab tu rgyas ma /
tshon brgya rtsa gcig gis spras pa'i na bza' sham thabs can /
rin po che'i me tog dang rdo rje'i phreng ba do shal brgyus pa'o / /
de nas thugs kar nyid kyi sa bon gyi yi ge bltas nas /
de'i 'od zer gyis ye shes kyi 'phags ma byang chub sems dpa'i tshogs kyis bskor ba spyan drangs te /
phyag 'tshal ba dang /
ji snyed 'byor ba dang blos sprul pa'i mchod pas mchod la /
sdig pa bshags pa la sogs pa bya ste dngos grub blangs nas ro gcig tu gzhug par bya'o / /
de'i rjes la snying po can gyi mthar sngags 'di dang /
gzungs 'di nye bar bkod la rtse gcig tu bzlas so / /
oM tA re tut+tA re tu re swA hA /
na mo rat+na tra yA ya /
na maH Ar+yA wa lo ki te shwa rA ya /
bo d+hi satwA ya /
ma hA satwA ya /
ma hA kA ru Ni kA ya /
tad+ya thA /
oM tA re tut+tA re tu re sarba du Sh+TAM /
pra duSh+TAM /
ma ma kr-i te /
dzaM b+hA ya /
s+t+raM b+hAM ya /
mo hA ya /
ban+d+hA ya /
hUM hUM hUM /
phaT phaT phaT /
sarba duSh+Ta staM b+ha ni tA re swA hA /
snying po'i sngags la ni 'bum phrag bcu bsnyen zhing /
gzungs sngags la ni 'bum phrag gcig gam gsum la sogs pa ci rigs par shes par bya'o / /
de nas las la sbyar ba yang de nyid do / /
stobs bskyed pa'i phyir gtor ma sbyin pa ni /
bcom ldan 'das ma'i nga rgyal la gnas pas /
ut+pa las mtshan pa'i snod du bza' ba bzang po dang tshod ma dang bcas pa sbyar te /
bgegs bsal zhing yi ge bzhis dri ma bsang ba dang /
bdud rtsir bsgyur ba dang /
spel ba dang /
mngon par dgyes pa'i rgyur lan gsum du byin gyis brlabs la /
pad+ma kha phye ba'i phyag rgyas dbul bar bya'o / /
oM a kA ro mu khaM sarba d+ha r+m+mANAM d+ya nut+pa n+na twAta oM AH hUM tAM phaT swA hA /
oM na maH sarba bud+d+hA bo d+hi satwA nAM /
a pra ti ha ta shA sa nA naM /
he he b+hag wa ti badzra tA ra ma hA sA hA /
sarba bud+d+hA wa lo ki te i daM ba liM gr-i haN a mraM ta khA hi khA hi /
tiSh+Tha t-iSh+Tha hUM hUM phaT phaT swA hA /
ban+d+ha ban+d+ha /
ha na ha na /
da ha da ha /
gardza gardza /
bi spo Ta ya /
bi s+pho Ta ya /
sarba big+h+nan bi nA ya ka /
ma hA ga Na pa ti j+'+ai wi tAn+ta ka rA ya hUM hUM phaT phaT swA hA /
rnam dag rdo rje sgrol ma che / /
skye bo dman la lha mo'i tshul / /
de nyid 'od kyi rnam pa las / /
rang bzhin rnam pa gzhan yod min / /
khams gsum 'od kyis bsdus nas ni / /
dpal mo nyid la mngon par thim / /
sku yang dbyangs dang gsal byed ma / /
de yang rdo rje 'dzin ma la'o / /
rim gyis de yang thig le ste / /
thig le stong pa yi ge med / /
de nyid sems kyi mtshan nyid de / /
rang sems gdod nas ma skyes pa'o / /
dpal ldan ye shes sgrol ma'i sgrub thabs ni / /
mtshan ma mchog mthong bla ma las thob ji bzhin du / /
sgrub po rnams la phan phyir bdag gis bris pa yis / /
'gro ba ma lus myur du 'phags ma mnyes byed shog / /
dpal ldan rdo rje sgrol ma'i sgrub thabs /
slob dpon dge ba'i mgon pos mdzad pa rdzogs so // //
paN+Di ta chen po bud+d+ha shrI b+ha dra dang /
lo tsA ba gnu bas byams pa dpal gyis bsgyur ba'o //
