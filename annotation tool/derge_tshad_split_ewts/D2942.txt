@## / /
rgya gar skad du /
badzra bi dA ra Na maN+Dal bi d+hi nA ma /
bod skad du /
rdo rje rnam par 'joms pa'i dkyil 'khor gyi cho ga zhes bya ba /
dpal rdo rje rnam par 'joms pa la phyag 'tshal lo / /
sdug bsngal la sogs dag par mdzad pa ste / /
rnam par 'joms pa khro bo rnams kyi rje btsun nyid / /
dpal ldan yid khros log lta gcod pa'i dpal / /
rdo rje bsnams pa las 'joms 'jigs byed pa'i / /
le'u'i grangs la nges pa'i snying po ste / /
brgya rtsa brgyad kyi rtsa bar 'di gsungs thog ma'o / /
de nyid dkyil 'khor cho ga las kyi rim pa nyid / /
'di nyid du ni rnam par bshad par bya'o / /
sa yi cho ga go rims ltar / /
gzhan gyi las kyi rim par dbye / /
sa stegs 'dom gang gru bzhi la / /
phyogs mtshams ma nor legs par mnyam / /
'khrul ba med pa'i blo yis bya / /
dpangs su chag gang brtsig par bya / /
srad bu mnyam ldan sum sgril la / /
byin gyis brlabs te g.yas nas gdab / /
cha chen cha bran mkhas pas dbye / /
tshon sna lnga yi phye ma la /
byin gyis brlabs la legs par dgod / /
dang po pad+ma 'dab brgyad la / /
gnyis pa'i cha la 'khor lo brgyad / /
mu khyud rdo rje'i ra ba dang / /
gru chad snam bu gnyis pa dang / /
sgo dang sgo khyud ldan par bri / /
de nyid kha dog nges par ni / /
pad+ma dkar po 'khor lo dmar / /
mu khyud bzhi pa dkar po la / /
rdo rje rnams ni lcags dang mtshungs / /
gru chad gnyis ni ljang gu la / /
snam bu dang po ser po ste / /
de bzhin gnyis pa dkar po che / /
sgo bzhi so so'i rigs dang sbyar / /
lha rnams so so'i phyag mtshan ni / /
so so'i gnas su dgod par bya / /
de nas slob ma dbang bskur ba'i / /
dgos pa dag ni tshang ba la / /
dkyil 'khor grub pa'i rdzas nyid ni / /
seng ldeng phur ba sor brgyad pa / /
bzhi pa phyogs kyi bzlas pa bya / /
dkyil 'khor gyi ni ngos bzhir gdab / /
tshon sna lnga yi skud pas sbrel / /
gser dngul zangs lcags bum pa nyid / /
tshad dang ldan pa dag pa la / /
gtsang ma'i gos kyis dkris shing dgang / /
'bras bu 'dab mar ldan pa yi / /
kha rgyan ldan pa lnga nyid la / /
so so'i mtshan ma btab la gzhag /
las kyi bum pa sna tshogs pa'i / /
rdo rje rgya gram de bzhin no / /
sgrub po bdag nyid mdun du yang / /
mchod pa'i yo byad ci 'byor bsham / /
nya dang bu ram sran chung 'bras / /
khre dang tshe la sogs pa yi / /
gtor ma gsum ni g.yas na gzhag /
de nas phyi nang khrus byas te / /
gtsang ma'i gos ni rab gon la / /
dri zhim zas ni mur bzhin du / /
sems bskyed pas ni gzhan don mchog /
bdun po yongs su dag par bya'o / /
de nas srung ba'i 'khor lo nyid / /
ji ltar dmigs pa mkhas pas sgom / /
dri chab byin gyis brlabs la gzhag /
hUM hUM zhes pas rngam pa dang / /
oM badzra rak+Sha rak+Sha hUM hUM zhes pas /
g.yas brkyang ba yi gar gyis ni / /
g.yon brkyang stabs kyis g.yon nas bskor / /
bgegs rnams bskrad pa'i sbyor ba bya / /
phyogs bcur khro bo ti ra yi / /
nga rgyal ldan pas bsrung dang bcings / /
mtshams la sogs pa mkhas pas bshad / /
de nas lha rnams bskyed pa ni / /
dkyil 'khor dbus kyi lte ba'i steng / /
hUM yig sngon po'i 'phro 'du las / /
mchod dang don gnyis rdzogs par byas / /
'dus pas gtso bo'i phyag mtshan ni / /
sna tshogs rdo rje ngos gcig med / /
dbus su rnam par bsam par bya / /
de rjes sngags 'di rnam par brjod / /
na mo rat+na tra yA ya /
na maHsarba ta thA ga ta /
b+ha ku la bi sho d+ha nA ya swA hA /
zhes pa lan gsum brjod pa yis / /
rnam 'joms nyid kyi sku ru 'gyur / /
de nyid dam tshig phyag rgya ni / /
lag gnyis rdo rje bcings pa las / /
gung mo gnyis ni gshibs nas bsgreng / /
gshin rje gshed kyi phyag rgya ste / /
gsang sngags 'di ni legs par ni / /
byang shar mtshams su gshin rje'o / /
oM ya mAn+ta kA ya swA hA /
yang snying lag gnyis sor mo dgod / /
snying gar rtse mo sprad pa yang / /
oM a nan+te swA hA /
zhes pas shar du mtha' yas bskyed / /
g.yon pa khu tshur dkur brten pa / /
g.yas pa nu ma'i thad kar bzung / /
oM a mr-i te ba re hUM /
zhes pas shar lhor bdud rtsi 'khyil pa bskyed / /
lag gnyis khu tshur bcangs pa las / /
g.yon pa'i mthe bong sbrel byas la / /
oM sum+b+ha ni ki ra ban+d+ha ri swA hA /
zhes pas lho ru gnod mdzes bskyed / /
lag gnyis khu tshur bcangs pa las / /
mdzub mo gnyis kyis srin lag mnan / /
gung mo sor mo mthe'u chung bsgreng / /
oM b+hi na ste badzra kro d+ha na kro d+ha swA hA /
zhes pas lho nub sngon mthong bskyed / /
snga ma'i phyag rgya lta bu la /
oM h+ya gr-I ba swA hA /
zhes pas nub tu rta mgrin bskyed / /
g.yon pa'i khu tshur bcangs pa las / /
g.yas pa'i khu tshur gnyis bsgrengs la / /
oM a pa ra dzi ta sa ta swA hA /
zhes pas nub byang gzhan gyis mi thub bskyed / /
lag gnyis khu tshur bcangs pa las / /
mthe bong mthe'u chung gung mo ni / /
gshibs te so sor bsgreng byas la / /
oM badzra pA Ni bAn pa ti swA hA /
zhes byas byang du gtum po'o / /
de nas so so'i phyag rgya bskyed / /
g.yon pa'i khu tshur bcangs pa dang / /
g.yas pa bcangs te spyi bor gzhag /
lag gnyis khu tshur snying gar brtsegs / /
g.yas pa'i mthe'u chung g.yon pas bcangs / /
lag gnyis brdebs pa'i tshul du bya / /
de ltar rim pa nges pa yis / /
gru chad la ni go rims bzhin / /
sngags 'dis rgyal chen bzhi rim par gsal bar bskyed par bya'o / /
oM D+h+r-i ta rASh+TA ya swA hA /
oM bi rU D+ha kA ya swA hA /
oM bi rU pak+Sha ye swA hA /
oM bai shra ba NA ya swA hA /
zhes pa rgyal po bzhi ru bskyed / /
de yi phyi rim snam bu la / /
bkra shis lha mo brgyad po'o / /
de yi phyi rim snam bu la / /
phyogs skyong ba ni de bzhin no / /
sgo bzhir sgo ma gzhan dang mthun / /
de dag sku mdog phyag mtshan ni / /
gtso bo'i sku mdog ljang ser la / /
g.yas pa rgya gram phyogs de ni / /
thugs kar bzung ste g.yon pa yang / /
bum pa dku la brten pa'o / /
yang na phyag gnyis bum pa ni / /
sna tshogs rdo rjes kha bcad la / /
phyag gnyis bzung ste thugs kar 'dzin / /
mtha' yas zhal gsum sku mdog mthing / /
phyag drug nges med mtshon cha la / /
g.yon gyi 'og mas rtse dgu ni / /
thugs kar 'dzin la nges pa'o / /
bdud rtsi 'khyil ba sku mdog dmar / /
zhal dang phyag gnyis sngar 'dra la / /
'og mas rdo rje rgya gram 'dzin / /
gnod mdzes mdog ser sngar bzhin la / /
'og mas tho ba thugs kar 'dzin / /
mi g.yo ba ni ljang gu la / /
rdo rje dbyug tho thugs gar 'dzin / /
rta mgrin dmar po pad+ma 'dzin / /
gzhan gyis mi thub sngon po la / /
rin chen 'bar ba thugs kar 'dzin / /
gtum po smug nag rtse dgu 'dzin / /
gshin rje sngo nag zhal gsum pa / /
phyag drug nges med mtshon cha la / /
'og ma gnyis pos be con 'dzin / /
de nas grub chad rgyal po bzhi / /
dkar ser dmar dang ljang gu la / /
be con pi wang chu srin dang / /
rin po che yi dong tse'o / /
lha mo rnams kyi sku mdog ni / /
gsal byed ma ni sngon mo la / /
zhal gcig phyag gnyis dpal be'u 'dzin / /
dbyangs can ma ni dkar mo la / /
rang rtags g.yas pa 'khor lo'o / /
mdangs can ser mo pad+ma'o / /
'od ldan mthing ga rgyal mtshan no / /
skyes chen dmar mo gdu bu 'dzin / /
dri med pa ya dmar mo la / /
rang rtags g.yas pa bum pa 'dzin / /
yid bzangs ljang gu 'bud dung 'dzin / /
yid gzhungs ljang ser g.yung drung 'dzin / /
phyogs skyong rnams kyi sku mdog ni / /
brgya byin dkar la rdo rje gdengs / /
me lha dmar po rin chen phreng / /
gshin rje mthing ga dbyug to bsnams / /
bden bral ljang gu ral gri'o / /
chu lha dmar po klu zhags bsnams / /
rlung lha dud ka be con 'dzin / /
gnod sbyin ser po rin chen 'dzin / /
dbang ldan dkar ser tri shU la / /
nyi zla dkar po u dum+WAr / /
sa yi lha mo ser mo la / /
phyag na rin chen bum pa bsnams / /
sgo ma'i phyag mtshan sku mdog ni / /
lcags kyu dkar la lcags kyu 'dzin / /
zhags pa sngo la de bzhin zhags / /
lcags sgrog dmar mo lcags sgrog 'dzin / /
dril bu ljang ser dril bu 'dzin / /
de ltar sku mdog gsal bsgoms la / /
ye shes dbang bskur dgug gzhug bstim / /
de ltar gzhal yas gsal dmigs la / /
snying po rgyas dang bsdus pa dang / /
shin tu bsdus pa gang mos la / /
brgya rtsa brgyad du dbul bar bya / /
rdo rjes mchod pa lnga yang dbul / /
bsnyen pa'i dus su dmigs pa gsum / /
legs par brtags te mnyes par bya / /
sgrub pa bum pa nyid la'o / /
de nas bstod pa dbul ba'i phyir / /
chos kyi dbyings nas lha rnams ni / /
spyan drangs bum pa'i nang du bstim / /
bskul tshig 'di skad brjod par bya / /
na mo sems ni rgya che mchog tu rab bskyed de / /
ma lus 'khor dang bcas te gshegs su gsol / /
chos dbyings mngon 'gyur ye shes sku brnyes te / /
sku gsung thugs su legs par 'byung ba'i gnas / /
gsung rab bcu gnyis 'phags lam rgyal ba'i bka' / /
bcom ldan shes rab pha rol phyin la sogs / /
rnam dag dbyings kyi dam chos gshegs su gsol / /
sa bcu'i rgyal tshab chos la mnga' brnyes shing / /
snying rje chen pos brtson 'grus go gyon pa / /
shes rab thabs kyis khams gsum 'dren mdzad pa / /
rgyal sras byang chub sems dpa' gshegs su gsol / /
mi mjed 'jig rten 'dzam gling 'dir / /
dpal tshogs bkra shis gzhal yas khang / /
bla med mchod pa'i rgyan bshams te / /
nyi zla pad+ma'i gdan bshams nas / /
spyan 'dren gshegs su gsol ba ni / /
bzhi bcom drug ldan 'khor ba mya ngan 'das / /
nams kyang rdo rje lta bu'i sku mnga' ba'i / /
lus ngag yid gsum nyon mongs thams cad 'joms / /
'gro 'dul thugs rjes byin rlabs bsam mi khyab / /
bcom ldan rdo rje rnam par 'joms pa yang / /
'dir gshegs 'gro ba'i don phyir mchod pa bzhes / /
sems can nyon mongs gshin rje'i dra ba la / /
ye shes thugs kyis gshed dang dra ba 'joms / /
sku gsung thugs kyi sprul pa 'byung ba yi / /
khro bo'i rgyal po gshin rje gshed po yang / /
'dir gshegs 'gro ba'i don phyir mchod pa bzhes / /
nam mkha'i mtha' ma mtha' yas thug pa bzhin / /
'gro ba'i las dang nyon mongs mtha' yas la / /
thugs rje'i byin rlabs sprul pa mtha' yas kyis / /
ji ltar 'dul ba bzhin du 'joms mdzad pa / /
khro bo'i rgyal po yon tan mtha' yas kyang / /
'dir gshegs 'gro ba'i don phyir mchod pa bzhes / /
sems can dug gsum nad kyis gdungs pa la / /
thugs rje'i byin rlabs bdud rtsi'i char 'bebs pa / /
thabs la mkhas pa mdzad pa sna tshogs kyis / /
sems can ma lus dbyings su sbyor mdzad pa / /
khro bo'i rgyal po bdud rtsi thab sbyor yang / /
'dir gshegs 'gro ba'i don phyir mchod pa bzhes / /
rnam thar gsum gyi mnga' mdzad ye shes stobs / /
nyon mongs dug gsum ma lus gnon mdzad phyir / /
phyag mtshan rdo rje tho ba 'bar ba bsnams / /
mdzes pa'i sku mdog gdul thabs cir yang ston / /
khro bo'i rgyal po gnod mdzes stobs po che / /
'dir gshegs 'gro ba'i don phyir mchod pa bzhes / /
dbyings las mi g.yo 'khor ba'i mtha' mi g.yo / /
mtha' la mi gnas thugs rjes 'gro don mdzad / /
mya ngan 'das dang 'khor ba'i mtha' gcod cing / /
sems can rnams kyi dpal dang mgon gyur pa / /
khro bo'i rgyal bo mi g.yo mgon po yang / /
'dir gshegs 'gro ba'i don phyir mchod pa bzhes / /
ye shes thugs kyi 'khor ba'i mtha' yi bar / /
thugs rje myur bas rta gdong phrin las mdzod / /
'gro don mdzad pa'i ngo mtshar mnga' ba yang / /
rtag tu rta mgrin rgyal po gsung du sprul / /
khro bo'i rgyal po dbang gi rta gdong yang / /
'dir gshegs 'gro ba'i don phyir mchod pa bzhes / /
bsod nams ye shes tshogs gnyis rdzogs pa'i sku / /
mtha' gnyis ma yengs dbyings la dbang sgyur zhing / /
thugs rjes phrin las dbyings su 'dus ma mdzad / /
sku yi yon tan rdzogs pas dbang phyug che / /
khro bo'i rgyal po dbang phyug gtum po yang / /
'dir gshegs 'gro ba'i don phyir mchod pa bzhes / /
rin chen las grub ri rab ngos bzhi nas / /
bsod nams tshogs ldan dpal ldan rgyal chen bzhi / /
gling bzhir gnas pa'i sems can thams cad la / /
ji ltar 'tsham pa bzhin du don mdzad pa'i / /
dpal ldan rgyal po chen po 'khor bcas kyang / /
'dir gshegs 'gro ba'i don phyir mchod pa bzhes / /
dus bzhi tshad med bzhi dang mnyam sbyor ba'i / /
mi 'jigs bzhi ldan ye shes tshogs rdzogs te / /
mchod pa mang po'i sprin dang bcas nas ni / /
mchod pa'i lha mo mang po gshegs su gsol / /
rdo rje dang ni rin chen pad+ma dang / /
sna tshogs las grub rdo rje rgya gram 'bar / /
phyag rgya chen pos bdud bzhi zil gyis gnon / /
phyogs bzhi phyag rgya chen po gshegs su gsol / /
zhi ba dkar po 'od kyi dkyil 'khor nas / /
pad+ma dkar po phyag na dpal be'u bsnams / /
'joms byed dkar po phyag na 'khor lo bsnams / /
gnyis med don la thugs sbyor gshegs su gsol / /
lho phyogs rgyas pa ser mo'i dkyil 'khor nas / /
rgyas pa sngon mo phyag na pad+ma bsnams / /
'od ldan mthing ga phyag na rgyal mtshan bsnams / /
gnyis med don la thugs sbyor gshegs su gsol / /
nub phyogs pad+ma dbang gi dkyil 'khor nas / /
dkar sham dmar mo phyag na gdu bu bsnams / /
mdangs can dmar mo phyag na bum pa bsnams / /
gnyis med don la thugs sbyor gshegs su gsol / /
byang phyogs phrin las drag po'i dkyil 'khor nas / /
yid gzhungs ljang gu phyag na bud dung bsnams / /
yid bzangs ljang ser phyag na g.yung drung bsnams / /
gnyis med don la thugs sbyor gshegs su gsol / /
phyogs skyong 'jig rten dbang ldan dang / /
thugs rje thabs mkhas thugs dam dgyes pa che / /
brgya byin dbang po 'khor dang bcas pa yang / /
'gro ba'i don du mchod cing gshegs su gsol / /
sbyin sreg bdag po dka' thub ral pa can / /
drang srong brtul zhugs spyod pa kun gyi rje / /
me yi rgyal po 'khor dang bcas pa yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
bdud gcod bdud la mnga' mdzad bdud kyi rje / /
bdud gcod 'chi bdag mang po kun gyi gtso / /
gshin rje'i rgyal po 'khor dang bcas pa yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
thod rgal 'jigs pa chen po'i skyabs mdzad pa / /
nad gtong mdangs 'phrog srin po kun gyi rje / /
srin po'i rgyal po 'khor dang bcas pa yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
char sprin lo tog chu la dbang byed pa / /
lha chen chu lha snyem pa kun gyi rje / /
chu lha'i rgyal po 'khor dang bcas pa yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
srog 'chang dbugs kyi bdag po dbugs kyi gzungs / /
srog 'chang rlung lha rig 'dzin kun gyi rje / /
rlung lha rig 'dzin 'khor dang bcas pa yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
nor gyi dbang phyug rin chen gter mnga' ba / /
gter sbyin gter 'chang mang po kun gyi rje / /
gnod sbyin rgyal po 'khor dang bcas pa yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
bgegs la mnga' mdzad dngos grub mchog ston pa / /
log 'dren tshar gcod lha rnams kun gyi rje / /
bgegs kyi rgyal po 'khor dang bcas pa yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
'od chen 'jig rten gling bzhir snang mdzad pa / /
gza' skar stong gi lha mang kun gyi rje / /
lha yi rgyal po 'khor dang bcas pa yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
sa la mnga' mdzad sa bdag kun gyi rje / /
sa yi lha mo brtan ma yang / /
bstan pa bsrung ba'i slad du spyan 'dren na / /
'gro ba'i don du mchod cing gshegs su gsol / /
gnyis med don la rig pa shar mdzad cing / /
thugs dam rgyud bskul lcags kyu phyogs bcur 'bar / /
zhi ba bdud bzhi 'dul mdzad dkar mo'i sku / /
'gro ba'i don du mchod cing gshegs su gsol / /
yon tan rgyas pa gser 'od 'od zer 'phro / /
log 'dren bgegs 'ching zhags pa phyogs bcur 'phen / /
yon tan tshogs rgyas 'ching byed zhags pa ma / /
'gro ba'i don du mchod cing gshegs su gsol / /
thams cad dbang sdud dmar mo lcags sgrog sdom / /
grub pa sdud cing 'byung po'i tshogs rnams sdom / /
khams gsum dbang du sdud pa'i lcags sgrog ma / /
'gro ba'i don du mchod cing gshegs su gsol / /
sna tshogs las las grub pa'i ljang gu dgyes / /
bde gshegs tshogs mnyes mchod pa'i dril bu 'bar / /
las dang nyon mongs bdud 'dul thal byed ma / /
'gro ba'i don du mchod cing gshegs su gsol / /
dzaHhUM baM hoHe h+ye hi b+ha ga bA na /
ma hA ka ru Ni ka ya dr-i sh+ya ho / /
sa ma ya ho / /
sa ma ya s+t+waM /
badzra aM gu sha dzaH /
badzra pA sha hUM /
badzra s+pho Ta baM /
badzra g+haN+De hoH / /
de nas gnyis su med bar bstim pa dang / /
ye shes dkyil 'khor dbyer med bsres / /
brtan par bzhugs su gsol ba ni / /
hUM rin chen sna bzhi grub pa'i dkyil 'khor 'dir / /
ma chags pad+ma 'bum gyi gdan bting ste / /
rin chen khri dang nyi zla gsal ba'i rgyan / /
dngos su 'byor dang yid kyis rnam sprul te / /
bdag cag dad pa'i yid kyis mngon sprul te / /
rim bzhin bde yangs nyid du bzhugs su gsol / /
badzra tiSh+Tha lhan /
phyag btsal ba ni /
e ma ho / /
phyogs bcu'i sangs rgyas thugs ni rab tu rgya che ste / /
'gro ba kun la khyab mdzad rdo rje rnam 'joms nyid la phyag 'tshal lo / /
e ma ho / /
phyogs bcu'i khro bo rgyal ba rnams / /
nyon mongs dug gsum sdug bsngal gyis / /
gzir ba'i 'gro ba ma lus pa / /
phrin las drag po'i dregs pas 'dul mdzad pa / /
phyogs bcu'i khro rgyal rnams la phyag 'tshal lo / /
e ma ho / /
phyogs bzhi dpal ldan rgyal chen bzhi / /
srid rtse rin chen mtha' yas nas / /
dri med bdud rtsi'i char 'bebs pa'i / /
phyogs bzhi'i yon tan rdzogs la phyag 'tshal lo / /
e ma ho / /
phyogs kyi lha mo bkra shis brgyad rnams kyis / /
thugs mchog 'gro don ma lus bdud las rgyal / /
thugs rjes dbang bskur chos sgra shes rab thabs / /
mi mthun phyogs la yon tan bkra shis pa / /
bkra shis lha mo brgyad la phyag 'tshal lo / /
e ma ho /
phyogs bcu 'dul ba'i dbang phyug sku sprul ba / /
phyogs bcu'i bgegs rnams mang po tshar gcod cing / /
mtho ris gnas nas 'khor los sgyur mdzad pa / /
phyogs skyong chen po rnams la phyag 'tshal lo / /
e ma ho / /
tshad med bzhi po mthar phyin lhun grub rtags / /
phyag rgya bzhi yi ngang du thugs rjes sprul / /
'gro drug sems can gnas nas sprul mdzad pa'i / /
sgo skyong 'khor dang bcas la phyag 'tshal lo / /
de nas mchod pa lnga phul te /
slob ma dkyil 'khor 'jug pa nyid / /
cho ga ji ltar 'dod bzhin brtsam / /
de rjes dkyil 'khor lha tshogs la / /
bstod pa nyid ni 'di skad dbul / /
hUM bcom ldan rdo rje rnam par 'joms / /
thugs rje nyi zla'i 'od pas 'tsher / /
ngan song thams cad rnam par sbyong / /
de nyid sgrib pa sel mdzad pa / /
pad+ma 'khor lo'i dkyil 'khor la / /
shin tu mdzes pa'i rtsibs ma brgyad / /
nang gi snying po rdo rje gtso / /
dpa' bo thub pa bzhugs pa yi / /
sku gsung thugs kyi byin rlabs dang / /
phrin las bzhi yi khyad par gyi / /
pad+ma 'khor lor bcas pa la / /
rol mo sil snyan rnams kyis mchod / /
rin chen stegs bu 'di dag ni / /
gru bzhir ldan zhing sgo bzhi gdod / /
dbus kyi pad+ma ge sar la / /
bcom ldan rdo rje rnam par 'joms / /
sku mdog ljang ser 'od zer 'bar / /
rgya gram phyogs med thugs kar 'dzin / /
de la bstod de mchod pa 'bul / /
shar phyogs gtso bo mtha' yas ni / /
sku mdog mthing ga 'bar ba'i 'od / /
phyag drug mtshon cha sna tshogs te / /
rdo rje rtse dgu thugs kar 'dzin / /
de la bstod de mchod pa 'bul / /
shar lho khro bo bdud rtsi 'khyil / /
sku mdog dmar po 'od zer 'bar / /
phyag drug mtshon cha sna tshogs te / /
rdo rje rgya gram thugs kar 'dzin / /
de la bstod de mchod pa 'bul / /
lho phyogs khro bo gnod mdzes ni / /
sku mdog ser po 'bar ba'i 'od / /
phyag drug mtshon cha sna tshogs te / /
rdo rje tho ba thugs kar 'dzin / /
de la bstod de mchod pa 'bul / /
lho nub khro bo mi g.yo mgon / /
sku mdog ljang gu 'bar ba'i 'od / /
phyag drug rdo rje dbyug to thugs kar 'dzin / /
de la bstod de mchod pa 'bul / /
nub phyogs khro bo rta mgrin ni / /
sku mdog dmar po 'od zer 'bar / /
pad+ma brtsegs pa thugs kar 'dzin / /
de la bstod de mchod pa 'bul / /
byang phyogs gtum po dbang phyug ni / /
sku mdog smug nag 'bar ba'i 'od / /
phyag drug mtshon cha sna tshogs te / /
rdo rje rtse dgu thugs kar 'dzin / /
de la bstod de mchod pa 'bul / /
byang shar gshin rje gshed po ni / /
sku mdog sngo nag 'bar ba'i 'od / /
phyag drug mtshon cha sna tshogs te / /
be con 'bar ba thugs kar 'dzin / /
de la bstod de mchod pa 'bul / /
shar phyogs rgyal po yul 'khor srung / /
sku mdog dkar la 'od zer 'bar / /
phyag mtshan phyag na ne le bsnams / /
de la bstod de mchod pa 'bul / /
lho phyogs rgyal po 'phags skyes po / /
sku mdog ser la 'od zer 'bar / /
phyag mtshan phyag na pi wang bsnams / /
de la bstod de mchod pa 'bul / /
nub phyogs rgyal po spyan mi bzang / /
sku mdog dmar po 'od zer 'bar / /
phyag mtshan phyag na chu srin bsnams / /
de la bstod de mchod pa 'bul / /
byang phyogs rgyal po rnam thos sras / /
sku mdog ljang gu 'od 'bar ba / /
phyag mtshan phyag na dong tse brtsegs / /
de la bstod de mchod pa 'bul / /
shar phyogs lha mo dkar sham ma / /
sku mdog mthing ga 'od 'bar ba / /
phyag na bkra shis gdugs 'dzin cing / /
de la bstod de mchod pa 'bul / /
shar smad lha mo dbyangs mkhan ma / /
sku mdog dkar la 'od zer 'bar / /
phyag na bkra shis 'khor lo bsnams / /
de la bstod de mchod pa 'bul / /
lho stong lha mo mdangs can ma / /
sku mdog mthing ga 'od zer 'bar / /
phyag na pad+ma 'dab brgyad bsnams / /
de la bstod de mchod pa 'bul / /
lho smad lha mo 'od ldan ma / /
sku mdog mthing ga 'od zer 'bar / /
phyag na bkra shis rgyal mtshan bsnams / /
de la bstod de mchod pa 'bul / /
nub stod lha mo skyes chen ma / /
sku mdog dmar la 'od zer 'bar / /
phyag na bkra shis bum pa bsnams / /
de la bstod de mchod pa 'bul / /
nub smad lha mo dri ma med / /
sku mdog dmar la 'od zer 'bar / /
phyag na yid bzhin nor bu bsnams / /
de la bstod de mchod pa 'bul / /
byang stod lha mo yid bzangs ma / /
sku mdog ljang gu 'od zer 'bar / /
phyag na bkra shis bud dung bsnams / /
de la bstod de mchod pa 'bul / /
byang smad lha mo yid gzhungs ma / /
sku mdog ljang la 'od zer 'bar / /
phyag na gser gyi nya mo bsnams / /
de la bstod de mchod pa 'bul / /
shar phyogs lha dbang brgya byin ni / /
sku mdog dkar la 'od zer 'bar / /
phyag na rdo rje gdengs pa bsnams / /
de la bstod de mchod pa 'bul / /
shar lho drang srong me lha ni / /
sku mdog dmar la 'od zer 'bar / /
phyag na rin chen phreng ba bsnams / /
de la bstod de mchod pa 'bul / /
lho phyogs gshin rje'i rgyal po ni / /
sku mdog mthing ga 'od zer 'bar / /
phyag na gshin rje'i dbyug to bsnams / /
de la bstod de mchod pa 'bul / /
lho nub srin po bden bral ni / /
sku mdog ljang gu 'od zer 'bar / /
phyag na ral gri rnon po bsnams / /
de la bstod de mchod pa 'bul / /
nub phyogs chu lha'i bdag po ni / /
sku mdog dmar la 'od zer 'bar / /
phyag na klu yi zhags pa bsnams / /
de la bstod de mchod pa 'bul / /
nub byang rlung lha dbang ldan ni / /
sku mdog dud ka 'od zer 'bar / /
phyag na rin chen be con bsnams / /
de la bstod de mchod pa 'bul / /
byang phyogs gnod sbyin ku be ra / /
sku mdog ser la 'od zer 'bar / /
phyag na gnod sbyin dbyug pa 'dzin / /
de la bstod de mchod pa 'bul / /
byang shar dbang ldan bgegs kyi bdag /
sku mdog dkar ser 'od zer 'bar / /
phyag na tri shU la rtse gsum bsnams / /
de la bstod de mchod pa 'bul / /
steng phyogs nyi zla tshangs pa ni / /
sku mdog dkar la 'od zer 'bar / /
phyag na ut+pa la 'bar ba rnams / /
de la bstod de mchod pa 'bul / /
'og phyogs sa yi lha mo ni / /
sku mdog ser la 'od zer 'bar / /
phyag na gser gyi bum pa bsnams / /
de la bstod de mchod pa 'bul / /
shar sgo'i rdo rje lcags kyu ma / /
sku mdog dkar la 'od zer 'bar / /
phyag mtshan phyag na lcags kyu bsnams / /
de la bstod de mchod pa 'bul / /
lho sgo rdo rje zhags pa ma / /
sku mdog sngon mo 'od zer 'bar / /
phyag mtshan phyag na zhags pa bsnams / /
de la bstod de mchod pa 'bul / /
nub phyogs rdo rje lcags sgrog ma / /
sku mdog dmar la 'od zer 'bar / /
phyag mtshan phyag na lcags sgrog bsnams / /
de la bstod de mchod pa 'bul / /
byang phyogs rdo rje dril bu ma / /
sku mdog ljang ser 'od zer 'bar / /
phyag mtshan phyag na dril bu bsnams / /
de la bstod de mchod pa 'bul / /
de la dbang bskur cho ga las / /
ji ltar gsungs pa'i dbang rnams sbyin / /
bzod gsol smon lam gdab pa nyid / /
de nas lha rnams so so yi / /
thugs ka'i sa bon la bsdus te / /
gshegs gsol dmigs med rgyas btab la / /
de nas dga' ston dbugs phyung ste / /
rig pa'i las dang gzengs yang bstod / /
de nas gtor ma byin brlabs te / /
mgon po'i gtor ma btang ba ni / /
sngags kyis spyan drangs ye shes gzhug /
paM las gyur pa so so yi / /
sku mdog phyag mtshan so sor dmigs / /
de nas 'dzab dang bsnyen pa 'bul / /
de yi sngags ni 'di dag bzlas / /
rdo rje lce las yang dag phyung / /
oM e h+ye hi ha na ha na b+hin+da badzra hUM phaT /
oM e h+ye hi badzrA na la b+hin+da na maN+Da la bud+d+ha sarba b+hasmi ku ru sarba duSh+TAM hUM phaT /
oM e h+ye hi badzrA kA la daN+Da ha na ha na hUM phaT /
oM e h+ye hi badzra ki ri Ti staM rak+Sha sa de ba ta ye swA hA /
oM e h+ya hi nA ga badzra A na ya sarba d+ha na d+ha n+ya /
sarba nam ni muk+tA laM ka ra d+ha ra sarba nA ga nar ni tsa badzra d+ha ra ya /
sa ma yA ma nu smA ra a kaD+D+h+ya a ka D+D+h+ya ban+d+ha ban+d+ha ha ra ha ra pra Na na ma hA ts+tshe da hUM phaT /
oM e h+ye hi badzra a ni la ma hA bai ga / /
A na ya sarba du Sh+TAM hUM phaT /
oM e h+ye hi ku be+e ra yak+ShA d+hi ba ta ye swA hA /
oM e h+ye hi d+hi d+hu b+hi na badzra shU la swA hA /
oM e h+ye hi na maHsa man+ta bud+d+hA nAM /
oM phri nyi b+h+yaHswA hA /
oM e h+ye hi na maHsa man+ta bud+d+ha na maH /
he shor+ya pra to dz+yo ti ra mA ya swA hA /
lha rnams so so'i phyag rgya yis / /
mchod yon la sogs gtor ma la / /
sngags ni bdun tsam cig dag gis / /
nges par 'bul dang bstabs par bya'o / /
de nas mgon po mnyes pa yi / /
tshig 'di rnams kyang brjod par bya'o / /
hUM lha dang lha min gnod sbyin lto 'phye grul / /
nam mkha' lding dang 'dab bzangs lus srul po / /
dri za srin po gdon gyi rigs rnams dang / /
gang dag sa la gnas pa'i rdzu 'phrul can / /
bu smad bcas shing g.yog 'khor bcas pa yang / /
bdag gi pus mo sa la btsugs nas su / /
thal mo sbyar nas khyed la gsol ba 'debs / /
gsan nas phan gdags phyir ni 'dir spyon cig /
dbang po rdo rje 'chang ba'i lha / /
lha yi rgyal po gdon gyi bdag /
shar phyogs gdon gyi tshogs bcas la /
mchod par bgyid cing phyag kyang 'tshal / /
me ste bsreg bya za ba'i lha / /
'byung po'i rgyal po gdon gyi bdag /
shar lho gdon gyi tshogs bcas la / /
mchod par bgyid cing phyag kyang 'tshal / /
gshin rje be con 'chang ba'i lha / /
ma mo'i rgyal po gdon gyi bdag /
lho phyogs gdon gyi tshogs bcas la / /
mchod par bgyid cing phyag kyang 'tshal / /
bden dang bral ba legs ldan lha / /
srin po'i rgyal po gdon gyi bdag /
lho nub gdon gyi tshogs bcas la / /
mchod par bgyid cing phyag kyang 'tshal / /
zhags pa thogs pa chu yi lha / /
klu yi rgyal po gdon gyi bdag /
nub phyogs gdon gyi tshogs bcas la / /
mchod par bgyid cing phyag kyang 'tshal / /
rlung ste srog kyang 'dzin pa'i lha / /
rig 'dzin rgyal po gdon gyi bdag /
nub byang gdon gyi tshogs bcas la / /
mchod par bgyid cing phyag kyang 'tshal / /
gnod sbyin lag na dbyug to thogs / /
nor srung rgyal po gdon gyi bdag /
byang phyogs gdon gyi tshogs bcas la / /
mchod par bgyid cing phyag kyang 'tshal / /
dbang dang ldan pa 'dren pa'i lha / /
bgegs kyi rgyal po gdon gyi bdag /
byang shar gdon gyi tshogs bcas la / /
mchod par bgyid cing phyag kyang 'tshal / /
steng gi lha tshogs thams cad dang / /
nyi ma zla ba gza' chen po / /
gza' dang rgyu skar bcas pa la / /
mchod par bgyid cing phyag kyang 'tshal / /
'og gi klu ste sa yi lha / /
sa 'dzin lag pa chen po ste / /
dam tshig shes pa'i gdon bcas la / /
mchod par bgyid cing phyag kyang 'tshal / /
shar gyi phyogs nas brgya byin 'khor dang bcas / /
gtor ma phul ba 'di dag bzhes su gsol / /
me dang gshin rje bden bral srin po'i bdag /
chu bdag rlung bdag nor gyi bdag po dang / /
dbang ldan 'byung po'i bdag po lha dang ni / /
steng gi nyi zla tshangs pa chen po dang / /
lha rnams kun dang sa yi klu rnams dang / /
ri yi lha rnams gnod sbyin tshogs dang bcas / /
so so so sor phul ba 'di dag kun / /
so so so so'i phyogs su bzhes nas kyang / /
sde dang dpung bcas bu smad 'khor bcas dang / /
gtor ma bdug pa me tog bdug spos rnams / /
rab tu dgyes nas bzhes te bsnams nas gsol / /
de nas 'byung po bgegs la yang / /
gtor ma dag ni sbyin par bya / /
hUM 'byung po gang dag ri rab steng gnas dang / /
dga' ba'i tshal dang lha yi yul gnas dang / /
shar nub ri dang nyi zla'i khyim gnas dang / /
ri rnams kun la gang dag gnas pa dang / /
chu bo kun dang chu yi mdo rnams dang / /
rin chen gnas na gang dag gnas pa dang / /
rdzing dang mtsho dang lu ma lteng ka dang / /
khron pa dang ni ngam grog chu mig dang / /
grong dang phyugs lhas grong khyer nags tshal dang /
khang stong dang ni lha yi khang pa dang / /
gang dag gtsug lag khang dang mchod rten dang / /
mu stegs spyi gnas drang srong sde gnas dang / /
gtsug lag khang chu glang chen khang pa dang / /
rgyal po'i dkor khang dag na gang gnas dang / /
srang dang khyams dang grong gi 'dun sa dang / /
gang dag lam chen dang ni shing gcig dang / /
dur khrod dag dang nags tshal chen po dang / /
seng ge glang chen dred kyi gnas rnams dang / /
dgon pa nags chen rab tu 'jigs pa dang / /
gling ma bzang po dag na gang gnas dang / /
rab tu dgyes shing go go gnas rnams su / /
me tog phreng ba byug spos bdug pa dang /
bstod dang mar me gtor ma gus 'bul bas / /
'di dag bzhes nas so sor gnas nas gsol / /
bdag gi las 'di'i 'bras bu mchis par mdzod / /
de nas rigs drug so so'i gtor ma gtang / /
dbang rdzogs bkra shis smon lam gdab / /
dkyil 'khor bsdu ba mkhas pas brtsam / /
khrus kyi cho ga ji lta bar / /
khrus byas rol mo'i las bya'o / /
rdo rje rnam par 'joms pa'i dkyil 'khor gyi cho ga /
slob dpon ye shes rdo rjes mdzad pa rdzogs so //
[ ]
