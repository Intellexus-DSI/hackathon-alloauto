@## / /
rgya gar skad du /
sa ha dza tat+t+wa A lo ka /
bod skad du / /
lhan cig skyes pa'i de kho na nyid snang ba /
dpal rdo rje sems dpa' la phyag 'tshal lo / /
kun spyod mngon par 'byung brjod sogs / /
rgyu rnams kun du sbas pa yi / /
zab mo'i de nyid gsang ches pa / /
bla ma'i drin gyis rtogs pas bshad / /
brtag dka' rtog ge'i yul min zhing / /
zab mo spros pa nyer zhi ba / /
lkugs pa yi ni rmi lam dang / /
gzhon nus myong ba'i bde ba ltar / /
tshig gis mtshon min rang rig pa / /
ser sna med sogs tshul bzhi yis / /
bla ma nye bar bsten pa yi / /
drin thob shes rab ye shes kyi / /
skad cig gsum par gang skyes pa / /
don mtshungs mtshon pas dper nyid de / /
khyim gnas bu ga'i nam mkha' dang / /
dmus long glang chen yan lag ltar / /
don mthong ma yin 'bras zan gyi / /
spags pa'i bu ram ro bzhin no / /
cha shas dang ni rdzogs pa dang / /
sgrib bcas sgrib pa dang bral ba'i / /
dbye ba las ni rnam rmongs pas / /
chos ma thag dang gang ba yi / /
zla ba sprin gyis bsgribs pa dang / /
gsal ba'i bye brag ma shes so / /
de lta na yang der myong ba / /
bla ma'i gsung gis legs mtshon te / /
rgyud du yang dag goms pa las / /
dang ba'i chu la zla ba dang / /
mig dag pa la gzugs bzhin du / /
gsal bar 'gyur gyi yid ches gyis / /
dngos po sna tshogs snang 'di rnams / /
sems las phyi rol 'gyur med kyang / /
rang rig bag chags dbang byas nas / /
yul dang dbang por snang ba'i sems / /
dbang po'i lam na rjes 'gro bas / /
yul rnams la ni mngon zhugs te / /
chags sogs nyon mongs rgyur gyur pa / /
las kyi shing rta'i 'khor lo ltar / /
yun ring srid par yang dang yang / /
sdug bsngal dang bcas rnam par 'khor / /
nang du yang dag 'jog pa yi / /
thabs kyis de las rnam bzlog nas / /
rlung bral mar me lta bu yi / /
rnal 'byor rgyun du goms byas nas / /
ma rnyog lteng ka'i chu bzhin du / /
rang gi de nyid gsal mthong 'gyur / /
shin tu bzhin bzangs mig yangs ma / /
gzugs bzang lang tsho phun tshogs pa / /
khro med rjes su brtse ba dang / /
dad dang thos sogs yon tan can / /
sgrub las gzhan du mi blta zhing / /
skal bzang byed pa 'ching ba yi / /
sbyor ba la ni rab goms pa / /
mi mo dngos grub sa gzhi yin / /
de dang lhan cig dben par gnas / /
stobs bzang myos byed bcas bza' zhing / /
blta ba dang ni rig pa dang / /
'khyud dang ma mchu'i ro myangs pas / /
rjes su chags par 'gyur ba ni / /
mtshan ma'i dbye bas gsal rtogs bya / /
chags pa chen pos rab rgyas rtsa / /
'tshir dang zlos pa'i sbyor ba yis / /
mngon sum lce yi thur mas drangs / /
nor bu'i nang du legs chud pas / /
mun pa la ni mar me ltar / /
gsal bar nges kyis gzhan du min / /
de nyid du ni ye shes mchog /
sdom bya thun nam nyin gcig gam / /
zla phyed zla gcig khyud kor dang / /
bskal pa bskal pa stong dag tu / /
de goms pa las mi 'gyur ba'i / /
ye shes dam pa 'thob par 'gyur / /
der ni legs 'du'i dam tshig rdzas / /
rlung gi stobs kyis thob pa'am / /
dman pa'i sems kyis dor min pas / /
phyi rol nas ni lces blang bya / /
bla ma'i drin thob dga' ba yis / /
sems kyi zab mo'i de kho na / /
legs bkod gang 'dis 'gro ba rnams / /
gnyug ma'i lam gyi bgrod grub shog /
dpal 'khor lo sdom pa'i lhan cig skyes pa'i de kho na nyid snang ba slob dpon ku sa li pas mdzad pa rdzogs so
