@## / /
rgya gar skad du /
hA la hA la sA d+ha naM /
bod skad du /
hA la hA la'i sgrub thabs /
bcom ldan 'das hA la hA la la phyag 'tshal lo / /
bsam pa thams cad yongs rdzogs pa'i / /
hA la hA lar gus phyag 'tshal / /
snying rje yi ni bdag nyid can / /
de yi sgrub thabs mdor bsdus brjod / /
dang po yid du 'ong ba'i gnas su tsan+dan la sogs pas legs par byugs la /
ras ris la sogs pa bkram ste /
bcom ldan 'das la mchod par bya'o / /
me tog la sogs pa 'bul ba'i sngags ni /
oM badzra puSh+pe hUM /
oM badzra d+hU pe hUM /
oM badzra dI pe hUM /
zhes pa la sogs pas so / /
oM sarba ta thA ga tA pU dza me g+ha pra sa ra sa mU hi s+pha ra Na hi maM ga ga na kaM hUM /
mchod pa thams cad dbul ba'i sngags so / /
rab tu mchod bya de yi mdun / /
bde ba'i stan la 'dug byas nas / /
'gro la byams pa rnam par bsgom / /
snying rje dang ni brtse chen po / /
sngags pas snying gar zla ba'i steng / /
hrIHyi yi ge dgod par bya / /
sangs rgyas sras bcas gsal por ni / /
kun nas nam mkha' gang bar bsgom / /
hrIHyig 'od zer mchod pas ni / /
de la bskor zhing rab tu mchod / /
sdig pa bshags pa la sogs bya / /
bsod nams 'phel bar bya ba'i phyir / /
dkon mchog gsum mchog skyabs 'gro sogs / /
sngags 'di dag ni brjod par bya / /
chos kun bdag med pa yi mchog /
'od gsal snying rje dri ma med / /
oM swa b+hA wa shud+d+haHsarba d+harmAHswab+hA wa shud+d+ho\u0f85haM /
zhes pa'i sngags don mngon du bya / /
dngos po kun dang bdag nyid bcas / /
gzung dang 'dzin las nges par grol / /
ye shes cha tsam bsgom par bya / /
so so rang rig de bltas nas / /
hrIHyig zla ba la gnas pa / /
de skyes pad+ma dkar po bsam / /
hrIHyig dang bcas pa pad+ma las / /
de las sangs rgyas tshogs spros te / /
'gro ba rnams kyang sangs rgyas bya / /
slar yang de la bcug gyur pas / /
rang byung hA la hA la ste / /
zhal gsum phyag drug zhi ba'i tshul / /
rin chen mi g.yo'i phug na bsten / /
pad+ma dmar dang zla ba la / /
rol pa'i stabs kyis yang dag bzhugs / /
dkar po ser po sngon po che / /
rtsa zhal g.yon pa cig shos so / /
stag gi pags pa'i na bzar ldan / /
rgyan rnams kun gyis shin tu mdzes / /
phyag g.yas mchog sbyin phreng ba mda' / /
g.yon pas 'dod ldan nu ma 'dzin / /
pad+ma dkar dang gzhu dag ni / /
phyag gi yal ga dag gis bsnams / /
sna tshogs me tog gis bkang ba'i / /
thod pa g.yon par dgod par bya / /
sbrul gyis dkris pa'i rtse gsum g.yas / /
chu skyes steng du de bzhin dgod / /
gtsug gi nor bu 'od dpag med / /
thod pa rnams kyis zur phud byas / /
ral pa'i tshogs kyi cod pan can / /
dbu la zla ba phyed pas brgyan / /
rtog pa'i dra ba rnam bcom pa'i / /
sangs rgyas rnams kyi 'od zer 'phro / /
'di yis hA la hA lar gyur / /
rang gi snying mgrin spyi bor yang / /
hUM AHoM rnams bsgom par bya / /
zla bar gnag dmar dkar po'i rim / /
de bzhin snying ga mgrin pa'i dbus / /
hrIHyig zla ba la gnas pa / /
de nas brtan g.yo'i dngos po rnams / /
de yi rnam par bsgom par bya / /
log pa'i rnam rtog nges spangs shing / /
sngags bzlas nas ni mnyam par gzhag /
oM hA la hA la hrIHnang gi bzlas pa shin tu gsal / /
dal ba ma yin myur ba min / /
ji ltar bde bar gnas par bya / /
bsdus nas so so'i mchod pa dang / /
yang dag bstod cing brtan byas la / /
yi ge brgya pa brjod par bya / /
oM badzra satwa sa ma ya ma nu pA la ya /
badzra satwa twe no pa tiSh+Tha dr-i D+ho me b+ha ba /
su toSh+yo me b+ha ba /
su poSh+yo me b+ha ba /
a nu rak+to me b+ha ba /
sarba sid+d+him+me pra yats+tsha sarba karma su tsa me tsit+taM shre yaHku ru hUM /
ha ha ha ha hoH /
b+ha ga bAn sarba ta thA ga ta badzra mA me muny+tsa badzrI b+ha ba ma hA sa ma ya satwa AH /
oM sems can kun gyi don mdzad khyod / /
ji ltar rjes 'jug dngos grub stsol / /
sangs rgyas yul du gshegs nas kyang / /
slar yang byon par mdzad du gsol / /
'di yis yang dag bskul byas nas / /
sngags 'di dag ni brjod par bya / /
oM a kA ro mu khaM sarba d+harmA NAM A d+ya nut+pa na na twA ta muHzhes so / /
rnal 'byor bdag nyid bsam gtan langs / /
sbyin pa rang gis ci grub gtang / /
ma lus rtog pa dang bral bas / /
gzugs sogs 'dod pa spyod byed pa / /
bla med byang chub thob 'gyur te / /
ring por mi thogs sgrub pa'i mchog /
sgrub thabs bris pas gang thob pa / /
bdag gi dge ba'i mchog de yis / /
'gro ba rnams ni ma lus pa / /
myur du hA la hA lar shog /
hA la hA la'i sgrub thabs /
slob dpon lhan cig skyes pa'i rol pas mdzad pa rdzogs so //
[ ]
