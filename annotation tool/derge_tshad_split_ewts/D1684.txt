@# / /
rje btsun ma 'phags ma sgrol ma la phyag 'tshal lo / /
sgrol ma las kyi sbyor ba yis / /
bsrung ba'i cho ga bya ba ni / /
bde ba'i stan la 'dug nas ni / /
rang gi snying gar sa bon bsam / /
de las spros pa'i 'od zer gyis / /
bla ma dang bcas sangs rgyas ni / /
bdag gi mdun du gsal byas la / /
'od zer de las byung ba yi / /
me tog sogs kyis mchod par bya / /
de nas sdig bshags la sogs bya / /
de nas lha ru bsgom bya ste / /
dang por chos rnams stong par bsgom / /
de 'og pad 'dab brgyad pa dang / /
zla ba'i dbus su yi ge tAM / /
sa bon de las ut+pa la / /
lte bar tAM gis mtshan par bsgom / /
ut+pal tAM bcas gyur pa las / /
bdag nyid sgrol ma'i gzugs su bsgom / /
phyag g.yas mi 'jigs ster ba'o / /
g.yon pa ut+pal bsnams pa ni / /
'dab ma rna bar ma reg pa'o / /
sku mdog ljang sngon dag tu bsgom / /
de ltar bdag nyid bskyed pa'i mthar / /
yan lag drug tu dgod pa ni / /
oM tA re swA hA /
oM tut+tA re swA hA /
oM tu re swA hA /
oM tu swA hA /
oM re swA hA /
oM tA re ni swA hA zhes bya ba rnams mig dang /
rna ba dang /
sna dang /
lce dang /
snying ga dang /
spyi bor go rims bzhin dgod do / /
de nas snying gar pad+ma 'dab ma brgyad kyi lte ba la a las zla ba'i dkyil 'khor /
de'i steng du sa bon tAM ljang gu bsams la /
oM tA re tut+tA re tu re swA hA zhes sngags sum 'bum yan chod du ci nus su bzlas so / /
de nas 'khor lo bsam pa ni / /
lte ba dang bcas rtsibs brgyad la / /
mu khyud bskor ba snying gar bsam / /
'khor lo kha dog ljang sngon no / /
'khor lo'i dbus kyi lte ba la / /
thog ma'i oM dang tha ma'i hA / /
ming dang spel te bsgom par bya / /
bsrung ba oM lha sbyin la rak+Sha hA zhes pa bsgom / /
tA re tut+tA re swA zhes pa rnams ni /
shar sogs rtsibs la rim bzhin dgod / /
rang gi lus la 'khor lo ni / /
yig 'bru rnams kyang ljang sngon no / /
de ltar bsgom pa goms byas nas / /
bdag nyid sgrol ma'i sku dang ni / /
sngags dang bcas pa'i 'khor lo las / /
spros pa'i 'od zer dag gis ni / /
bsgrub bya'i lus la dgang bar bya / /
bsrung ba'i skabs su phreng ba'i sngags / /
oM tA re tut+tA re tu re lha sbyin la rak+Sha rak+Sha swA hA zhes pas bsrung ba'i las la ni /
khyad par du ni bya bar gsungs / /
sbyor ba de yis rgyal po yi / /
btson ra la sogs bsrung bar bya / /
sgrol ma las kyi sbyor ba yis / /
las rnams yang dag bsgrub bya ste / /
nad sogs zhi ba'i las dang ni / /
dbang du bya ba'i sbyor ba la'ang / /
cho ga gong ma de nyid las / /
'khor lo la sogs kha dog dang / /
sngags kyi spel ba bstan par bya / /
rang gi las dang mthun par bya / /
sgrol ma yi ni ting 'dzin gyis / /
las gzhan dag kyang bya bar nus / /
bsgrub bya shes rab zhan pa dang / /
le lo can sogs rnams la ni / /
gong ma'i cho ga de nyid las / /
gzhan du bya bar bstan pa de / /
'khor lo snga ma de nyid las / /
sngags rnams g.yon skor dag tu dgod / /
mu khyud la yang a sogs dgod / /
de ltar bsgom dang bzlas byas na / /
blo dman rnams ni blo ldan 'gyur / /
gzhan yang sbyor ba bya ba ni / /
'di lta bur yang bstan pa yin / /
gro ga la sogs gzhi la ni / /
'khor lo gong ma ltar bris nas / /
lus la bcang par byas na yang / /
de tsam gyis kyang bsrung bar 'gyur / /
thugs rje chen po 'phags ma sgrol ma'i sgrub thabs spyi'i mngon par rtogs pa zhes bya ba /
slob dpon 'phags pa klu sgrub kyis mdzad pa rdzogs so //
