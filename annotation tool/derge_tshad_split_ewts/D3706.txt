@## //
gzhal yas khang gsal bar byed pa'i mngon rtogs mun sel sgron ma bzhugs // @# / /
dpal rdo rje sems dpa' la phyag 'tshal lo / /
rang bzhin lhun grub 'og min gzhal yas dang / /
bris pa rdul tshon bskyed pa ting 'dzin gyis / /
bde gshegs bzhugs gnas gzhal yas gsal byed pa / /
ting 'dzin mun sel sgron ma bstan par bya / /
de yang lus don tshul du bstan pa ni / /
tshad dbyibs rgyu dang rtse mo'i gnas lugs dang / /
nang dang sgo yi gnas lugs bstan pa dang / /
rgyan gyi bye brag rnams kyis mdor bstan pa'o / /
tshad ni 'di zhes nges par bstan du med / /
blos 'khyud sgom bde gang du gnas pa'o / /
dbyibs ni pho brang snying po bum pa zlum / /
gru chad lha rnams rgyas phyir gru bzhi'o / /
rgyu ni zhi khro gnyis las dang po ni / /
ye shes rgyu las rin po che ru snang / /
pany+tsa re khA rdo rje ra ba dang / /
thog dang ka gdung la sogs de ltar ro / /
rtse mo bum pa chos nyid gcig tu 'khyil / /
sna tshogs chos kyi 'khor lo bya 'dab ldan / /
tog ldan rma bya'i mdongs ltar gnas pa'o / /
nang gi gnas tshul 'khor lo pad+ma 'am / /
ka bzhi gdung brgyad gru gsum zla gam sogs / /
rang gzhung gang yin ltar de nyid kyang / /
lte ba mtho ste 'khor lo pad+ma sogs / /
rim gyis dma' ste gru chad lhag rnams mnyam / /
rdo rje ra ba rin chen rkyang sbag gi / /
bar dang phyi rim rtsig pa dag tu gnas / /
pha gu bad dang mda' yab bang rim tshul / /
steng nas bya 'dab seng mgo mu tig ldan / /
rtsig gseb rin chen ka ba dag gis bteg /
de 'og rta babs lha mo la sogs gnas / /
phyi nang mchod byed yang na bar khyams la'o / /
sgo la gnyis te khyud can khyud med do / /
khyud med glo 'bur tshul te sgo ba gcig /
khyud can sgo ba gnyis te phyed sgo'o / /
sgo zur rtsig gseb ka thung bcu drug gi / /
rgyan gyis rta babs rim pa brgyad ldan 'degs / /
de gnyis rnam thar brgyad dang ldan phyir ro / /
mdzes pa'i rta babs them sgas glang chen tshul / /
mchod rten mgo lnga ltar du 'dod zer ba / /
'di yi gzhung min gzhan du rig par bya / /
mun pa wa ran rin chen chun 'phyang mdzes / /
bcu gcig rdo rje dag dang ldan pa'o / /
rgyan la bdag po phyi nang steng 'og logs / /
bdag po yab yum la sogs skabs dang sbyar / /
bla re bzhi gdan dra ba mu tig phreng / /
gdan la seng ge glang chen rta dang khyung / /
nam mkha' lding dang nyi zla pad+ma khri / /
phyi la rtse mo'i rgyan dang sgo drung ngo / /
rtse rgyan gdugs dang rgyal mtshan ri dgas mdzes / /
sgo drung rgyan ni rngam glog 'og rim nas / /
rgyal ba gong ma rnams kyis bshad ltar ro / /
mtha' ma mu khyud rdo rje me ris bskor / /
zhi ba'i gzhal yas don ni de ltar gnas / /
khro bo'i gzhal yas don ni 'di lta ste / /
tshad dbyibs rtse mo sgo rnams 'dra gcig la / /
rgyu dang nang dang rgyan gyi bye brag rnams / /
gong ltar mi gnas bye brag bstan pa ni / /
rgyu ni dur khrod 'bar ba'i rtsig pa ste / /
thod pa che phra gnam lcags 'bar bas spras / /
nang gzhi keng rus rak+ta'i zil pa chags / /
zhing dang tshangs pa'i ka gdung rnams dang ldan / /
chu srin sbrul dang nyi zla ka zhu'i rgyan / /
gza' dang rgyu skar phyam dang gral thabs mdzes / /
zhing gi spang leb ma tang gnas kyis g.yogs / /
rgyan ni steng nas zhing chen 'og gdan kyang / /
nyi zla pad+ma dregs pa sems can no / /
rtse mo tsit+ta'i tog la zhing gi gdugs / /
pha gu thod pa sna tshogs bad du byas / /
dra ba dra phyed thod sbrul dril bu dang / /
mchod pa'i lha mo phyi nang med par dbul / /
sgo rgyan rta babs thod pa 'bar ba la / /
de steng chu srin chos kyi 'khor lor lta / /
rtse la gdugs dang rgyal mtshan gru bzhir mdzes / /
mtha' ma lcags ri me 'od 'bar ba'i nang / /
dur khrod chen po brgyad kyis gtams pa ni / /
khro bo'i dkyil 'khor gzhal yas bstan pa'o / /
de ni bum pa gcig tu 'khyil pa'i gzhung / /
mchod rten mgo bo ltar du gnas pa ni / /
dbus kyi pho brang mchod rten bum pa'i tshul / /
sgo bzhi rta babs mchod rten tshul du gnas / /
de rnams mtho ste gru chad lha rnams dma' / /
bcu gcig rdo rje sgo yi byam sgo la / /
gru chad gdung mgo zla tshes rdo rje'o / /
rta babs bzhir 'dod gsang sngags phyi yi gzhung / /
bdag 'dra uD+yan pad+ma rgyal po yis / /
ting 'dzin nyams len dgongs pa mthar phyin kyang / /
phyi rabs lam pa rnams kyi don ched du / /
rgyud lung kun dang mi 'gal mun sel ba'i / /
sgron ma a mr-i ta yi don du brtsams / /
dge bas sems can kun gyis 'phags thob bsngo / /
gzhal yas khang gsal ba'i mngon rtogs mun sel sgron ma zhes bya ba slob dpon pad+ma 'byung gnas kyis mdzad pa rdzogs so //
[ ]
