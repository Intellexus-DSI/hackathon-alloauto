@## / /
rgya gar skad du /
kr-iSh+na ya mA ri maN+Da la no pi ka /
bod skad du /
gshin rje gshed nag po'i dkyil 'khor gyi sgrub thabs /
'jam dpal gzhon nur gyur pa la phyag 'tshal lo / /
thabs dang shes rab rang bzhin gyi / /
dpal ldan gshin gshed dkyil 'khor gtsor / /
btud de cho ga mdor dran pa / /
de yi dkyil 'khor cho ga bshad / /
dang po rnal 'byor pa 'gro ba gdon pa'i bsam pa can gyis /
tshangs pa'i gnas bzhi la gnas la rang bzhin grub par bya ba'i phyir ram / /
gzhan lan gnyis lan gsum du gsol ba 'debs pa de rjes su gzung ba'i phyir /
gal te dkyil 'khor bri bar 'dod na /
rnal 'byor bzhi sngon du byas la /
bsnyen pa'i cho gas bcom ldan 'das gshin rje gshed nag po'i sngags 'bum /
gti mug gshin rje gshed la sogs pa gzhan gyi khri bzlas so / /
bcom ldan 'das kyi rjes su gnang ba mtshan ma thob pa'am /
rang gi sems dag pa'i sgo nas bri bar bya'o / /
de la cho ga ji lta ba bzhin du sgrub pa'i dkyil 'khor gyi khang par dkyil 'khor gyis sbyang bar bya'o / /
gtor ma sbyin zhing mchod pa sna tshogs nye bar byas la /
rnal 'byor bzhi dang ldan pa'i grogs dang bcas pas / /
oM b+hu khaM zhes bya ba'i sngags kyis nam mkha'i rang bzhin du bya'o / /
hUM laM hUM zhes bya bas nor 'dzin rdo rje'i rang bzhin du byin gyis brlab par bya'o / /
oM me di nI badzrI b+ha wa badzra ban+d+ha hUM zhes bya bas de nyid du rang bzhin gyis dag pa'i gshin rje mthar byed nag po'i gzugs kyis rdo rje dang /
dril bus brel ba'i phyag rgya dang ldan pa la gti mug gshin rje gshed la sogs pa'i gzugs kyis /
slob ma bzhi lag pa na rdo rje dang dril bu thogs pas /
gsol ba gdab bo / /
gshin rje gshed po rab 'jigs pa / /
gti mug rdo rje'i ngo bo khyod / /
ston pa sangs rgyas kun rang bzhin / /
rdo rje sku la phyag 'tshal bstod / /
gshin rje gshed po rab 'jigs pa / /
phra ma rdo rje'i ngo bo khyod / /
rdo rje thugs dang rab mtshungs pa / /
rdo rje rin chen phyag 'tshal bstod / /
'dod chags rdo rje'i ngo bo khyod / /
'dod chags chos kyi 'byung gnas brnyes / /
dbyings mchog kun gyi gtso bo'i gtso / /
rdo rje gsung la phyag 'tshal bstod / /
phrag dog rdo rje'i ngo bo khyod / /
gshin rje gshed po las kun pa / /
rdo rje sku dang rab tu mtshungs / /
phyag na ral gri phyag 'tshal bstod / /
sangs rgyas kun gyi rang bzhin khyod / /
sangs rgyas thams cad gcig bsdus pa / /
sangs rgyas kun mchog gtso bo'i gtso / /
dkyil 'khor gtso la phyag 'tshal bstod / /
gshin rje 'jigs pa'i dkyil 'khor 'di / /
dkyil 'khor kun gyi gtsor gyur pa / /
sdig pa thams cad 'jig byed pa'i / /
mgon po dkyil 'khor bri bar mdzod / /
de rnams kyis dbyangs gcig tu gsol ba btab par rig nas /
sems can gyi khams ma lus pa 'dod chags la sogs pa'i nyon mongs pas gzir bar bltas te / /
nyon mongs pa rnams bsal ba'i phyir /
hUM badzrod tiSh+Tha zhes bya ba'i sngags kyis rang gi rdo rje gsor la /
yi ge ma las mig g.yon pa zla ba Ta las mig g.yas pa nyi mar byas pas dus dang phyogs kun gsal bar byas nas /
rnal 'byor pas khams gsum ma lus pa la blta zhing /
rkang pa'i 'og tu sna tshogs rdo rje 'bar ba bsgoms la /
rdo rje gsor ba nyid kyis /
rdo rje 'gros kyi gar dang /
'khor lo'i sa bskor bar bya'o / /
mgur na hrIHSh+T+r-iHla sogs pa sgrogs pa'i sgras /
dkyil 'khor gyi bgegs skrag par byas la /
nyon cig lha tshogs bgegs kyi tshogs / /
lus ngag yid la gnas pa rnams / /
dpal ldan rdo rje 'dzin pa bdag /
srung ba'i 'khor lo sbyor ba yis / /
rdo rje lus ni mdangs ldan pas / /
lus sogs gsum skyes 'jig par byed / /
gal te nga la 'gas brnyas na / /
'dir ni de gzhom gzhan du min / /
rdo rje'i gnas su 'khor lo dang / /
rin po che dang /
pad+ma dang /
ral gri rab tu bkod la brjod par bya'o / /
sa yongs su gzung ba byas pa'i rjes la /
bgegs med par bya ba'i phyir phur bus gdab par bya'o / /
de la phur bu'i sngags ni 'di yin te /
oM g+ha g+ha g+hA ta ya g+hA ta ya /
sarba duSh+TA na phaT /
kI la ya kI la ya sarba pA paM phaT /
hUM hUM hUM badzra kI la badzra d+ha ro A dz+nyA pa ya ti /
sarba big+h+nAM kA ya bAka tsit+ta badzra kI la ya hUM phaT /
'og dang steng dang phyogs mtshams kyi bgegs thams cad ral gri gshin rje gshed kyi phur bus gdab par bya'o / /
de ltar sa yongs su gzung ba byas te /
sa bgegs zhi bar byas pas mthong nas /
phyogs mtshams 'bar ba'i 'od kyis mtshams bcad pa byas te /
phyi rol du sa'i lha mo mdog ser ba /
rgyan sna tshogs kyis brgyan pa /
lus kyi phyed byung ba /
phyag g.yas pa khas len pa'i lag pa lta bu g.yon na bum pa 'dzin pa /
me tog dri zhim po sna tshogs kyis mchod la sta gon du gnas par bya'o / /
lha mo khyod ni dbang du gyur / /
skyob pa sangs rgyas thams cad kyi / /
theg pa spyod pa'i khyad par dang / /
sa dang pha rol phyin la'o / /
ji ltar shAkya seng ge yis / /
bdud kyi stobs rnams bcom pa ltar / /
bdag gis bdud kyi stobs bcom ste / /
dkyil 'khor chen po bri bar bya / /
de nas de nyid du zhugs par bsam par bya ste /
sa sta gon du gnas pa'o / /
de nas yang de nyid la dris nye bar byugs la /
me tog sna tshogs kyis dgram par bya'o / /
lha'i gnas rnams su tsan+dan la sogs pa'i maN+Dal bya'o / /
de nyid du snying ga'i ye shes kyi 'od zer gyis 'khor lo bkug la mtshams bcad pa la sogs pa bya'o / /
mchod pa dang /
bstod pa dang /
bdud rtsi myang ba la sogs pa yang bya'o / /
de nas rkang pa g.yas pa'i pus mo sa la btsugs la /
lag pa g.yas par spos snod thogs te /
'khor lo rdzogs pa'i sangs rgyas la gsol ba gdab par bya'o / /
bcom ldan gshin rje gshed rdo rje / /
rig pa'i rgyal po phyag 'tshal bstod / /
dkyil 'khor snying rje'i bdag nyid can / /
mgon po bdag nyid bri bar 'tshal / /
slob ma la ni brtse phyir dang / /
khyed rnams la yang mchod pa'i phyir / /
bdag ni bcom ldan khyed la gus / /
dgyes par mdzad pa'i 'os lags so / /
sangs rgyas rnams ni bdag la dgongs / /
'gro ba'i 'khor lo bya ba'i phyir / /
'bras gnas byang chub sems dpa' dang / /
gzhan yang gsang sngags lha nyid dang / /
'jig rten skyong dang 'byung po dang / /
rdzogs sangs rgyas kyis rjes bstan pa / /
bstan la dga' ba'i sems can dang / /
gang dag rdo rje'i mig can rnams / /
rdo rje 'chang chen bdag ming 'di / /
gshin rje gshed nag dkyil 'khor ni / /
'gro ba dag phyir bri bar bgyi / /
ji ltar nus pa'i nyer spyod kyis / /
rjes su brtse ba nye bar stsol / /
bdag dang slob mar bcas pa dang / /
dkyil 'khor pa yi grogs kun la / /
nye bar mdzad par 'os pa lags / /
de ltar lan gsum gyi bar du byas nas /
'khor lo de yang dag par mchod de /
nam mkha' la dgod par bya'o / /
de nas rnal 'byor pa nyi ma dang zla ba'i mig can yi ge dza las dbyung ba gti mug rdo rje gshin rje gshed la sogs pa'i sa bon las byung ba /
de'i kha dog can nyi shu rtsa lngar dbye bar byas la /
dkyil 'khor gyi nyis 'gyur tsam bya ste /
sgo'i nyi shu cha dri zhim pa lngas rnam par byugs pa'o / /
skud pa 'khal ba ral gri gshin rje gshed dang lhan cig skud pa bsgrim par bya'o / /
'bar ba'i lta stangs kyis lcags kyus bkug pa'i de bzhin gshegs pa rnams bcug la /
oM dIp+ta dr-iSh+Ti aM ku sha dzaHzhes bya ba'i sngags 'di dang /
oM aHpra yats+tsha mo hA kA lA ri swA tsakra sU tra na ya hUM zhes bya ba'i bar du'o / /
zhe sdang dus kyi dgra la gsol ba gdab pa /
oM AHa n+yo n+yA nu ga ta sarba d+harmaHpa ra sba ra a nu ga ta sarba d+harmaHa t+yan+tA nu pra biSh+Ta sarba d+harmA hUM zhes brjod de /
thig skud 'dzin pas yi ge dza dza dza zhes rang gis bskul zhing bton la /
g.yon pa'i khu tshur gyis lte ba'i steng du thig skud bzung ste /
nub tu 'dug la shar du mngon par phyogs pa dang /
shar du 'dug ste nub tu mngon par phyogs pa dang /
lhan cig nam mkha'i thig gdab par bya'o / /
yang 'og gi thig gdab par bya ste /
oM badzra sa ma ya sU tra mA ti kra ma hUM /
sems can rnams kyi don du khyod / /
yang ni dus 'dir gshegs su gsol / /
zhes bya ba dang /
thig skud kyi sgras nam mkha' la bzhugs pa'i de bzhin gshegs pa rnams bskul la /
shar dang nub tu tshangs thig gdab par bya'o / /
byang du mngon par phyogs pa dang /
lhor mngon par phyogs pas /
lho dang byang gi tshangs thig gdab par bya'o / /
mer 'dug la gnod sbyin du bltas pa dang /
dbang ldan du 'dug la yi dwags su bltas te /
shar gyi rtsa ba'i thig gdab bo / /
rlung gi phyogs su 'dug la /
yi dwags su bltas pa dang /
bden bral du 'dug la gnod sbyin du bltas te /
nub phyogs kyi rtsa ba'i thig gdab bo / /
mer 'dug la klu phyogs su bltas pa dang /
bden bral du 'dug ste /
dbang por bltas pas /
lho phyogs kyi rtsa ba'i thig gdab bo / /
rlung gi phyogs su 'dug la dbang por phyogs pa dang /
dbang ldan du 'dug la klu phyogs su bltas pas /
byang phyogs kyi rtsa ba'i thig gdab bo / /
cho ga 'di nyid kyis tshangs thig gi phyogs gnyis kar thig bdun bdun gdab bo / /
rtsa ba'i thig gi phyi rol gyi 'gram du /
thig drug gi rgyab la ni rta babs ci rigs pa'i thig go / /
mtshams kyi thig gnyis kyang ngo / /
thig de nyis bltab tu byas pas dbang ldan mtshams nas brtsams la /
skor phyogs su 'khor lo'i rnam par rdo rje'i phreng ba'i thig gnyis gdab bo / /
phyogs kun kyang mnyam par mos par bya'o / /
'dir /
mtshan mar mthong mi 'grub bo / /
thig skud chad na bla ma 'chi / /
phyogs rmongs 'khrul na slob ma'o / /
lhag chad las nad 'byung bar 'gyur / /
gru bzhi sgo bzhi rta babs bzhis brgyan pa / /
thig bzhi dang mnyam par ldan pa /
do shal dang se mo do dang /
dar dpyangs kyis brgyan pa / /
mtshams dang sgo khyud dang /
'gram rnams la rdo rje rin chen gyis mdzes par byas pa'o / /
de lta bu ni phyi rol gyi dkyil 'khor ro / /
yang nang gi dkyil 'khor gyi phyed kyi cha gru bzhi pa'i sna tshogs rdo rje'i lte ba la /
rdo rje phreng bas bskor ba'o / /
de nyid dang rjes su mthun pa'i sgo'i bar du'o / /
bla dang ldan pas rtse mo lnga rnam par bsams la /
yi ge d+hIHlas khro bo blta'o / /
sgo ni dkyil 'khor brgyad cha ru / /
bdag nyid chen pos shes par bya / /
kha khyer chen po ma gtogs par / /
shin tu mdzes pa yid 'ong ba'o / /
sgo khyud sgo dang 'drar shes bya / /
de bzhin lha yi snam bu ste / /
rdo rje'i lha mor yang dag ldan / /
glu dang rol mo la sogs gar / /
kha khyer sgo yi phyed yin te / /
sgo khyud la sogs dra ba dang / /
dra phyed nyi ma zla ba dang / /
me tog dag gi phreng ba yang / /
tshon rtsi'i snam bu de yi phyed / /
rtsa ba'i thig gi phyi rol lo / /
rin chen ka ba sogs snam bu / /
mnyam pa'i sa la tshon rtsi sbyin / /
rta babs sgo yi sum 'gyur te / /
ba dan dril bur ldan pa rnams / /
dril bur bcas pa rlung bskyod pa'o / /
ba dan phyi yi mtshams nyid du / /
gzhan rnams 'khor lo'i rjes mthun par / /
ji ltar mdzes par rab tu brtag /
khru gang nyid ni mnyam sbyin zhing / /
ji srid khru ni stong gi bar / /
de bzhin du ni rim pa 'dis / /
snga ma bzhin du mnyam par thig btab nas / /
rim pa snga ma bzhin du rdul tshon gyi cha dag bteg cing bzung la 'bar ba'i lta stangs kyis mngon par bsngags te /
oM badzra tsi tas ma ya hUM zhes bya bas so / /
de nas rang bzhin gyis dag pa'i gshin rje mthar byed nag po'i rnal 'byor pa /
kun du rtog pa ma lus pa spangs pa /
'khor lo'i dbus su gnas shing / /
dbang ldan gyi mtshams su brten nas lag pa g.yon pa'i khu tshur gyis bri bar bya ste /
dkar po dang /
ser po dang dmar po dang ljang gu ste /
nag po ni nang nyid du'o / /
sgo'i nyi shu cha ni tshon rtsi ste /
kun kyang sbom po la sogs pa'i skyon dang bral bar bri bar bya'o / /
de la sbom po bris na nad 'byung ngo /
phras na ni nor nyams so / /
ma sos na 'khon 'byung ngo / /
chad na ni 'chi'o / /
tshon rtsi rnams kyi bar ni nas tsam gyis tshod par bri'o / /
shar phyogs su ni dkar po che / /
lho phyogs ser po dang ldan pa / /
nub kyi cha ni dmar po'o / /
byang phyogs ljang dang ldan pa'o / /
in+d+ra nI la'i 'od ldan pa / /
dbus kyi cha ni mnyam par bri / /
de ltar dkyil 'khor bris nas su / /
lha'i gnas thams cad du sna tshogs pad+ma'o / /
dkyil du nyi ma la gnas pa'i rdo rje sngon po rtse lnga pa 'byes pa'o / /
shar phyogs kyi rtse mo'i rtsa ba la 'khor lo rtsibs brgyad pa'o / /
lho phyogs kyi rtsibs kyi rtsa ba la /
nyi ma la gnas pa'i rin po che cha dgu pa'o / /
nub phyogs kyi rtsibs kyi rtsa ba la /
nyi ma la gnas pa'i pad+ma dmar po 'dab ma brgyad pa'o / /
byang gi phyogs kyi rtsibs kyi rtsa ba la ral gri ljang gu'o / /
sna tshogs rdo rje'i me mtshams su 'khor lo'o / /
bden bral mtshams su rdo rje'o / /
rlung gi mtshams su pad+ma'o / /
dbang ldan mtshams su ral gri'o / /
shar sgor ni rdo rje tho ba rtsibs nyi shu pa'o / /
lhor sgor ni dbyug pa dkar po'o / /
nub sgor ni pad+ma dmar po'o / /
byang sgor ral gri'o / /
dkyil 'khor gyi mtshams bzhir ni /
pad+ma'i snod bzhi bri bar bya ste /
rdul tshon dgye ba'o / /
de ltar yongs su rdzogs pa'i dkyil 'khor la bltas la /
sangs rgyas kyi dkyil 'khor gyi dbus na gnas pa'i rnal 'byor pa rang dang mtshungs pa'i yan lag dang ldan pas /
sangs rgyas rnams kyi bdag po nyid du gnas te /
de'i sems kyis nam mkha'i khams khyab par dkyil 'khor sgrub cing spros pa gnas ji lta ba bzhin du bkod de /
mig la sogs pa dang /
lus la sogs pa byin gyis brlab cing /
bdag nyid dbang bskur ba'i cho gas dbang bskur bar bya'o / /
ye shes kyi dkyil 'khor spyan drangs la ar+g+ha la sogs pa dbul zhing khro bo rnams kyis dgug pa dang gzhug pa dang /
bcing ba dang /
dbang du byas la mchod pa dang bstod pa dang /
bdud rtsi myong ba yang bya'o / /
bzlas pa dang bsgom pa dang /
mnyes pa yang bya'o / /
phyogs skyong ba rnams la yang gtor ma dang mchod pa dbul te / /
bdag nyid kyis dkyil 'khor bskor zhing phyag kyang bya ste /
'di lta bu ni dkyil 'khor bsgrub pa'i thabs so / /
de nas bum pa bco brgyad gtso bo'i dkyil 'khor du bzhag /
pad+ma'i snod bzhi yang gzhag go / /
las thams cad kyi mtshan ma gdab /
mgrin pa gos kyis dkri /
tsu ta la sogs pa'i kha rgyan dang ldan par bya /
rin po che lnga dang sman lnga dang /
'bru lnga dang ldan pa de dag kyang /
sngags las byung ba'i dkyil 'khor gyi 'khor lo'i rnam par bltas la /
de rnams su ye shes kyi dkyil 'khor spyan drang zhing /
ar+g+ha la sogs pa phul te /
dgug pa dang gzhug pa dang /
bcing ba dang dbang du byas la mchod pa la sogs pa dbul lo / /
me tog gi phreng ba bcings pa'i rdo rje steng rnams su bzhag la /
sngags pa de srid 'dod kyi bar du dus gsum du bzla zhing /
'khor lo de chu de nyid kyi rnam par mthong bar bya'o / /
de lta bu ni bum pa sta gon du gnas pa'i cho ga'o / /
de nas ma tshang ba la sogs pa'i skyon zhi bar bya ba'i phyir dang /
yon bdag gi bsod nams mngon par 'phel bar bya ba'i phyir sbyin sreg bya'o / /
de la zhi ba'i thab khung bzhin du las thams cad pa'i thab khung bya ste /
khru gang gi tshad tsam la /
zabs su khru phyed brko ba ma gtogs pa rgya dang /
'phang du sor bzhi pa'i kha khyer pad+ma rgyas pa'i rnam pa lta bus bskor ba'o / /
de'i phyi rol du kha khyer sor gnyis pas gru bzhir bskor bar bya'o / /
de'i mtshams la zla ba phyed pa'i steng du rdo rje rtse gsum pa'o / /
thab khung gi dkyil du sor brgyad kyi tshad la rtse mo rnams la sor re re yod pa'i zhe sdang rdo rje rtse lnga pa bri'o / /
shar dang /
lho dang /
nub dang /
byang du 'khor lo dang /
rin po che dang /
pad+ma dang /
ral gri sor drug gi tshad tsam bri'o / /
tshon rtsi dkar pos steng du bri'o / /
de nas rnal 'byor pa kha shar phyogs su bltas te /
bsreg pa'i rdzas ma lus pa g.yas ngos su bzhag la /
bsang gtor gyi chu'i snod la sogs pa g.yon phyogs su gzhag go / /
bram ze'i khyim mam /
dge 'dun gyi g.yos khang nas me blangs la /
'o ma can gyi shing rab tu sbar bar bya ste /
srog chags la gnod pa spang bar bya'o / /
de nas rdo rje 'dzin pa yongs su gyur pa sngon du song ba'i sna tshogs pad+ma'i steng du raM las byung ba'i me lha sku mdog dkar po zhal gsum pa gnyug mar gnas pa'i rig pa dang /
gnyis su med pa'i sku phyag g.yas na spyi blugs bsnams la /
gnyis pa mi 'jigs pa sbyin pa /
g.yon na dbyig gu rtse gsum pa bsnams pa gnyis pa na phreng ba bsnams pa /
gzhan dag na gri gug dang thod pa bsnams pa /
g.yas brkyang ba'i zhabs kyis gnas pa /
khro bo'i rgyan gyis brgyan pa bsgoms la /
snying ga na gnas pa'i sa bon las ye shes kyi me dgug ste /
oM Tak+ki hUM dzaHzhes bya ba'i sngags kyis ku sha'i chun pos bsang gtor la sogs pa dbul zhing /
dam tshig 'jug pa dang /
mchod pa la sogs bya ste /
de'i zhal du yi ge raM bkod la sreg rdzas byur bu dbul lo / /
blugs gzar dang dgang gzar gyi mchu dang /
mchu la yang rim pa bzhin bsgoms te sreg rdzas thams cad dbul lo / /
phyis de'i snying gar gshin rje mthar byed kyi rang gi sa bon las byung ba'i dkyil 'khor gyi 'khor lo bsams te /
mig la sogs pa byin gyis brlab pa sngon du 'gro ba'i ye shes kyi dkyil 'khor spyan drang ba la sogs pa byas la /
mchod pa la sogs pa dbul te /
de'i zhal du yi ge raM bsgoms la /
oM ag+na ye swA hA /
zhes bya bas /
mar gyis bkang ba'i sreg blugs dbul lo / /
oM sarba pA pa da ha na badzra ya sarba pA pa ni da ha swA hA /
zhes bya bas ni dUr ba'o / /
oM badzra puSh+Ta ye swA hA /
zhes bya bas ni 'bras ma god pa'o / /
oM sarba saM pa de swA hA /
zhes bya bas ni zho'o / /
oM a phra ti ha ta badzrA ya swA hA /
zhes bya bas ni ku sha'o / /
oM po d+hi bri k+Sha ya swA hA /
zhes bya bas ni a shwad+tha'o / /
oM badzra ku be+e rA ya swA hA /
zhes bya bas ni n+ya gro d+ha'o / /
oM badzra yadz+nyA ya swA hA /
zhes bya bas ni u dum+WA ra'o / /
oM sa ha ka rA ya swA hA /
zhes bya bas ni a mra'o / /
shing las byung ba ma yin pa'i sreg rdzas gzhan dag ni /
rang gi 'dod pa'i lha sngags kyi man ngag ji lta ba bzhin du bskul ba'i tshig dang ldan pas /
bdud rtsi'i ngo bor bsgrubs la bsreg par bya'o / /
de nas 'thor 'thung dang /
zhabs bsil dang /
me tog dri zhim po la sogs pa dang /
na bza' dang /
so rtsi dang bshos rnams phul nas /
'dod pa'i dngos po blangs la /
yi ge muH'i mtha' can gyi yi ge gsum gyis gshegs su gsol lo / /
rdzas lhag ma rnams kyang sngar bzhin gyi cho gas me la bsregs la gshegs su gsol lo / /
sbyin sreg gi dgang gzar khru gang gi tshad la rtsa ba rdo rje rin po che dang ldan pa sor bzhi pa sor gnyis brkos pa rdo rje dang ldan pa /
pad+ma'i 'dab ma lta bu 'byung ba'i sbubs /
mthe'u chung gi tshad tsam dang bcas pa'o / /
blugs gzar ni sor gnyis tsam la sor gcig brkos pa /
rdo rje dang ldan pa /
pad+ma'i 'dab ma lta bu ste /
dgang gzar dang /
blugs gzar ro / /
de nas rab gnas kyi sa gzhi gdugs dang /
rgyal mtshan dang /
ba dan sna tshogs dang /
rol mo'i sgra sna tshogs yid du 'ong ba dang /
slob dpon yang ji ltar tshogs pa'i rgyan sna tshogs kyis brgyan la /
sku gzugs sam /
ri mo'am glegs bam mdun du bzhag ste /
bsang gtor dang /
yon chab dang /
'thor 'thung phul la /
khu tshur g.yon pa'am /
gzhan du yungs kar blangs te /
sku gzugs la sogs pa mdun du g.yon pa'am /
gzhan gyis lan gsum gyi bar du bskor te /
me'i nang du blugs la /
oM sarba pA pa da ha na badzra ya swA hA /
zhes bya ba'i sngags kyis btab pa'i kham phor gsum gyis bskor zhing g.yabs la bskur ro / /
de nas snyim pas chu blangs la me de nyid du blugs /
de nas nam mkha' la bzhugs pa'i de bzhin gshegs pa rnams la nye bar spyod pa'i mchod pa rnam pa lngas yang dag par mchod de rnam par rtog pa thams cad spang zhing spos snod bzung la /
de bzhin gshegs pa rnams sta gon du gnas pa'i phyir /
dam tshig can khyod kyis bdag la dam tshig stsol cig ces lan gsum du brjod de /
ji ltar yang dag rdzogs sangs kun / /
dga' ldan gnas su bzhugs nas ni / /
lha mo sgyu ma'i mngal 'jug pa / /
de bzhin 'dir yang bzhugs su gsol / /
mgon po 'dir ni rtag bzhugs nas / /
me tog la sogs 'di bzhes la / /
mi 'di'i don ni gzung phyir dang / /
byang chub sems ni brtan par mdzod / /
de nas gti mug rdo rje zhes bya ba la sogs pa'i bstod pa bya'o / /
lha sta gon du gnas nas tho rangs kyi dus sku gzugs gos ser pos g.yogs la /
kha shar phyogs su bstan te khrus bya'o / /
de la rim pa ni 'di yin te /
ba'i rnam pa lnga la /
oM hUM trAM hrIH aHzhes bya ba'i sa bon gyis mngon par bsngags pas bskus la /
de nas dri zhim po'i snum la /
oM sarba ta thA ga ta kA ya bi sho d+ha ni swA hA /
zhes bya bas bsngags te /
dUr ba'i chang bus byug par bya'o / /
de nas shun pa lnga 'khar ba'i snod du bzhag la snum phyi'o / /
de'i rjes la rnam par rgyal ba'i bum pa nas brtsams te /
bum pa so so'i chus khrus gsol lo / /
ji ltar bltams ma thag tu yang / /
de bzhin gshegs kun sku bkrus ltar / /
lha rdzas chu ni dag pa yis / /
de bzhin bdag gis sku khrus gsol / /
oM sarba ta thA ga ta ab+hi She ka te sa ma ya shri ye hUM /
zhes bya ba'i sngags kyis so / /
de'i rjes la nam mkha' la tsartsi ka la sogs pa rig pa'i tshogs rnams bkug nas /
ye shes bdud rtsi'i chus gang ba'i bum pa 'dzin pa de rnams kyis de mngon par dbang bskur bar bya'o / /
de nas gos kyis rlan med par phyis la /
dang po'i gnas su gzhag go / /
ras ris sam glegs bam mam /
mchod rten chen po rnams ni me long la snga ma bzhin du sku khrus gsol bar bya'o / /
de lta bu ni khrus gsol ba'i rim pa'o / /
de nas mig la sogs pa dang /
lus la sogs pa byin gyis brlab cing /
bdag nyid dbang bskur la /
rigs kyi gtso bo cod pan nyid du bzhag cing /
nam mkha' la gnas pa'i de bzhin gshegs pa rnams dkyil 'khor gyi 'khor lo'i rnam par dmigs la / /
yon chab la sogs pa dbul zhing dam tshig la gzhug par bya'o / /
glegs bam la ni yi ge'i gzugs nyid 'gyur ba na bza' dbul te /
oM badzra bas+t+ra ye swA hA /
zhes bya ba'i sngags kyis so / /
de nas me tog la sogs pa dbul te /
oM badzra puSh+pe hUM /
chu dang thang las skyes pa yi / /
me tog gtso bo mchog 'di dag /
gus pa mchog gis bdag 'bul na / /
ji ltar bde bas bzhes su gsol / /
lhan cig skyes dang sbyar ba yi / /
bdug pa'i dri yi mchog 'di dag /
gus pa mchog gis bdag 'bul na / /
ji ltar bde bas bzhes su gsol / /
zhun mar 'bru mar snang ba 'di / /
lha rdzas 'od 'bar mun pa 'jig /
bdag nyid dang bas 'bul lags na / /
mi shes pa kun bsal du gsol / /
bza' bca' kun dang bcas pa yi / /
kha dog dri dang ror ldan pa'i / /
bshos gtsang dam pa bdag 'bul na / /
'di dag thams cad bzhes su gsol / /
de ltar mngon par bsngags pa'i me tog la sogs pa dbul lo / /
phyi nas sku gzugs kyi spyan dbye ste /
dngul gyi snod na yod pa'i mar dang /
sbrang rtsi gser gyi thur mas blangs la /
oM badzra tsak+Shu sa man+ta tsak+Shu bi sho d+ha ni swA hA /
zhes bya ba'i sngags kyis so / /
de nas lag pa g.yas pas rdo rje gsor zhing g.yon pas dril bu dkrol la /
gti mug rdo rje'i ngo bo khyod / /
ces bya ba la sogs pa'i bstod pa bya ste /
de lta bu ni rab gnas kyi cho ga'o / /
gang gi tshe snying rje mchog gi dbang du gyur cing dbang bskur la sogs pas slob ma bsdu bar 'dod na /
de'i tshe dkyil 'khor gyi gnas kyi phyi rol du /
rigs dang gzugs dang lang tsho dang /
dad pa dang /
thos pa la sogs pa dang ldan pa /
don du gnyer ba'i slob ma lag tu me tog thogs te dkyil 'khor la phyag byas pa dang /
gzhan yon tan med pa yang sangs rgyas dang /
chos dang dge 'dun la skyabs su song ba /
dge ba bcu'i las kyi lam la gnas pa /
chos bshad pas spro ba bskyed do / /
rjes su gnang ba bzhi po'am / /
rang gi bslab pa ldan pa'i 'khor / /
theg pa chen po'i blo can la / /
sangs rgyas yang dag cho ga gsungs / /
sngags kyi dngos grub mtshan ma'am /
'ga' zhig zhi ba'i dkyil 'khor dang / /
de bzhin bsod nams 'dod la gzhan / /
'jig rten phyi ma theg mchog dang / /
mang du 'jig rten pha rol don / /
byas nas dad ldan blo dag byed / /
'jig rten 'di yi 'bras spangs nas / /
'jig rten phyi ma'i 'bras 'dong la / /
gang phyir 'di la phan mang ba / /
'di med 'jig rten pha rol ba / /
de phyir 'jig rten gzhan grub phyir / /
khyed kyi bstan pa yid kyis bgyis / /
de ltar smras nas zhi bar 'jug pas rdo rje dang pad+ma dag par byas pa la gsol ba gdab bo / /
bdag gi ston pa dga' chen khyod / /
mgon po chen po bdag 'tshal lo / /
byang chub chen po'i lam bstan pa / /
dam tshig de nyid bdag la stsol / /
byang chub sems kyang bdag la stsol / /
sangs rgyas chos dang dge 'dun te / /
skyabs gsum dag kyang bdag la stsol / /
thar pa chen po'i grong mchog tu / /
mgon pos bdag ni gzhug par gsol / /
zhes lan gsum brjod de /
gus pa dang ldan pa'i bla ma la 'di ltar gtsor byas la brjod do / /
sngags spyod tshul gyi cho ga yis / /
theg chen 'di ni bu khyod shog /
khyod ni theg pa chen po'i snod / /
khyod la yang dag bshad par bya / /
dus gsum 'byung ba'i rdzogs sangs rgyas / /
sku gsung thugs kyi rdo rje can / /
rdo rje gsang sngags mthu nyid kyis / /
ye shes mnyam pa med pa brnyes / /
shAkya seng ge sogs mchog gis / /
gsang sngags sbyor ba mnyam med pas / /
gang gis stobs chen bdud kyi sde / /
shin tu 'jigs pa che bcom nas / /
'jig rten rjes 'jug bkod pa yis / /
'khor lo bskor nas mya ngan 'das / /
de phyir bu khyod blo yis 'dir / /
thams cad mkhyen nyid thob par gyis / /
zhes gsol ba 'debs pa la smras nas /
byang chub tu sems bskyed pa rnams bskyed pa'i phyir dang /
skyes pa rnams yang dag par sbyor bar bya ba'i phyir /
de dag shin tu 'dod par byas la /
de'i snying gar yi ge hUM las rdo rje /
mgrin par yi ge AHlas pad+ma /
spyi bor yi ge oM las 'khor lo /
de rnams su sa bon dgod pa ni hUM AH oM zhes brjod la /
dri zhim por bcas pa'i chu rdo rje'i khu tshur gyis gzung nas mgrin par bsku'o / /
de nas de dag gi mgo la me tog sbyin no / /
dri dang byug pa ni mdun du'o / /
mar me mdun du'o / /
thams cad la las thams cad pa'i sngags bzla'o / /
de nas chags pa la sogs pa'i skyon dang bral ba'i so shing rtse mo me tog can sbyin no / /
des kha shar phyogs su bltas te /
bca' shing ba lang gi pags pa tsam gyis phyogs ba lang gi lci bas byugs par dor ro / /
de nas de lhung ba dang zhi ba la sogs pa grub pa'i mtshan ma de la bstan par bya'o / /
de nas chu khyor ba gsum gyis kha bshal te /
oM hrIHbi shud+d+haH sarba d+harmA pA pa nI tsA s+ya sho d+ha ya sarba bi kal paM a pa na ya hUM zhes bya ba'i sngags kyis so / /
stan dang sngas su ku sha gding ngo / /
de'i tshad sum 'gyur gyi skud pas bcings te /
las thams cad pa'i sngags bzlas pas bsrung ngo / /
de nas /
thams cad mkhyen nyid 'jig rten du / /
brgya la 'byung ngam mi 'byung 'gyur / /
u dum bA ra'i me tog kyang / /
res 'ga' res 'ga' 'byung ba srid / /
gsang sngags tshul la gnas pa yang / /
de bas kyang ni rnyed par dka' / /
gang gis sems can dpag med don / /
nus par mdzad las 'das pa dang / /
bskal pa du ma dpag med du / /
gang gis sdig pa sngon byas pa / /
dkyil 'khor 'di 'dra mthong bas ni / /
de dag thams cad zad 'gyur bas / /
sngags spyod tshul la gnas pa dang / /
mnyam par gyur bas gzhan ci yod / /
tshe 'di nyid la sngags bzlas pas / /
bla med gnas su 'gro 'gyur te / /
sdug bsngal thams cad 'byung ba yi / /
ngan 'gro'i gnas ni de dag spangs / /
de dag thams cad zad 'gyur bas / /
de dag spyod pa mchog 'di la / /
blo gros shin tu brtan gyur nas / /
khyod ni de ring rnyed pa mchog / /
bdag nyid chen po rnyed par 'gyur / /
gang gis rgyal ba thams cad ni / /
sras dang bcas pas bstan pa 'di / /
khyod kyi kun gyis yongs bzung ste / /
gnas nas bdag nyid chen po la / /
gang gis khyod ni theg chen las / /
'dir ni 'gro bar 'gyur ba yin / /
lam 'di mchog ste dpal dang ldan / /
theg pa chen po snang ba che / /
gang gis khyod ni 'gro 'gyur bas / /
de bzhin gshegs pa 'byung bar 'gyur / /
zhes bstan nas /
ku sha bting ba la bzhag la rmi lam cung zhig mthong na'ang nga la tho rangs khyod kyis zlos shig ces bya ste /
'di ni slob ma sta gon du gnas pa'o / /
gal te mi dge ba'i mtshan ma zlos na de'i tshe /
las thams cad pa'i sngags kyis brdeg par bya'o / /
yang nges bsrungs la sdom pa 'dzin du bcug ste /
dkyil 'khor phyir mi ldog pa'i dbang / /
gsal ba mgon pos bdag la stsol / /
dkyil 'khor lha dag bstod pa dang / /
slob dpon gyi ni las dag dang / /
sangs rgyas kun gyi dam tshig dang / /
gsang ba'i sdom pa bla med rnams / /
slob dpon gyis ni bdag la stsol / /
rtag tu sems can don bgyid do / /
zhes brjod nas /
bdag dang slob ma 'jug pa'i cho ga yin te /
dang po slob dpon dkyil 'khor du zhugs shing dbang thams cad rdzogs par bya ste /
rjes su gnang ba thob nas /
yol ba'i phyi rol du yon phul ba'i slob ma dbang bskur ba'i snod du gyur pa /
rnam par snang mdzad kyi gzugs su dmigs la /
A khaM bI ra hUM zhes bya ba'i sngags bzla zhing me tog gi phreng ba bzung ste /
mig gnyis bkab pa las thams cad pa'i sngags kyis btab pa'i chus bsangs te /
dkyil 'khor du gzhug pa'i phyir / /
khyod gang la dga' ba yin zhes dri'o / /
des kyang skal bzang bdag ni bde ba chen po la'o zhes brjod do / /
de ma thag tu oM sarba yo ga tsit+ta ut+pA da yA mi zhes bya bas rnal 'byor gyi sems bskyed par bya'o / /
de nas me tog gi phreng ba dang bcas pa'i rdo rje snying gar bzhag la /
oM su ra te sa ma ya s+t+waM ho tiSh+Tha badzra ya thA su khaM zhes bya'o / /
de nas sngar bstan pa'i yi ge lnga brjod cing /
yol ba'i nang du bkug la 'di skad ces brjod do / /
de ring khyed sangs rgyas thams cad kyi rigs su zhugs kyis de bas na ye shes rdo rje de ngas bskyed par bya'o / /
ye shes gang gis de kho na nyid kyi dngos grub kyang 'thob na /
dngos grub gzhan lta smos kyang ci dgos /
khyed kyis dkyil 'khor ma mthong ba rnams kyi mdun du brjod par mi bya ste /
dam tshig nyams par gyur ta re /
de nas de'i spyi bor rdo rje bzhag la 'di skad ces brjod do / /
'di ni dam tshig rdo rje ste / /
gal te khyod kyis 'di 'ga' la / /
smras na mgo bo 'gas par 'gyur / /
rdo rje sems dpa' rang nyid ni / /
de ring khyod kyi snying la gnas / /
gal te tshul 'di smras na ni / /
de yi mod la bkas nas gshegs / /
zhes bya ba 'dis mna' bsgag go / /
tsan+dan dang gur kum bsres pa'i chu la oM badzra u da ka ThaHzhes lan bdun gyi bar du bzlas la /
'di ni dmyal ba'i chu yin te / /
dam tshig nyams na sreg par byed / /
dam tshig bsrungs na 'grub 'gyur ba'i / /
rdo rje bdud rtsi'i chu 'thung shig / /
ces brjod la blud do / /
de nas 'di skad brjod de /
de ring phan chad khyod kyi phyag na rdo rje nga yin gyis /
ngas gang smras pa de khyod kyis bya ba yin no / /
nga la brnyas par ma byed cig /
nyam nga ba ma spangs par 'chi ba'i dus byas nas /
dmyal bar ltung bar ma byed cig ces brjod do / /
de nas de bzhin gshegs pa thams cad kyi byin brlabs nas /
rdo rje sems dpa' bdag la dbab tu gsol / /
zhes brjod do / /
de'i spyi bor yi ge baM las byung ba'i bum pas mtshan ma dkar po chu'i dkyil 'khor zlum po dkyil du ha'o / /
snying gar laM las byung ba'i dbang chen gyi dkyil 'khor ser po gru bzhi /
rdo rje rtse gsum pas mtshams su mtshan pa de la hUM ngo / /
lte bar raM las byung ba'i me'i dkyil 'khor gru gsum pa dmar po shin tu rno zhing tsha ba de la A'o / /
rkang pa'i 'og tu yaM las byung ba rlung gi dkyil 'khor sngon po gzhu'i rnam pa lta bu g.yo ba'i ba dan phyed pas mtshan pa de la dz+haiHdrag cing rno ba 'bar ba'i phung po de rlung gi bum par bsams la ji srid me'i dkyil 'khor gzhan gyi bar du'o / /
de dag g.yos par gyur nas 'bar zhing byung bas dbang chen gyi dkyil 'khor yang 'bar bar gyur to / /
de nas chu'i dkyil 'khor las dag cing gtsang ba'i rgyun bab pas / /
ngoms shing tshim par gyur nas rlung gis bteg pa dang /
slob ma dang rang 'gying bag dang bcas pa'i khro bo chen po gshin rje mthar byed sku shin tu drag po can /
phyag g.yas pas rdo rje gsor ba /
g.yon pas dril bu 'khrol ba 'bebs pa'i sngags kyis phab ste /
spos dbul lo / /
de'i sngags ni 'di yin te /
oM hrIHSh+T-iHwi kr-i tA na na hUM phaT phaT A be sha ya s+t+waM b+ha ya ra ra ra ra tsA le hUM ha A dz+haiHphaT ces bya bas myur du phebs par 'gyur ro / /
de nas 'dod chags gshin rje gshed du de ma thag tu dmigs la /
de'i lce la yi ge AHdmar po bsams te /
tiSh+Tha badzra zhes brjod do / /
rdo rje chos ni mgon po che / /
'od dpag med ni bde ba che / /
smros shig 'dod chags chos chen po / /
dge dang mi dge ba de 'dri / /
babs na dge dang mi dge de / /
ngag gi brtan pa rjod par byed / /
sems ni brtan nas khams gsum dag / /
shes shing lus ni brtan gyur na / /
nam mkha' la yang 'gro bar 'gyur / /
gal te ring du 'gro 'gyur na / /
mgo bo'i gtsug tu laM las byung ba'i dbang chen gyi dkyil 'khor sna tshogs rdo rjes kun nas mnan par bsgoms la de rengs par bya'o / /
de lta bu ni dbab pa'o / /
de nas thogs pa'i me tog de dkyil 'khor du dbul zhing pra tIts+tsha badzra ho zhes brjod do / /
de ltar lha gang gi gnas mtshan ma dang nye bar bab par gyur na de'i rigs yin par de la bstan par bya'o / /
gnas mchog tu bab na dngos grub mchog 'grub bo / /
gnas dkyil du ni dngos grub 'bring ngo / /
gnas smad kyi las dngos grub tha ma'o / /
dkyil 'khor gyi phyi rol tu bab na dngos grub med do / /
gal te dkyil 'khor du ma bab na de yang 'phang ngo / /
lan gsum 'phangs kyang de nyid du ma bab na de gzung bar mi bya'o / /
de ni me tog dor ba'o / /
phangs pa'i phreng ba de blangs te de'i mgo la bcings la /
sems can stobs po che 'di longs shig ces brjod do / /
de nas /
oM rdo rje sems dpa' rang nyid ni / /
de ring khyed kyi mig 'byed mdzad / /
de ltar mig ni thams cad 'byed / /
rdo rje mig ni bla med pa / /
zhes brjod nas gdong g.yogs dbye'o / /
de nas dkyil 'khor gyi lha so so'i ming bstan pa sngon du 'gro bas /
byang phyogs kyi sgo nas brtsams te /
gtso bo'i bar du bstan par bya'o / /
de ni dkyil 'khor du 'jug pa'o / /
de nas sangs rgyas chos chen po / /
rdo rje sems dpas dbang bskur ltar / /
bdag kyang mgon pos dbang bskur zhing / /
nyid kyi mchog kyang stsal du gsol / /
zhes bya bas gsol ba 'debs pa dang ldan pa'i slob ma bzung la /
rdo rje tsartsi ka la sogs pas bum pas dbang bskur ro / /
rdo rje chen pos dbang bskur ba / /
khams gsum po yi phyag byas pa / /
gsang gsum pa yi gnas byung ba'i / /
sangs rgyas kun gyis sbyin par bya / /
zhes brjod cing las thams cad pa bzlas pa'i bum pa'i chu rdo rje khu tshur gyis kun nas gtor zhing /
oM badzra a b+hi Shiny+tsa zhes brjod do /
slob ma 'khor los sgyur ba bzhin du dbang bskur ro / /
chu'i dbang bskur ba'o / /
de nas gser ram gos las bsgrubs pa'i cod pan ji lta ba'i sngags kyis mgo'i steng du bzhag la nam mkha'i khongs su gtogs pa'i rang gi rigs kyi gzugs su cod pan la bzhugs su gsol te sbyin pa ni cod pan gyi dbang bskur ba'o / /
de'i rjes la rdo rje byin la /
sangs rgyas rdo rje dbang bskur bas / /
de ring khyod ni dbang bskur bya / /
'di de sangs rgyas thams cad nyid / /
rdo rje long shig rab 'grub 'gyur / /
zhes brjod cing rdo rje snying ga la sogs par reg la lag pa g.yas par sbyin pa ni rdo rje'i dbang bskur ba'o / /
de nas lag pa g.yon par dril bu byin la /
rdo rje dril bu dang ldan pa'i lag pa dag gis 'khyud pa ltar byas te /
oM badzra a d+hi pa ti s+t+waM a b+hi Shiny+tsA mi tiSh+Tha badzra sa ma ya s+t+waM zhes brjod la sbyin te /
de ni dril bu'i dbang bskur ba'o / /
de nyid la bdag po'i dbang zhes kyang bya'o / /
de nas rdo rje dril bu spyi bor bzung la /
oM badzra satwa s+t+waM a b+hi Shiny+tsA mi badzra nA ma a b+hi She ka ta /
kye dpal che ge mo rdo rje zhes bya ba la sogs pas /
rigs dang rjes su mthun pa'i ming gdags so / /
dbang 'di dag gis sngags dang rgyud bshad pa dang /
gsang sngags sgrub pa la dbang bar 'gyur ro / /
'di ni dbang lnga pa ste /
rtsa ba'i yin no / /
rtsa ba'i dbang thams cad la yang tsartsi ka la sogs pa'i bya ba thams cad yin pa nyid do / /
de nas rtsa ba'i dbang mnos pas slob dpon sdom pa can /
kye snying rje'i gter bdag dang gzhan gyi don nus pa'i rdo rje slob dpon gyi dbang de khyed kyi sku drin gyis stsal du gsol zhes gsol ba gdab pa dang ldan pas dkyil 'khor dang nye bar rdul tshon dmar po las byas pa'i pad+ma 'dab ma brgyad pa'i steng du gor stan la bzhag ste /
rdo rje tsartsi ka la sogs pas dbang bskur zhing dam tshig gsum bzung ngo / /
de la dam tshig gsum ni 'di yin te /
hUM las rdo rje bsgoms la /
khams gsum pa yi ral gri che / /
sangs rgyas kun gyis phyag byas pa / /
'di ni las kyi ral gri mchog / /
dgra rnams las rgyal bya phyir zung / /
zhes bya bas de kho na nyid kyi rdo rje gzung ngo / /
'di ni rdo rje'i dam tshig go / /
de nas AHlas byung ba'i dril bu la shes rab dang /
thabs kyi ngo bo nyid rdo rje dang dril bu 'dis 'grub par 'gyur gyis zung shig /
bu rdo rje khyod kyis slob ma la yang zung shig ces byas la /
de'i lag par byin te /
srid pa ngo bo nyid kyis dag /
ngo bo nyid kyis dngos med byas / /
sems can rang bzhin rtag tu dag /
srid pa'i mchog ni byed pa yin / /
zhes bya bas de la gdams par bya ste /
'di ni dril bu'i dam tshig go / /
de nas phyag rgya'i dam tshig bstan te /
yid kyi gzugs ni brtan pa nyid / /
phyag rgya yin par rab grags te / /
'di yis rang gi 'dod lha ni / /
bdag nyid phyag rgya chen por gnas / /
zhes bya ba ni phyag rgya'i dam tshig go / /
de nas dkyil 'khor gyi de kho na nyid dang lha'i de kho na nyid dang slob dpon gyi las dang dkyil 'khor bsgrub pa dang /
slob dpon 'jug pa'i bya ba bstan par bya'o / /
de la sangs rgyas dang /
sangs rgyas ma yin pa bdag de kho na nyid du mnyam pas gru bzhi pa'o / /
lus dang /
tshor ba dang sems dang /
chos rnams gcig dang du ma dang bral bas gzugs brnyan dang mtshungs pa nyid la /
dad pa rnam par dag pa ni shar phyogs kyi sgo'o / /
skyes pa dang ma skyes pa'i mi dge ba'i chos spang ba dang /
mi bskyed pa dang /
skyes pa dang ma skyes pa'i dge ba'i chos 'phel zhing rgyas par bya ba dang /
bskyed pa'i phyir rtsom pa'i las dang /
rtog pa'i bdag nyid kyis brtson 'grus bzhi po rnam par dag pa ni lho'i sgo'o / /
'dun pa dang brtson 'grus dang /
sems dang /
dpyod pa zhes bya ba rdzu 'phrul gyi rkang pa bzhi dang /
gang dran pa rnam par dag pa ni nub kyi sgo'o / /
dad pa dang brtson 'grus dang /
dran pa dang ting nge 'dzin dang /
shes rab ces bya ba dbang po lnga'i ting nge 'dzin rnam par dag pa ni byang gi sgo'o / /
rtog pa dang /
dpyod pa dang /
dga' ba dang /
bde ba dang sems rtse gcig pa zhes bya ba bsam gtan dang po'i yan lag dang /
rtog pa dang dpyod pa spangs pa bsam gtan gnyis pa dang /
dga' ba yang spangs shing btang snyoms dang /
dran pa dang ldan pas bsam gtan gsum pa dang /
btang snyoms dang dran pa dag pa dang /
sdug bsngal yang ma yin /
bde ba yang ma yin pa'i tshor ba bsam gtan bzhi pa rnam par dag pa ni /
rta babs bzhi'o / /
dpa' bar 'gro ba dang /
nam mkha' mdzod dang /
dri ma med pa dang /
seng ge rnam par rol pa'i ting nge 'dzin bzhi po rnam par dag pa ni kha khyer bzhi'o / /
don dang tshig dang /
nges tshig dang /
spobs pa bzhi dang /
gzungs bzhi rnam par dag pa ni kha khyer la gnas pa'i mchod pa'i lha mo'i tshogs so / /
bsam pa thams cad rdzogs pas ni rgyan rnam pa sna tshogs so / /
mdo dang dbyangs kyis bsnyad pa dang /
lung du bstan pa dang /
tshigs su bcad pa dang /
ched du brjod pa dang /
gleng gzhi dang /
skyes pa'i rabs dang /
shin tu rgyas pa dang /
rmad du byung ba gsung rab yan lag dgu gdul bya'i skye bo la bstan pa rnam par dag pa ni /
dril bu dang g.yer kha'i sgra dang ba dan no / /
dran pa dang chos rab tu rnam par 'byed pa dang /
brtson 'grus dang dga' ba dang shin tu sbyangs pa dang /
ting nge 'dzin dang btang snyoms zhes bya ba byang chub kyi yan lag bdun rnam par dag pa ni /
dra ba dang dra ba phyed pa dang /
me long dang me tog gi phreng ba dang /
rnga yab 'bar ba'o / /
nang gzugs med pa'i 'du shes kyis phyi rol gyi gzugs stong pa nyid dang /
mtshan ma med pa dang /
smon pa med pa'i rnam par mthong ba zhes bya ba rnam par thar pa dang po dang /
phyi rol gyi gzugs med pa'i 'du shes kyis nang gi gzugs de bzhin du mthong ba zhes bya ba ni gnyis pa dang /
nang dang phyi rol gyi gzugs med pa'i 'du shes kyis gzugs rnams mngon sum du nye bar rdzogs par byas te /
gnas pa zhes bya ba gsum pa dang /
nam mkha' mtha' yas skye mched la snyoms par 'jug pa bzhi pa dang /
rnam shes mtha' yas skye mched la snyoms par 'jug pa lnga pa dang /
ci yang med pa'i skye mched la snyoms par 'jug pa drug pa dang /
'du shes med 'du shes med min skye mched la snyoms par 'jug pa bdun pa dang /
'gog pa'i snyoms par 'jug pa ni brgyad pa ste /
'di dag rnams dag pa ni /
sna tshogs rdo rje'i zur bzhi dang logs bzhi'o / /
rdo rje theg pa'i chos kyi 'khor lo bskor ba ni sna tshogs rdo rje'i lte ba'i steng gi rim pa dang /
'brel pa'i rdo rje'i thig dang yang dag par ldan pa'o / /
'bras bu dbye bas 'jig tshogs la lta ba'i ri'i rtse mo shin tu mtho ba'i bye brag gis sna tshogs rdo rje'i rtse mo nyi shu'o / /
rten dang brten pa'i dbye bas sa lnga ni ngos rnams dang steng ngo / /
gos pa med pa'i chos gcig dang /
du ma ji ltar rigs pa rab tu ston pa ni /
lha'i gnas kyi sna tshogs pad+ma'o / /
byang chub kyi sems yongs su smin par byed pas nyi ma'i gdan dang ldan pa'o / /
byang chub kyi sems kyi myu gu 'phel bar byed pas zla ba'i gdan dang ldan pa'o / /
snying rje'i bdud rtsis yongs su gang bas na bum pa brgyad do / /
chos kyi 'od kyi sgron ma'i grags pa ni dri zhim pa'o / /
chos kyi zas ni bshos gtsang ste /
de lta bu ni dkyil 'khor gyi de kho na nyid do / /
lha'i de kho na nyid brjod par bya'o / /
de la rnam par shes pa'i phung po dang /
zhe sdang chen po shin tu rnam par dag pa dang /
chos kyi dbyings kyi ye shes ni bcom ldan 'das so / /
'gro ba thams cad kyi nyon mongs pa bsdus pas gnag pa ni nag po'o / /
brtags pa'i yongs su mya ngan las 'das pa nyid gshin rje mthar byed pa'i phyir gshin rje gshed do / /
shin tu gdug pa can drag po zhi bas mi 'dul la khro bo chen po'o / /
rnam thar sgo gsum rnam par dag pa zhal gsum mo / /
pha rol tu phyin pa drug yongs su rdzogs pas phyag drug go / /
ser sna la sogs pa 'jig par mdzad pas rdo rje la sogs pa drug phyag na bsnams pa'o / /
zhe sdang gi cha'i nye ba'i nyon mongs pa 'jig pas sbrul gyis brgyan pa'o / /
tshogs gnyis yongs su rdzogs pas rang dang mtshungs pa'i ye shes la 'khyud pa'o / /
rtag tu sems can gyi don mdzad pas lhan cig skyes pa'i bde ba'i ngo bo'o / /
chos kyi sku nyid kyi phyir longs spyod rdzogs pa dang /
sprul pa'i sku mdzad pa'o / /
gzugs kyi phung po dang gti mug chen po rnam par dag pa dang /
me long lta bu'i ye shes ni bcom ldan 'das gti mug gshin rje gshed do / /
gzhan ni snga ma bzhin no / /
gti mug gi cha'i nye ba'i nyon mongs pa'i phra ma chen po dang /
tshor ba'i phung po rnam par dag pa dang mnyam pa nyid kyi ye shes ni bcom ldan 'das phra ma gshin rje gshed do / /
lhag ma ni snga ma bzhin no / /
nga rgyal gyi cha'i nye ba'i nyon mongs pa dang /
'dod chags chen po dang /
'du shes kyi phung po rnam par dag pa dang /
so sor rtog pa'i ye shes ni /
bcom ldan 'das 'dod chags gshin rje gshed do / /
'dod chags kyi cha'i nye ba'i nyon mongs pa dang /
phrag dog chen po dang /
'du byed kyi phung po rnam par dag pa dang /
bya ba nan tan gyi ye shes ni bcom ldan 'das phrag dog gshin rje gshed do / /
phrag dog gi cha'i nye ba'i nyon mongs pa dang /
'jig tshogs la lta ba dang /
shes bya'i sgrib pa dang /
phung po'i bdud la dad pa rnam par dag pa ni /
bcom ldan 'das tho ba gshin rje gshed do / /
mi mthun pa'i phyogs kyi rjes su mthun pa'i nye ba'i nyon mongs pa dang /
mthar 'dzin par lta ba dang /
'dod pa'i sgrib pa dang /
nyon mongs pa'i bdud la brtson 'grus rnam par dag pa ni bcom ldan 'das dbyug pa gshin rje gshed do / /
mi mthun pa'i phyogs kyi rjes su mthun par nye ba'i nyon mongs pa dang /
las kyi sgrib pa dang /
lta ba mchog tu 'dzin pa dang /
'chi bdag gi bdud la dran pa rnam par dag pa ni bcom ldan 'das pa pad+ma gshin rje gshed do / /
mi mthun pa'i phyogs kyi rjes su mthun pa'i nye ba'i nyon mongs pa dang /
skye ba'i sgrib pa dang /
tshul khrims dang /
brtul zhugs mchog tu 'dzin pa dang /
lha'i bu rnam par g.yeng byed bdud la ting nge 'dzin rnam par dag pa ni bcom ldan 'das ral gri gshin rje gshed do / /
sa'i khams dang thabs kyi pha rol tu phyin pa dang /
byams pa chen po'i ngo bo nyid rdo rje tsartsi ka'o / /
chu'i khams dang smon lam gyi pha rol tu phyin pa dang /
snying rje chen po'i ngo bo ni rdo rje phag mo'o / /
me'i khams dang stobs kyi pha rol tu phyin pa dang /
dga' ba chen po'i ngo bo ni rdo rje dbyangs can ma'o / /
rlung gi khams dang /
ye shes kyi pha rol tu phyin pa dang /
btang snyoms chen po'i ngo bo ni rdo rje gau rI ma'o / /
phyi rol gyi gzugs la sogs pa dag pa ni thod pa bzhi'o / /
nang dri zhim pos kyang bkang ba ni /
chos kyi dbyings kun du 'gro'o / /
pha rol tu phyin pa sa dang sbyar ba yang brtag par bya'o / /
stobs dang ma 'dres pa la sogs pa ma bris pa ni gzhung mangs kyis dogs pas 'jigs pas so / /
de lta bu ni lha'i de kho na nyid do / /
de nas slob dpon gyi las te bsrung ba'i dam tshig dang /
bza' ba'i dam tshig bsgrub pa rgyud de dang de dag bstan pa'o / /
bdag bsrung ba ni so so 'brang ma'i dkyil 'khor dang sgrub thabs bstan pas so / /
slob dpon 'jug pa ni gtor ma byin te /
de la rnal 'byor bzhi dang ldan pa'i slob dpon gyis bca' ba dang /
myang ba dang /
btung ba bldag pa la sogs pa sna tshogs dang ldan pa dri dang /
phreng ba dang /
byug pa dang /
phye ma dang /
gos dang /
gdugs dang /
rgyal mtshan dang /
dril bu la sogs pa'i sgra chen po kun rdzob tu rdzogs pa dang bcas pa'i gtor ma shing rta bkang ba'am /
ma 'byor na nas kyi khur ba'am /
'bras chan nyung shas tsam dang bcas pa'i chu khyor ba gsum tsam yang rung ngo / /
de nas khro bo zhags pa dang lcags kyu la sogs pa thogs pa spros te /
phyogs skyong ba rnams snying ga nas lcags kyus bzung zhing /
mgrin pa zhags pas bcings nas drangs par bsam mo / /
de la oM hrIHSh+T+r-iHwi kr-i tA na na hUM hUM phaT phaT /
sarba duSh+TAn sa pa ri wA ra mA kAR+Sha ya dzaHzhes bya bas dbang po mig stong pa mdog dmar ser glang po che'i steng na 'dug pa /
lag pa g.yas dang g.yon rdo rje dang sdigs mdzub byas pa bkug la gzhag go / /
sngags de nyid kyis nye dbang nam mkha' lding la zhon pa /
rin po che'i cod pan can /
g.yas na bsrub shing dang /
'khor lo /
g.yon na dung dang nor bu kau stu b+ha thogs pa /
de'i g.yon du ha cang mi ring bar gzhag go / /
gshin rje sngon po ma he la zhon pa skra ser po gyen du 'bar ba /
lag pa na dbyug pa dang /
sdigs mdzub can gshin rje'i phyogs su'o / /
chu bdag dkar po brang 'gro la zhon pa /
lag na klu zhags thogs pa nub phyogs su'o / /
ku be+e ra nor gyi steng na 'dug pa ser po sa bon gyi grong khyer dang /
ne'u le lag na thogs pa byang phyogs su'o / /
de nyid du sna can dkar po byi ba la zhon pa lag pa g.yas na phreng ba dang /
sta re /
g.yon na la phug dang la du thogs pa'o / /
dbang ldan dkar po glang la zhon pa ral pa can /
mig gsum pa rtse gsum dang /
thod pa thogs pa lag pa gnyis kyis gau rI la 'khyud pa dang dbang ldan phyogs su'o / /
me lha dmar po ra skyes la zhon pa /
lag na phreng ba dang spyi blugs thogs pa /
me'i phyogs su'o / /
srin po ro la zhon pa gri gug dang /
thod pa lag na thogs pa khro zhing rngam pa sngon po bden bral du'o / /
rlung lha du ba'i mdog can ri dwags la zhon pa lag pa gnyis kyis gos thogs pa rlung gi phyogs su'o / /
zla ba dkar po ku mu da'i steng na 'dug pa ku mu da lag na thogs pa steng du'o / /
nyi ma dmar po lag na pad+ma thogs pa /
rta mchog bdun la zhon pa steng du'o / /
tshangs pa dmar po gdong bzhi pa lag na thal ba'i snod dang /
mi 'jigs pa sbyin pa dang /
dbyug pa dang /
phreng ba thogs pa can ngang pa la zhon pa yang steng du'o / /
sa'i lha mo ser mo pad+ma la gnas pa g.yon na bum pa thogs pa /
g.yas pa khas len pa'i lag pa can 'og tu'o / /
gzhan du ser mo yod /
thags bzangs ris sngon po shing rta la zhon pa /
lag pas ral gri dang sdigs mdzub can de nyid du dgod do / /
de dag thams cad dgug pa'i sngags la sogs pa ni snga ma de nyid do / /
de nas yang rang gi snying ga nas khro bo'i phur bu mgrin pa nas bzung nas /
thogs pa'i khro bo rnams rnam par spros la /
de dag gi snying ga dang /
mgrin pa dang /
mgo dang /
rkang pa'i bar du gdab bo / /
sngags ni oM hrIHSh+T+r-iHwi kr-i tA na na hUM hUM phaT phaT sarba du Sh+DAn+d+ra A di sa pa ri wA ra na kI la ya hUM phaT ces bya'o / /
de'i rjes la grub pa'i bcud kyis len grub pa bzhin du kun kyang /
gshin rje gshed kyi rnam par sgrub pa'am /
byang chub kyi sems khu ba'i ngo bor sgrub bo / /
gal te khu ba'i ngo bo nyid yin na de'i tshe sa bon dang phyag mtshan gyi rim pas bskyed par bya'o / /
de la oM dang rdo rje las byung ba'i dbang po dmar ser rin po che'i cod pan can phyag dang po gnyis na gri gug dang thod pa /
lhag ma bzhi na rdo rje dang /
ral gri dang /
pad+ma dang 'khor lo bsnams pa /
ri bong can la bzhugs pa'o / /
hrIHdang dbyug pa las gshin rje sngon po g.yas dang g.yon pa'i zhal dkar po dang dmar po g.yas rnams ni gri gug dang /
dbyug pa dang ral gri dang /
phyag g.yon rnams na thod pa dang pad+ma dang 'khor lo /
skra ser po gyen du 'greng ba /
nyi ma la bzhugs pa khro bo'i gzugs can no / /
Sh+T+riHdang klu zhags las chu lha dkar po zhal g.yas dang g.yon sngon po dang /
dmar po g.yas na gri gug dang klu zhags dang /
ral gri /
phyag g.yon na thod pa dang /
pad+ma dang /
'khor lo rin po che'i cod pan zla ba la bzhugs pa'o / /
wi dang sa bi dza pU ra bon gyi grong khyer bi dza pU ra las ku be+e ra ser po g.yas dang g.yon pa'i zhal sngon po dang /
dkar po gri gug dang /
sa bon gyi grong khyer dang /
ral gri phyag g.yon na thod pa dang /
pad+ma dang /
'khor lo bsnams pa rin po che'i cod pan can ri bong can la bzhugs pa'o / /
kr-i dang rtse gsum pa las bidza pU ra dbang ldan dkar po zhal g.yas dang g.yon sngon po dang /
dmar po g.yas na gri gug dang /
rtse gsum pa dang /
ral gri dang /
phyag g.yon na thod pa dang /
nor bu dang /
'khor lo gau rI la 'khyud pa /
thod pa'i phreng ba can ri bong can la bzhugs pa'o / /
ta dang thal snod las me lha dmar po zhal g.yas dang /
g.yon sngon po dang /
dkar po /
g.yas na gri gug dang thal snod dang ral gri /
phyag g.yon na thod pa dang pad+ma dang nor bu /
nyi ma'i gdan la bzhugs pa'o / /
AHdang rtse gsum las bden bral sngon po khro bo'i gzugs dang /
zhal g.yas dang g.yon dkar po dang /
dmar po dang /
g.yas na gri gug dang dbyug pa dang /
ral gri /
phyag g.yon thod pa dang pad+ma dang 'khor lo /
nyi ma'i gdan la bzhugs pa'o / /
na dang gos las rlung lha du ba'i mdog can /
zhal g.yas dang g.yon dkar po dang dmar po /
phyag g.yas na gri gug dang ba dan dang ral gri /
phyag g.yon na thod pa dang nor bu dang pad+ma dang zla ba la bzhugs pa'o / /
na dang ku mu da las zla ba mdog dkar po zhal g.yas dang g.yon sngon po dang dmar po /
g.yas gri gug dang ku mu da dang ral gri /
phyag g.yon na thod pa dang nor bu dang 'khor lo'o /
hUM dang pad+ma las nyi ma dmar po zhal g.yas dang g.yon sngon po dang dkar po /
g.yas na gri gug dang pad+ma dang ral gri /
phyag g.yon na thod pa dang nor bu dang 'khor lo /
hUM dang phreng ba las tshangs pa dmar po zhal g.yas dang g.yon dkar po dang dmar po /
phyag g.yas na gri gug dang phreng ba dang /
ral gri /
phyag g.yon na thod pa dang /
nor bu dang /
pad+ma zla ba la bzhugs pa'o / /
phaT dang pad+ma las /
sa'i lha mo ser ba /
zhal g.yas dang g.yon sngon po dang dkar ba /
g.yas na gri gug dang bum pa dang ral gri /
phyag g.yon na thod pa dang nor bu dang /
pad+ma zla ba la bzhugs pa'o / /
phaT dang ral gri las thags bzangs ris sngon po /
zhal g.yas dang g.yon dkar po dang dmar po /
g.yas na gri gug dang /
ral gri dang rdo rje dang /
phyag g.yon na thod pa dang /
'khor lo dang pad+ma nyi ma la bzhugs pa'o / /
swA dang dung las khyab 'jug sngon po /
zhal g.yas dang /
g.yon dkar po dang /
dmar po /
g.yas gri gug dang dung dang ral gri /
phyag g.yon na thod pa dang /
'khor lo dang pad+ma zla ba la bzhugs pa'o / /
hA dang dgra sta las sna can dkar po /
zhal g.yas dang g.yon sngon po dang /
dmar po /
g.yas na gri gug dang dgra sta dang /
ral gri /
phyag g.yon na thod pa dang 'khor lo dang pad+ma /
ri bong can la bzhugs pa'o / /
de dag thams cad kyi lhan cig skyes pa'i shes rab ni /
sku dang gnyis su med par gyur pa /
phyag dang po gnyis na thod pa thogs pa 'khyud pa'i tshul gyis 'dzin pa /
g.yon brkyang ba'i zhabs kyis gnas pa /
sgrub pa po'i bsam pa rdzogs par mdzad pa /
de lta bur bsams la /
de dag gi mig la sogs pa la ji skad bshad pa'i rdo rje mig la sogs pa bskyed do / /
lus la sogs pa la sku rdo rje la sogs pa dang /
ji skad bshad pas dbang bskur la /
cod pan la gshin rje mthar byed bsams te /
yon chab dang zhabs bsil dang /
bsang gtor dbul lo / /
de nas gtor ma thams cad bstabs par bya ste /
bdud rtsi sgrub pa'i thabs kyis bsgrubs la /
de nyid gsum gyis bsngags te /
de'i lce'i sbyor ba rnam par bsams la /
bdud rtsi dbul lo / /
sngags ni 'di yin te /
oM in+d+rA ya hrIH /
ya ma yaSh+T+r-i /
ba ru NA ya wi /
ku be rA ya kra /
I shA nA ya ta /
ag+na ye A /
nai dr-i ta ye ma bA ya be na /
tsan+d+rA ya hUM /
arka ya hUM /
brah+ma Ne phaT /
ba sU d+ha rA yai phaT /
be ma tsi tra Ne swA /
sarba b+hU te b+h+yo hA /
hi hi hUM hUM pheM pheM phaT phaT swA hA /
de nas me tog dang /
spos dang /
mar me dang /
dri dang bshos gtsang la sogs pa phul la /
de dag gis kyang sgrub pa po mngon par dga' ba'i myang ba la sogs pa nye bar longs spyod par gyur to / /
de nas de dag la bstod pa ste /
rdo rje gsor zhing dril bu dkrol nas /
gti mug rdo rje'i ngo bo khyod / /
ces bya ba la sogs pas bstod nas /
mngon par 'dod pa blangs la gshegs su gsol te /
oM AHhUM nuHzhes bya bas so / /
sgrub pa po de ji ltar 'dod pa de dang /
de sgrub cing mdun du rgyal bar gyur cig ces bya ba'i 'gro ba'i don mdzad do / /
'di ni gtor ma'i de kho na nyid do / /
de'i rjes la slob ma gshin rje 'dul ba'i gzugs su dmigs la rjes su gnang ba sbyin te /
sems can kun la phan pa'i phyir / /
'jig rten kun la thams cad du / /
ji ltar gdul bya sna tshogs la / /
chos kyi 'khor lo bskor bar gyis / /
chos kyi gnas su rdo rje dang / /
rin po che dang pad+ma dang / /
las kyi sgra bcug pa'i rim pa'i tshigs su bcad pa lnga ni rjes su gnang ba sbyin pa'o / /
'di de sangs rgyas thams cad de / /
rdo rje sems dpa'i lag na gnas / /
phyag na rdo rje'i brtul zhugs brtan / /
khyod kyis kyang ni rtag tu zung / /
zhes bya ba ni rdo rje sbyin pa'o / /
oM sarba ta tha ga ta sid+b+ha badzras ma ya tiSh+Tha e Sha twaM d+ha ra yA mi badzra satwa hi hi hi hi hUM zhes slob ma la brtul zhugs sbyin pa'o / /
de nas bdag nyid sangs rgyas kyi gzugs su bsams la /
lag pa g.yon pa'i khu tshur gyis chos gos snying gar bzung ba'i tshul dang /
g.yas pa mchog sbyin pa byas la /
oM e Sho haM byA ka ro mi twaM /
badzra satwa ta thA ga taH /
b+ha ba durga ti ti to ud+p+ra t+ya /
a t+yan+ta b+ha ba shud+d+ha ye /
kye che ge mo zhes bya ba ta thA ga ta sid+d+haHsa ma ya s+t+wAM b+hu r+b+hu wa swaHzhes tshig 'di dang phyag rgya 'dis lung bstan pa byas pa de /
de bzhin gshegs pa thams cad kyi dkyil 'khor du mgrin gcig gis bla na 'dir ni ngas khyod lung bstan te / /
rdo rje sems dpa' de bzhin gshegs / /
srid dang ngan 'gro rnams las bton / /
srid mtha' shin tu dag pas / /
med pa yang dag par rdzogs pa'i byang chub tu lung ston te /
mngon par mtho ba'i phyag rgya 'di'i mthu dang sngags 'di yi stobs la dad par gyis shig ces bya ba slob ma la brjod de /
'di ni lung bstan pa'o / /
de nas gsang ba brjod par bya ba ste /
'dod chags bral ba lta bu'i sdig / /
gzhan ni khams gsum na med de / /
des na rtag tu khyod kyis ni / /
'dod chags bral bar mi bya'o / /
dam tshig sbyin pa ni hUM phaT gsang ba brjod pa'o / /
de nas gsang ba'i dkyil 'khor mchog / /
mthong ba dang ni reg pa yis / /
sdig pa kun las rnam par grol / /
de ring khyod ni gnas par gyur / /
khyod ni yang yang mi 'chi bas / /
de phyir bde chen theg pa mthong / /
srid pa'i sdug bsngal las 'das pa'i / /
srid pa khyod kyis shin tu 'grub / /
rdo rje phyag rgya zhes bya gang / /
gang zhig bskyed pa tsam gyis ni / /
sangs rgyas nyid 'thob the tshom med / /
byang chub sems ni gtang mi bya / /
gang phyir rdo rje'i phyag rgya'i phyir / /
dam pa'i chos ni smad mi bgyi / /
nam yang spang bar mi bya'o / /
ma rig pa'am gti mug gis / /
rtag tu skur pa mi gdab bo / /
rdo rje dril bu'i phyag rgya ni / /
nam yang gtang bar mi bya'o / /
slob dpon brnyas par mi bya ste / /
de ni sangs rgyas kun dang mnyam / /
rang gi bdag nyid mi spang ste / /
dka' thub kyis kyang gdung mi bya / /
ji ltar bde bas bde ba bzung / /
'di ni ma 'ongs sangs rgyas nyid / /
de ring dkyil 'khor slob dpon gyis / /
khyod kyi sngags dang rgyud kyang zung / /
sangs rgyas byang chub sems dpa' dang / /
lha rnams kyis kyang 'dod pa yin / /
sems can rnams la snying brtse'i phyir / /
cho ga bzhin du khyod kyis ni / /
'bad pas dkyil 'khor bri bar bya / /
sgrub pa pos ni rgyud la sbyor / /
zhes bya ba ni dbugs dbyung ba'o / /
'di dang rjes su gnas pa bzhi po ni /
dbang bskur ba'i rjes thogs sam dbang bzhi pa'i rjes thogs su yang sbyin par bya'o / /
slob dpon gyi dbang nyid la phyir mi ldog pa'i dbang zhes kyang bya ste /
'di ni slob dpon gyi dbang bskur ba'o / /
da ni gos kyi yol ba la sogs pas dben par byas pa'i phyogs gcig tu slob mar zin pa mdzes pa gzugs la sogs pa'i yon tan dang ldan pa dam tshig gi sdom pa can sbyor ba bzhi la mkhas pa rgyan thams cad kyis brgyan pa /
bla ma la gsang ba'i dbang gi don du dbul lo / /
de nas / /
byang chub rdo rjes sangs rgyas rnams / /
ji ltar mchod chen stsol mdzad pa / /
bdag la'ang srung ba'i don gyi phyir / /
nam mkha'i rdo rje deng bdag stsol / /
zhes bya ba'am /
gzhan gyis kyang gsol ba gdab bo / /
de nas bla mas sbyor ba bzhi mngon du byas la chos nyid kyi pad+ma'i nang du rdo rje zhugs pa'i mtha' bskyod pas /
rang rig pa'i mthar phyin pa srin lag dang mthe bos blangs te slob ma'i kha ru bcug nas /
btung ba rin chen 'di de ni / /
rdo rje lus su rab sgrub byed / /
bu khyod rtag tu shes gyis la / /
yid las byung ba'i chu 'di 'thung / /
zhes bya bas sbyin no / /
des kyang /
e ma bde ba chen po zhes brjod cing mid par bya'o / /
des kyang rang gi pad+ma'i lhag ma yang der gzhug par bya ste /
'di ni gsang ba'i dbang ngo / /
de'i rdo rje la de nyid dam gzhan yang rung / /
rang rig pa'i ye shes mngon du bya ba'i phyir / /
sngar bstan pa'i tshigs su bcad pas gsol ba btab pa'i slob ma'i lag par de'i lag pa gtad la /
mdzes pa 'di ni gzung ba dang / /
bstod bya sangs rgyas rnams kyis brtags / /
'khor lo rjes chags sbyor ba yis / /
de phyir bde ba dam pa myang / /
thabs gzhan gyis ni sangs rgyas min / /
'gro gsum 'di dag dag pa ste / /
de phyir 'khor ba spong ba ni / /
khyod ni nam yang ma byed cig / /
'di de sangs rgyas thams cad kyi / /
rig pa'i brtul zhugs bla na med / /
glen pa gang zhig 'das gyur na / /
dngos grub mchog ni de la med / /
ces brjod la sbyin no / /
de yang gur kum la sogs pas byugs la dri zhim po'i me tog gi phreng bas brgyan te /
gos dang bral bas chu skyes rab tu rgyas par gsal bar ston cing /
slob ma la 'di skad brjod do / /
bu khyod dga' ba gang la yin / /
dri chen dri chu la sogs zas / /
de bzhin khrag dang shu kra dang / /
sha dang bud med gus dang gzhan / /
de bzhin b+ha ga'i pad+ma la / /
'o byed smros shig bde ba can / /
zhes brjod par bya'o / /
des kyang /
lha mo ci phyir bdag mi spro / /
dri chen dri chu khu sogs 'tshal / /
bud med la yang rtag dad bgyis / /
b+ha ga la yang 'o bgyid do / /
zhes brjod do / /
de nas des /
e ma'o bdag gi pad+ma 'di / /
bde ba kun dang yang dag ldan / /
gang dag cho gas sten byed pa / /
bdag ni de yi mdun na gnas / /
sangs rgyas mnyes pa la sogs pa / /
ji lta ba bzhin pad+mar byas / /
bde chen rgyal po rang nyid kyang / /
'di nyid la ni rtag tu bzhugs / /
kye thar pa bstan cig ces brjod nas /
des kyang bla ma'i man ngag gis / /
rdo rje dbyings kyi dbang phyug mar / /
dmigs pa bstan pa'i cho ga'i bye brag gis / /
rnal 'byor pas ni ji srid du /
byang chub sems ni 'byung 'gyur ba / /
de srid rgyun mi 'chad thob pa / /
dga' ba'i bde las gzhan ci yod / /
dngos grub kun gyi gter gyur te / /
byang chub sems ni 'bab gyur pas / /
phung po'i rnam shes brgyal gyur pa / /
smad pas dngos grub ga la yod / /
rdo rje nam mkha'i khams sbyor bas / /
der reg pa las ngo mtshar che'i / /
bde ba gang gang de las bskyed / /
mchog tu dga' ba byed pa'o / /
dga' bral gyi ni dbus dag tu / /
ltos la bstan pa mtshon par gyis / /
pad+ma'i rdo rje la rdo rje'i bar ta kas mnan pa'i gnas su rdo rje skyil krung gis /
sems nor bu'i nang du song bas bltas la /
gang gi tshe ye shes skyes pa de'i tshe /
de'i gzugs su 'gyur te /
'dod chags ma yin chags bral min / /
dbus kyang dmigs par mi 'gyur ro / /
rnal 'byor gang tshe shes mig gis / /
zad med bde la gnas pa ni / /
thun nam yang na nyin mtshan nam / /
zla phyed zla gcig lo dang ni / /
bskal pa'am bskal pa stong dag tu / /
ye shes mngon par sbyor bas gnas / /
de ltar brtags nas nus pa ji lta ba bzhin sems pa btang ste /
bcud kyis len gyis rtogs pa bzung la /
chu skyes kyi mtha' de nyid du mthong ba'i byang chub kyi sems blangs nas /
ro mnyam par gyur pa ni shes rab ye shes kyi dbang bskur ba'o / /
gal te 'dir dbang lnga dang /
shes rab ye shes kyi dbang ma gsungs par /
dang po rtsa ba'i dbang yin te / /
gnyis par ral gri sbyin par bya / /
gsum pa rdo rje dril bu ste / /
bzhi pa zla ba bza' ba'o / /
bzhi po de ni dbang chen te / /
nag po'i zhal nas byung ba yin / /
zhes rgyud las gsungs pa ma yin nam zhe na /
dbang lnga po de nyid rtsa ba'i dbang zhes bya ste /
thams cad du rdo rje tsartsi kA la sogs pa rtsa ba'i dbang gi byed par ldan pa'i phyir dang /
'dis thams cad du las rang dbang du gtso bor gyur pa'i phyir ro / /
rdo rje'i dam tshig sbyin pa ni ral gri'i dbang ste /
mi mthun pa'i phyogs thams cad gcod pa'i phyir ro / /
phyir mi ldog pa'i dbang bstan pa nyid kyis rdo rje dang /
dril bu spyi bor bzhag pas rgyud las thun mong du gsungs pa'i brtul zhugs dang lung bstan pa dang dbugs dbyung ba bstan pa'o / /
shes rab ye shes kyi dbang gis rdo rje phag mo'i gzugs su bsgoms nas /
btsun mo thams cad blang bar bya'o / /
de nas btsun mos rdo rje blta / /
der ni 'o ma bsgrub par bya / /
rtse gcig sems kyis 'o ma bsgoms / /
phyag rgya chen por rab bsgrub pas / /
zhes bya bas bsgrubs pa nyid ni bla na med pa'i 'gro ba'i don ma lus pa'i /
sgrub pa brtags pa'i ngo bo dang bral bas yang rang gi rig pa dang /
tha mi dad pa thub pa'i 'khor lo'i bdag nyid /
yid bzhin nor bu lta bu'i 'od 'phro ba bstan pa'i rang bzhin slob ma la sbyin no zhes bya ba 'di yang sbyin pa'o / /
slob ma de la phan yon gyis spro bar bya ste /
mtho dang reg pas mchog nyid kyi / /
snying po mchog gi dkyil 'khor ni / /
sdig pa kun las rnam grol bar / /
de ring khyod ni legs par gnas / /
khyod la yang yang 'chi ba med / /
bde ba chen po'i theg pa 'di / /
kun du bzang po yin pas na / /
gar yang mi 'jigs khyod rol cig /
khyod ni srid pa'i sdug bsngal rgal / /
srid pa shin tu dag pa'i phyir / /
rdzogs sangs rgyas pa'i mchog gi mchog / /
'di ni rtag tu bsrung bar gyis / /
dngos grub dam tshig sdom pas yin / /
sangs rgyas kun dang mnyam par gsungs / /
bka' 'di rtag pa mchog yin no / /
slob dpon la ni brnyas mi bya / /
bde gshegs bka' las 'da' mi bya / /
de bzhin khros nas dpun zla yi / /
skyon rnams bsgrag par mi bya'o / /
sems can rnams la byams pa'i sems / /
nam yang gtang bar mi bya'o / /
byang chub sems kyang spang mi bya / /
rang gzhan chos la smad mi bya / /
sems can yongs su ma smin la / /
gsang ba nyid ni bsgrag mi bya / /
bdag nyid smad par mi bya'o / /
rang gi chos la smad mi bya / /
gdug pa byams pas rtag tu spang / /
chos la tshad bzung bar mi bgyi / /
sems can dad pa can mi slu / /
rtag tu dam tshig bsrung bar bya / /
shes rab rang bzhin bud med rnams / /
skyon 'di zhes kyang smad mi bgyi / /
rnal 'byor slong mos mi 'khor zhing / /
rnal 'byor nyid ni spang mi bya / /
rtag par rgyun du gsang sngags bzla / /
dam tshig la sogs rtag tu bsten / /
de bzhin bla ma'i dam tshig la / /
gnod na dkyil 'khor bri byas la / /
bde gshegs rnams la sdig pa bshags / /
de ring skye ba 'bras bur bcas / /
de phyir 'di ni legs par mnos / /
mi mnyam pa yi lha rnams dang / /
mnyam nas 'gyur bar the tshom med / /
sangs rgyas rdo rjer bcas kun gyis / /
tshe dang ldan khyod deng dbang bskur / /
khams gsum rgyal po chen po ste / /
de ring bdag por rab tu brtan / /
de ring bdud las rnam par rgyal / /
grong khyer mchog tu rab tu zhugs / /
de ring sangs rgyas nyid thob par / /
gyur pa 'di la the tshom med / /
ces bya bas rang gi rdo rje dam tshig mi zad pa'i bde ba byin la /
bsten cig 'gro ba myur ba yi / /
rdo rje sems dpa' bde bas ding / /
rab tu mtshungs par rtag tu gyur / /
bla ma'i zhabs la phyag 'tshal te / /
slob ma gus pa gsal ba yi / /
gsungs shig de bzhin bdag gis bgyi / /
gtso bos ji ltar bka' stsal bzhin / /
gal te yod par gyur na de'i lag pa g.yon pa'i sor mo thams cad kyis blangs la sbyin sreg gis zhi bar bya'o / /
sreg rdzas gcig gam gnyis sam /
bdun gyi bar gyis so / /
des kyang mgu ba'i yid kyis ji ltar 'byor pa'i sa gzhi dang /
glang po dang /
rta dang /
gser dang /
rgyan dang /
bu dang /
chung ma la sogs pa'i 'dod pa'i dngos po'am /
bdag nyid kyang dngos grub la sogs pa bsgrub pa'i phyir dbul lo / /
yon bza' ba dang /
rang dang gzhan gyi 'khor lo mchod par bya'o / /
sbyor ba dang ldan pa'i slob ma bzung la /
mchog sna tshogs kyis de dag tshim par byas te /
gshegs su gsol lo / /
de nas mchod pa dang /
bstod pa dang /
bdud rtsi myang ba byas la gsol ba btab ste /
brtan pos lha'i nga rgyal bya'o / /
chos thams cad ni ma skyes pa ste /
chos thams cad ni dngos po med pa'o zhes brjod do / /
rdo rje rtse mos 'khor lo gshegs su gsol lo / /
de nas 'dod pa la rdul tshon cung zad byin la /
chu chen por gshegs su gsol lo / /
snying po grong du gang bcug dang / /
sbyin sreg 'khor lo'i nor gang yin / /
de dag thams cad slob dpon ni / /
rdo rje 'chang mchog bskur bar bya / /
bzang po zhabs sogs kyis mdzad pa / /
gsang ba 'dus pa'i cho gar gsal / /
'dir ni gsang ba'i rlabs 'khor lo / /
cho ga la 'bad nyid kyis ngal / /
de phyir dbang po mchog rnams ni / /
skye bo bzang la bzod par gsol / /
gang phyir rang nyid dran pa'i phyir / /
dpal ldan gshin gshed dkyil 'khor gyi / /
cho ga sems can don bsgrubs byas / /
de las dge ba gang thob pa / /
rang gi shes las gzhan min pa'i / /
las 'joms shes rab dang ldan pa / /
spyod yul mi shes mun kun sel / /
srid pa mi 'jigs sad byed pa'i / /
legs pa'i tshogs gang thob pa des / /
bdag dang 'gro ba blo ster shog / /
gshin rje gshed nag po'i dkyil 'khor sgrub pa'i thabs /
slob dpon mkhas pa dpal 'dzin gyis mdzad pa rdzogs so // //
rgya gar gyi mkhan po dA na kI rti dang /
lo tsA ba dge slong tshul khrims rgyal bas bsgyur cing zhus te gtan la phab pa //
[ ]
