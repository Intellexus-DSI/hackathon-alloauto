@## / /
rgya gar skad du /
Ar+yA wa lo ka te shwa ra sA d+ha naM /
bod skad du /
'phags pa spyan ras gzigs 'jig rten dbang phyug sgrub pa'i thabs /
'jig rten mgon po la phyag 'tshal lo / /
gang thugs thugs rje'i dbang gyur te / /
rtag tu gzhan gyi don mdzad pa / /
'jig rten mgon la phyag 'tshal te /
de yi sgrub thabs bri bar bya / /
byang chub tu ni sems bskyed cing / /
dad dang snying rjer ldan pa dang / /
bla ma la gus gtong sems ldan / /
bden par smra zhing brtson ldan pas / /
yid dang rjes su mthun gnas su / /
bde ba'i stan la 'dug nas kyang / /
sngon du bya ba rnams byas la / /
'jig rten mgon po bsgrub par bya / /
dang po bdag nyid kyi snying gar a las ri bong can bsams la /
de'i steng du sa bon gyi yi ge bsams te /
de las 'od 'phros pas 'jig rten mgon po spyan drangs te /
phyag la sogs pa yan lag bdun pa bya'o / /
de nas gsum la skyabs su 'gro ba dang sems bskyed pa byas la snying rje chen po bsgom par bya'o / /
oM shU n+ya tA dz+nyA na badzra swA b+hA wa At+ma ko\u0f85 haM /
zhes brjod do / /
des dngos po thams cad gzung ba dang 'dzin pa gnyis su med pa stong pa nyid du bsgom par bya'o / /
de nas rang gi sems nyid paM las pad+ma 'dab ma brgyad par bsams te /
de'i steng du a las zla ba'i dkyil 'khor ro / /
de'i dbus su yang sa bon gyi yi ge de nyid do / /
de las 'od 'phros 'gro ba rnams dag par byas nas de nyid du bsdu bar bya'o / /
de yongs su gyur pa las bdag nyid 'jig rten mgon po sku mdog dmar po /
zhal gsum pa /
dmar po dang /
dkar po dang /
sngon por snang ba dang /
phyag drug pa g.yas g.yon dang po gnyis snyoms par 'jug pa'i phyag rgya can /
g.yas kyi gnyis pa dang /
gsum pa na pad+ma dang ral gri bsnams pa /
g.yon gyi gnyis pa dang /
gsum pa na rin po che dang 'khor lo bsnams pa'o / /
de'i thugs kar ye shes sems dpa' rang dang 'dra ba'i cha phra ba'o / /
de'i thugs kar ri bong can la sa bon gyi yi ge'o / /
de las 'od 'phros te /
ye shes pa rang bzhin gyi gnas nas spyan drangs la mchod pa byas la /
dzaHhUM baM hoH /
zhes brjod de /
rang la dgug pa dang /
gzhug pa dang /
bcing ba dang /
mnyes par bya'o /
de nas gnas gsum du yi ge gsum bsams la /
sku gsung thugs byin gyis brlab par bya'o / /
yang sa bon las 'od 'phros te /
sangs rgyas lnga spyan drangs la mchod pa byas la /
mgon po de bzhin gshegs pa kun gyis / /
bdag la dbang bskur mdzad du gsol / /
zhes gsol ba gdab cing /
des dbang bskur bar bsam zhing rigs kyi bdag pos rgyas gdab po /
de nyid rnam par gsal bar bsgom par bya'o / /
yang 'byung ba rlung las grub pa'i pad+ma tsa na ka'i tshad tsam steng gi sna'i rtse mor reg pa'i mtshan ma dang /
gzugs kyi mtshan ma byung ba'i bar du bsgom par bya'o / /
yang sa bon gyi yi ge de las de'i sku rnams spro zhing bsdu bar bya'o / /
de nas spro bar gyur na ye shes sems dpa'i thugs ka'i sa bon la /
oM AHoM ma Ni pad+me hU~M hU~M hrI swA hA /
zhes bya ba g.yon skor du bkod de /
man ngag ji lta ba bzhin du bsgom par bya'o / /
de nas ldang bar 'dod na ye shes sems dpa' phyung la mchod pa byas te /
gang yang bdag blo gti mug pas / /
'dir ni bya min gang byas pa / /
gang yang lus can skyabs gyur pa / /
mgon po khyod ni bzod par mdzod / /
ces gsol ba gdab par bya'o / /
rtag tu gzhan gyi don mdzad pa / /
'jig rten dbang phyug grub pa ni / /
dge ba de yis thob gyur cig /
'gro bas kyang ni de thob shog /
ces bya bas smon lam gdab par bya'o / /
de nas /
oM AHhU~M muH /
zhes pas gshegs su gsol lo / /
'byung ba thams cad la yang bya / /
mdun du chos 'byung pad zla can / /
bsams la sa bon 'od zer gyis / /
'byung po thams cad bkug nas ni / /
rang 'dod lha yi rnam par bya / /
gtor ma sbyang ba'i rim pa ni / /
yaM byung rlung las raM byung me / /
a las byung ba'i pad snod du / /
mu bi ra shu ma las byung ba yi / /
rdo rje chu sogs rdzas rnams bsang / /
sbyang ba la sogs rnam byas nas / /
de ru yi ge hrIH bkod de / /
ye shes bdud rtsi bkug byas la / /
hU~M las byung ba'i rdo rjes dkrugs / /
sngags 'dis byin gyis brlabs te 'bul /
oM a kA ro mu khaM sar+b+ba d+har+m+mA NAM A d+ya nut+pan+na twA ta oM AHhUM phaT /
ces lan bdun nam gsum bzlas la dbul bar bya'o / /
de nas de rnams tshim pas gnyis su med pa'i bde ba chen po'i ting nge 'dzin thob par bsams la /
oM AHhUM muHsa gshegs su gsol bar bya'o / /
zas la nye bar spyod dus su snga ma'i ting nge 'dzin de nyid kyis kha zas snga ma bzhin sbyangs la /
snying gar rang gi lha bsams la / /
nang gi sbyin sreg bsam ldan pas / /
zas la nye bar spyad par bya / /
de nas mchod rten la sogs kyi / /
dge ba'i las la 'bad par bya / /
nyal ba'i dus su bdag nyid kyi / /
snying ga'i sa bon de nyid du / /
brtan dang g.yo ba kun bsdus te / /
bdag nyid kyang ni der bsdus la / /
stong nyid ting 'dzin la gnas bya / /
nang par langs nas snga ma bzhin / /
sgrub pa la ni 'jug par bya / /
khrus ni rang la dbang bskur bsam / /
dpal ldan 'dus pa'i rjes 'brangs te / /
'jig rten dbang po sgrub pa'i thabs / /
mar me mdzad dpal ye shes kyis / /
man ngag mdor bsdus 'dir bshad yin / /
'jig rten mgon po sgrub pa'i thabs slob dpon chen po dpal mar me mdzad ye shes kyis mdzad pa rdzogs so //
[
