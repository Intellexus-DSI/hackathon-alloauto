@## / /
rgya gar skad du /
Sh+ma shA neSh+Ta /
bod skad du /
ro bsreg bya ba /
bcom ldan 'das 'jig rten dbang phyug la phyag 'tshal lo / /
mngon sum rdo rje 'dzin mdzad pa / /
rdo rje slob dpon phyag 'tshal nas / /
de yi yongs su bor ba'i ro / /
'dus byas cho ga bshad par bya / /
sangs rgyas byang chub sems dpa' yis / /
ma shes par ni bsregs gyur na / /
mchod rten bshig pa lta bur 'gyur / /
gang yang bsod nams ma yin zhes / /
mkhas pa rnams kyis brgyud rim bzhin / /
de rnams legs par 'dus bya ste / /
gzhan du na ni dmyal bar ltung / /
rdo rje slob dpon 'ga' zhig ni / /
shi ste ro ru gyur nas kyang / /
mchod pa yang dag sngon 'gro 'di / /
dur khrod du ni gzhug par bya / /
de nas gnas pa'i sa yi ni / /
dag byed sngags kyis 'dus byas te / /
slar yang cho ga bzhin bsgrub pa / /
dkyil 'khor yang dag bri bar bya / /
de yi gtso bo de nyid kyis / /
dbang bskur lnga ni sbyin par bya / /
rdo rje slob dpon dbang bskur yang / /
phyi nas cho ga mkhas pas sbyin / /
me tog spos la sogs pas mchod / /
yang dag mchod nas bstod par bya / /
mi bskyod pa ni ye shes che / /
rdo rje dbyings ni zhes bya ba la sogs pa'i tshul gyis so / /
de ltar mchod cing bstod nas kyang / /
badzra muHzhes rab brjod de / /
'gro ba'i bla ma rang gnas su / /
gshegs su gsol bar bsam par bya / /
ji skad gsungs pa'i mtshan nyid ldan / /
zhi ba la sogs yang na ni / /
las kun byed pa'i thab khung du / /
lte bar bgegs dgra'i mtshan ma'i rnal 'byor pa / /
sngags kyis sbar ba'i me nang du / /
mthe'u chung khru gang tshad kyi shing / /
dbul zhing mar dkar blugs par bya / /
de la 'di ni me sbar ba'i sngags so / /
oM dz+wA la dz+wA la hUM /
ku sha shar phyogs rtse bstan nas / /
hUM bzlas g.yas skor nyid du dgram / /
de bzhin du ni sngar gyi me / /
thab khung ku sha dbul bar bya / /
thab khung bdag med par dmigs la / /
raM skyes zhi ba bsam par bya / /
dkar po zhal ras dkar ba dang / /
g.yas g.yon sngo dang dmar ba'o / /
sbom thung ral ba'i cod pa can / /
g.yon pa spyi blugs be con bsnams / /
g.yas kyis mi 'jigs bgrang phreng 'dzin / /
pad+ma ra skyes me dkyil du / /
me lha bzhugs par bltas nas kyang / /
ye shes me lha spyan drang bya / /
de la 'di ni me lha spyan drang ba'i sngags so / /
oM e h+ye hi ma hA b+hU ta de ba r-i Shi dwi dza sa ta ma /
gr-i hi hwA gu ti ma hA ra asmiM san+ni hi to b+ha bA /
dzaH hUM baM hoH zhes brjod pas /
spyan drangs la sogs rim nyid kyis / /
mchod yon zhal bsil sogs phul nas / /
gcig nyid dam tshig la gzhug go / /
lha yi sku ru 'khrungs pa yi / /
me lha'i lce la raM bkod de / /
dgang blugs phul te phyi nas ni / /
mkhas pas gsang sngags 'di bsngags so / /
de la 'di ni sngags so / /
oM ag+na ye A dI pya A dI pya a bi Sha ma hA shri ye ha bya ka bya bA ha nA ya swA hA /
bsang gtor 'thor 'thung phul nas kyang / /
me tog la sogs mchod par bya / /
bdag nyid 'dod pa'i lha yi sku / /
me yi thugs kar bsgom par bya / /
mchod pa dam pa sngon 'gro ba / /
yon chab zhabs bsil la sogs dbul / /
de phyir mar gyi dgang blugs rnams / /
bdud rtsir bsams nas dbul bar bya / /
shi ba'i ro la dri zhim chus / /
khrus gsol mar gyis byugs pa ni / /
n+ya gro d+ha sogs yam shing la / /
sngags 'di brjod cing bsreg par bya / /
oM AH badzra sa twa a mu kaM badzra tsar+ya su khA ba ti pra pA ya swA hA /
zhes pa'i sngags so / /
'thor 'thung na bza' ser po dang / /
so rtsi 'dag rdzas byed pa dbul / /
dril bu rab tu dkrol nas su / /
bstod pa dang ni mchod pa bya / /
de nas sngags pa mnyam gzhag pas / /
thugs kar me tog thal sbyar te / /
dmar sogs skyon rnams zhi ba'i phyir / /
bzod par gsol zhes yang dag brjod / /
gang yang bdag blo gti mug pas / /
lhag pa ma tshang gang byas pa / /
gang yang lus can skyabs gyur pa'i / /
dpal ldan de nyid kyis bzod mdzod / /
gus pas bzod pa gsol ba'i mthar / /
rang gi gnang ba bsgom par bya / /
yi ge brgya pa brjod nas kyang / /
me lha mnga' bdag gshegs su gsol / /
nyi ma de yang gnyis pa la / /
'o mas me la blugs byas nas / /
'bad pas rus bu kun btus te / /
gtsang ma'i snod du bcangs byas nas / /
de nas rus bu btus pa rnams / /
mkhas pas ba yi 'o mas bkru / /
'jim pa bsres nas sA ts+tsha gdab / /
snying po mchod rten brtsig par bya / /
de la sku gdung rgyal po'i mchod rten brtsigs / /
sangs rgyas mtha' yas mchog gis byin gyis brlabs / /
gtsang ma'i snod du legs par bcangs byas nas / /
sangs rgyas kyis gsungs rim par rab gnas mdzad / /
tsha ngas pa la sogs rnams kyang gus pas 'dud / /
de bas skye bo bshes gnyen spyan sngar 'dud / /
byang chub cho ga yis ni khas 'ches pas / /
de ni mchod rten rgyas pa chen po ste / /
don che'i rgyu ru gus pas yang dag mchod / /
dur khrod mchod rten byas pas ri bo can las khyad par 'phags pa de yis ni / /
dge ba gang zhig bsags pa de yis 'gro ba gsum du son pa'i skye bo rnams / /
dngos po dgra sogs btul ba'i shes rab mchog mnga' thugs rje skye ba mchog tu brtse / /
'jig rten gsum gtsug dpal ldan rdo rje sems dpa' ring por mi thogs 'grub par shog /
ro bsreg pa dge slong ta thA ga ta rak+Shi tas mdzad pa rdzogs so // //
rgya gar gyi mkhan po de nyid dang /
lo tsA ba dge slong dar ma blo gros kyis bsgyur ba'o //
[]
