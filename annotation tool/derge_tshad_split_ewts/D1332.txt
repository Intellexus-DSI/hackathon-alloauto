@## / /
rgya gar skad du /
shrI rat+na bin+d+ra nA ma sA d+ha naM no pi ka /
bod skad du /
dpal rin chen thigs pa zhes bya ba'i sgrub pa'i thabs /
dpal bde ba chen po la phyag 'tshal lo / /
bde chen yan lag ma dang ldan / /
rang nyid bde ba chen po yin / /
bde ba chen po'i gnas na bzhugs / /
he ru ka dpal bdag phyag 'tshal / /
skal ldan rnams kyi grub don du / /
mdor bsdus pa yi sgrub thabs bshad / /
dang por rnal 'byor dbang phyug gis / /
rab tu sbyor ba 'di gnas bya / /
gzhang kha'i pad+mar yig 'bru yaM / /
de las rlung gi dkyil 'khor ro / /
gru gsum pad+mar yig 'bru raM / /
de las me yi dkyil 'khor ro / /
'dzums pa dang ni 'byed pa yis / /
rlung gis me ni bteg par bya / /
b+ha ga'i pad+ma'i nang du ni / /
yang dag par ni 'bar bar bsgom / /
'bar ba'i me yis lus kun gyi / /
rtog pa'i bdag nyid bsreg par bya / /
de yi 'od kyis bde 'khor lo / /
kun ni 'od du zhu bar 'gyur / /
'od du zhu ba'i bdud rtsi ni / /
srog gi rtsa ba'i nang nas 'bab / /
rgyun ni mi 'chad pa yis ni / /
sngar tshig pa ni rab tshim bya / /
rang lus ye shes bdag nyid ni / /
mi bskyod pa yi gzugs su mthong / /
oM swa b+hA wa shud+d+haH sarba d+harmAH swa b+hA ba shud+d+ho\u0f85haM /
oM shU n+ya tA dz+nyA na badzra swa b+hA ba At+ma ko\u0f85haM / /
hUM gi yig 'brus skad cig 'byung / /
'khor lo dang ldan he ru bdag /
gru gsum phyag rgya dbus kyi gnas / /
nyi ma'i steng na gar dang ldan / /
zhal bzhi pa la phyag brgyad pa / /
chu skyes sngon po'i gzugs dang ldan / /
spyan gsum pa la g.yas brkyang ba / /
legs skyes dbang phyug mas ni 'khyud / /
thod rlon phreng ba'i do shal can / /
nyi ma bye ba'i 'od dang mnyam / /
mi bskyod pa yis dbu la brgyan / /
phyag rgya drug gis yan lag brgyan / /
thod pa'i phreng bas dbu la brgyan / /
gtsug tor zla ba phyed pa can / /
gnag dang ser dang dmar dang ljang / /
g.yon nas bskor pa'i zhal dang ldan / /
'khyud pa'i phyag ni g.yas pa na / /
rdo rje dang ni dril bu g.yon / /
nyi ma mda' dang ka pA la / /
g.yas pa yi ni phyag na bsnams / /
zla ba gzhu dang kha T+wAM ga /
g.yon pa yi ni phyag na bsnams / /
legs dgyes dbang mo de dang mthun / /
yang na phyag ni gnyis par dran / /
phyag ni gri gug ka pA la / /
sku smad gnyis ni 'khyud pa yin / /
rang las 'od 'byung mchog gi dngos / /
gnyis su med pa'i gnas na bzhugs / /
legs dgyes ma dang rdor 'tsho ma / /
de bzhin rdo rje glang chen ma / /
bcom ldan 'das kyi zhal dang mthun / /
gru gsum la ni bsgom bya ste / /
zhal gcig pa la spyan gsum pa / /
zhal bzhi pa la g.yon brkyang gnas / /
gla rtsi gur kum ga pur gyis / /
bkang ba'i ka pA la rnams ni / /
sgeg pa'i phyag ni gnyis na thogs / /
gru gsum phyag rgya spyi bor gzhag /
mdzub mo gnyis ni 'og tu'o / /
skra grol ba la gcer bu ste / /
thod rlon do shal gyis brgyan pa / /
ro yi steng na 'jigs 'jigs chen / /
phyag rgya lnga yis yan lag brgyan / /
la la nA sogs dag par ni / /
bsgrub pa'i dbang pos shes par bya / /
de nas bde chen 'khor lo bzhir / /
pad+ma'i snod kyi nang du ni / /
bdud rtsi lnga ni lha yi mchog /
de bzhin gshegs pa lnga'i bdag nyid / /
char yang steng nas ye shes me / /
de yi 'og gi rlung dang ni / /
gnyis su sbyor bas me 'bar ba / /
de yis bdud rtsi zhu byas te / /
rdor gsum ye shes sa bon gyis / /
dkar byas rtogs byas 'bar byas so / /
sngags kyi byin gyi rlabs kyis ni / /
rang lce pad+ma'i 'dab mar gzhag /
phyi nang bdag nyid can gyi gzugs / /
'khor lo de yis rab tshim bya / /
oM yo ga a mr-i ta shud+d+haH sarba d+harma yo ga a mr-i ta shud+d+ho \u0f85haM / /
de nas mgon po'i snying po ni / /
thams cad grub pa'i don du bzlas / /
oM badzra te tso gra hriM hriM hUM phaT / /
oM gl-iM bl-iM dz+l-iM phaT swA hA / /
oM badzra sA ga ri hUM phaT /
oM badzra su ra ta hUM phaT /
oM badzra ku ny+dza ri hUM phaT /
gru gsum gnas pa'i rnal 'byor ma / /
mchod pa'i dus su mchod par bya / /
de nas gtor ma sbyin par bya / /
sems can rnams la bsrung ba'i phyir / /
oM a kA ro mu khaM sarba d+ha rmA NAM Ad+ya nut+pan+na twAta oM AH hUM phaT swA hA / /
de nas rnal 'byor ngal bso bya / /
steng dang 'og ni spangs pa yin / /
gnas su gting rings dbus su ni / /
rang rig shes rab ldan pa yin / /
drug cu rtsa bzhi 'dab ma'i nang / /
yang dag dri med ma sres cha / /
de yi dbus su mchog gi tshul / /
dri med rnam dag gnyis la khyab / /
rang dngos rdzogs pa de ni mthong / /
bskyed pa dang ni rdzogs pa med / /
rlabs med pa yi rang bzhin no / /
rlangs med pa yi sems kyis ni / /
mchog gi dngos po rnyed pa yin / /
de la cung zad blta ru med / /
de ni dpal me'i zhal snga yi / /
zhal gyi pad+ma mchog las ni / /
u rgyan yul nas bdag gis rnyed / /
phyi nas bdag gis rnyed / /
phyi nas rang gis dran don du / /
de yi tshig ni bris pa yin / /
rnal 'byor ma rnams bzod par mdzod / /
rin chen thigs pa zhes bya ba'i sgrub pa'i thabs rnal 'byor gyi dbang phyug dpal shes rab gsang bas mdzad pa rdzogs so //
