@## / /
rgya gar skad du /
pra tiSh+Tha bid+hiH /
bod skad du /
spyan dbye ba'i cho ga /
'jam dpal gzhon nur gyur pa la phyag 'tshal lo / /
shes bya'i dkyil 'khor ma lus pa / /
skad cig gis ni khyab mdzad pa / /
thugs rje cher ldan 'gro ba'i skyabs / /
'jam pa'i dbyangs la phyag 'tshal lo / /
slob dpon mtshan nyid ldan pa dang / /
bstan bcos kun la 'jigs med pas / /
lha yi gzugs la dmigs pa dang / /
ras ris la sogs bzlas shing bsgom / /
blo dang ldan pa gang zhig ni / /
bsod nams gzhan ni byed 'dod la / /
de ni rnal 'byor rgyud rnams kyi / /
rjes su mthun par 'di brjod bya / /
dang por khrus byas lus dris byugs / /
gtsang zhing dag pa'i gos gyon te / /
rgyu skar bzang po ldan pa la / /
mchod pa'i yo byad 'byor par bya / /
gdugs dang rgyal mtshan la sogs dang / /
bla re mchog ni bri bya zhing / /
bkra shis rnams kyis brgyan pa yi / /
bum pa gang ba gzhag par bya / /
pi wang gling bu rdza rnga sogs / /
glu gar dga' ston cher bya zhing / /
tsan+dan a gar nag pos byugs / /
me tog sil ma bkram par bya / /
gnas ni nyams dga' 'du 'dzi med / /
nyes pa thams cad rnam spangs pa'i / /
ba yi lnga dang tsan+dan gyis / /
byug cing bdud rtsi 'khyil pas bsrung / /
ma spyad pa yi ras rnyed pa / /
spos kyi chu yis bkrus nas ni / /
rang gi lha sbyor bdag nyid du / /
der ni de rab gnas par bya / /
sngar ni cho ga rgyas byas la / /
spyan drangs mchod pa la sogs bya / /
brtson par byas nas de 'og tu / /
mtshan rnams rdzogs par ci bder ni / /
legs par bri ba'am bzo bo ni / /
nye bar 'ong ba 'dri ru gzhug /
mkhas pas gshin rje gshed dam ni / /
bdud rtsi 'khyil pas bsrung bar bya / /
ri mo'am sku gzugs gang yang rung / /
'di 'dras yang dag rdzogs par bya / /
gnas de nyid du sngar bshad pa'i / /
khrus sa dag ni rab bshad de / /
zur bzhi pa la khru bzhi pa / /
bkra shis shin tu mdzes pa dag /
dpangs su khru ni gnyis yod pa / /
yid 'ong zur rdul nyes 'bul bya / /
de steng bstan pa'i rten bzhag pa / /
mkhas pas lha yi khrus gsol te / /
sems can kun la phan bde ba'i / /
sbyangs pa la sogs der bya'o / /
bkra shis rgyas par gyur pa dang / /
yang dang yang du bstod bya zhing / /
rol mo'i sgra ni sna tshogs dang / /
ca co'i sgra ni gdon par bya / /
rgyal ba'i dbang bskur tshul du ni / /
gdugs dkar po yang gzugs par bya / /
bris gzugs glegs bam 'jim gzugs sogs / /
lha la cho ga shes pa yis / /
me long la ni gzugs brnyan bkru / /
lugs ma sku gzugs nyid la'o / /
gsang sngags gang zhig khrus dang dbang bskur ba'i phyir /
dzi na dzika la sogs pa rigs kyi bdag po'i snying po'o / /
de rnam par snang mdzad la sogs pa'i snying po de me tog gi phreng bas brgyan pa'i til la sogs pa las kun rig gi snying bo rig pa dang /
ras ris bdag po'i gsang sngags bzlas / /
bum pa mtshan nyid dang ldan pas / /
'bru sman rin chen lnga rnams dang / /
tsan+dan dag gi chus bkang ste / /
mgul pa gos bzang dag gis bcings / /
lo ma bzang pos kha dgab bya / /
rig snying rigs kyi bdag po dang / /
rigs kyi las kun byed par bzlas / /
sku yi spyi gtsug dbu dang ni / /
phyag dang thugs kar byug par bya / /
de nas pus mo btsugs nas ni / /
bdug spos rnams kyis bdugs nas ni / /
mgon po gshegs shing bskul ba'i phyir / /
tshig ni 'di skad brjod par bya / /
'di zhes bya ba bcom ldan 'das / /
rig sngags rgyal la phyag 'tshal lo / /
bdag la brtse bar gyur nas ni / /
slob ma rnams la brtse ba dang / /
khyed rnams la yang mchod pa'i phyir / /
thugs rje'i bdag nyid rab gnas pa / /
mgon po bdag ni bgyid par 'tshal / /
bcom ldan bdag ni gus pa la / /
de bas gnang bar mdzad par rigs / /
sangs rgyas mgon po brtser ldan dang / /
byang chub sems dpa' dgra bcom dang / /
gang yang gsang ba'i lha rnams dang / /
'jig rten skyong ba'i lha rnams dang / /
gang yang 'byung po mthu chen dang / /
gang yang lha yi spyan mnga' ba'i / /
sems can bstan la dga' ba rnams / /
bdag la dgongs par mdzad du gsol / /
bdag ming 'di zhes bya ba ni / /
yo byad ci 'byor pa yis ni / /
spyan dbye bar ni 'tshal lags na / /
bdag dang slob mar bcas pa la / /
thugs ni brtse bar mdzad du gsol / /
tshogs pa thams cad spyan 'byed pas / /
byin gyis brlab par mdzad du gsol / /
ras ris la sogs snying gar ni / /
zla ba'i dkyil 'khor bsgom par bya / /
rang gi sa bon las byung mtshan / /
chos tshul gsang sngags dgod cing bsgom / /
sngags dang phyag mtshan gyur pa dang / /
spro zhing bsdu ba byas pa la / /
lha yi sku ni ji bzhin par / /
de las skyes par mkhas pas bsam / /
rgyud las ji skad gsungs pa bzhin / /
rang gi phyag rgya sku la sogs / /
byin brlab go rims bzhin du bya / /
de mdun ye shes sems dpa' ni / /
snga ma bzhin yang legs bsgrubs na / /
rdo rje lcags kyu la sogs pas / /
de dag dgug gzhug bcing ba dang / /
dbang bya rang gi phyag rgya rnams / /
sgrub thabs las byung rim pas bya / /
bdud rtsi 'khyil pas bsrung ba dang / /
bgegs bsal skyol sogs cho ga bya / /
gdan 'bul la sogs byas nas kyang / /
dam tshig phyag rgya bstan par bya / /
mdun du ye shes sems dpa' ni / /
sgu yi lus la bcug nas ni / /
rang gi rnal 'byor dang ldan pas / /
de nas mgon po 'dus pa bya / /
rdo rje dril bu'i sgra dbyangs dang / /
yid 'ong glu yis bstod par bya / /
snga ma bzhin du mchod yon sogs / /
dbul zhing bgegs bsal la sogs bya / /
gzugs brnyan gyi ni sku gzugs la / /
phyogs rnams kun nas lhag pa'i tshogs / /
mgon po dzaHhU~M baM hoH /
zhes brjod cing dgug par bya /
rang gi phyag rgya byin brlab cing / /
yi ge brgya pas brtan par bya / /
rdo rje sems ma la sogs pas / /
cho ga shes par byin gyis brlab / /
snga ma bzhin du gsol ba yang / /
de la dang por gsol btab nas / /
de yi phyag rgya go rims bzhin / /
dbang bskur ba ni bstan par bya / /
lwa s+ya la sogs rnams kyis mchod / /
dri sogs kyis kyang mchod par bya / /
gos dang rgyan dang so rtsi dang / /
gdu bu gtsug tor me long dang / /
gi wang dang ni li khri sogs / /
lha bshos rnams kyis rim bzhin mchod / /
de nas cho ga ldan pa yis / /
yid kyi mchod pas yang dag mchod / /
de yi sngags mang bzlas nas ni / /
phyi rol du ni gtor ma sbyin / /
zho dang 'bras chang yam shing dang / /
til 'bras mar dang bsres pa'i sa / /
bgegs rnams nye bar zhi ba'i phyir / /
dang por bdud rtsi thab sbyor mchod / /
rang gi sngags rnams gang yin pas / /
mkhas pas lha rnams tshim par bya / /
byed pa por 'gyur rig snying dang / /
rigs kyi rig pas zhi phyir dang / /
rigs kyi bdag pos byin rlob phyir / /
sreg blugs brgya dag so sor bya / /
de nas khrus bya lus gtsang ma'i / /
slob ma bdud rtsi 'khyil pa yis / /
bzlas pa'i chu yis bsang gtor bya / /
g.yon gyi phyogs su gzhag par bya / /
de yi lag pa g.yon pa yis / /
lag g.yas mthe bong bzung nas ni / /
de nas mar gyis bkang ba yi / /
dgang gzar gyis ni bskor bar bya / /
rang gi lha yi sngags kyis ni / /
dgang blugs brgya ni dbul bar bya / /
zho dang til dang bsres pa yis / /
de bzhin dgang blugs brgya byas na / /
sdig pa rnams ni 'jig par 'gyur / /
tshe 'phel phyir ni drur ba dang / /
khyim rgyas phyir ni 'bras kyis bya / /
zho dang 'bras kyi sbyin sreg dbul / /
khro bo bdud rtsi thab sbyor gyis / /
bzlas pa'i srung skud lag par gdags / /
gsang mthar zhi ba'i rig pa yis / /
de yi snying gar byug par bya / /
slob ma gus shing mgo btud nas / /
shes nas bla mas yon blang ngo / /
slob mas kyang ni gus pa yis / /
bla ma 'bad de mnyes byas te / /
slob dpon yongs su mnyes pa yis / /
las rnams 'grub par rab tu 'byung / /
de nas bla ma bdag nyid kyis / /
me la ji skad gsungs bzhin bya / /
mchod cing bskor ba byas nas ni / /
lha rnams la ni phyag byas nas / /
rang gnas song nas slob ma yis / /
dge 'dun rnams la mchod yon 'bul / /
de nas bla ma lha dang ni / /
sku yi gzugs brnyan brtan por bya / /
rdo rje khu tshur gnyis bcings nas / /
go cha gyon pa'i tshul du bya / /
de nyid rdo rje bskor tshul gyis / /
steng dang 'og gi bar gyi cha'i / /
lus la lan gsum dkri bya zhing / /
bdud rtsi 'khyil pa bzlas par bya / /
dar dpyangs bcing ba'i tshul las ni / /
rnam par bsgyings par mtha' nas dgrol / /
dar dpyangs tha ma bcings she nas ni / /
rting pa bsams pas bstan par bya / /
de yi nyin par ci nus par / /
dga' ston rnams ni ci nus bya / /
glu dang gar dang rol mo dang / /
rnam par gnas pas gnas par bya / /
oM badzra rat+na hrA~M /
zhes yo byad lhag ma'i sngags rnams dang / /
phyag rgya dang rigs rjes mthun par / /
blo ldan rgyud la mkhas pa yi / /
slob dpon gyis ni sbyang bar bya / /
gang zhig rgyud 'di ma bsgoms pas / /
de nyid kun rdzob 'dod min te / /
de la rjes su brtse ba'i phyir / /
cho ga snga ma rjes su sbyar / /
lhag par gnas pa thams cad ni / /
phyi dro'i dus su bya bar bshad / /
thugs rje'i bdag nyid nang par ni / /
spyan dbye ba ni bya'o zer / /
'di ni khyad par 'di nyid de / /
gshegs gsol bcas kun sngar bshad do / /
nang par yang ni sngar bshad pa'i / /
bya ba de nyid thams cad bya / /
cho ga de ltar bstan pa rnams / /
byas nas lha ni legs bzhag pa'i / /
dkyil 'khor chen po bkod pa ni / /
rgyud rnams rgyal bas 'di gsungs so / /
'di nyid 'tshol bar byed pa la / /
rtag tu bdag gi bla mas bshad / /
thugs rje chen po rgyud kun du / /
cho ga 'di de bstan pa ni / /
slob mas go bar bya phyir gyis / /
rab gnas yi ge yongs ma yin / /
rang gi lus sam ras ris sogs / /
spyan drangs cho ga la sogs 'dis / /
sangs rgyas de yi rigs sogs dang / /
mngag gzhug la sogs gshegs mi gsol / /
srid pa'i mthar thug bar du ni / /
de nyid rab tu gnas par bya / /
bsod nams 'dis ni 'gro kun yang / /
yang dag byang chub gnas par shog /
bdag dang 'gro ba'i bsam pa rnams / /
rdzogs byed 'jam dbyangs nyid gyur cig /
spyan dbye ba'i cho ga slob dpon pradz+nyA ba li tas mdzad pa rdzogs so // //
rgya gar gyi mkhan po d+harma shrI b+ha dra dang /
zhu chen gyi lo tsA ba ban+de rin chen bzang pos bsgyur cing zhus te gtan la phab pa'o //
[ ]
