@## / /
rgya gar skad du /
d+harmA d+harma tA bi b+haM ga kA ri kA /
bod skad du /
chos dang chos nyid rnam par 'byed pa'i tshig le'ur byas pa / /
mgon po byams pa la phyag 'tshal lo / /
shes nas gang zhig yongs su spang bya zhing / /
gzhan 'ga' zhig ni mngon sum nyid du bya / /
des na de dag mtshan nyid rnam dbye ba / /
byed par 'dod nas bstan bcos 'di brtsams so / /
'di dag thams cad mdor bsdu na / /
rnam pa gnyis su shes bya ste / /
chos dang de bzhin chos nyid kyis / /
thams cad bsdus pa nyid phyir ro / /
de la chos kyis phye ba ni / /
'khor ba yin te chos nyid kyis / /
rab tu phye ba theg gsum gyi / /
mya ngan las ni 'das pa'o / /
de la chos kyi mtshan nyid ni / /
gnyis dang ji ltar mngon brjod par / /
snang ba yang dag ma yin pa'i / /
kun rtog pa ste med snang phyir / /
des na yang dag ma yin pa'o / /
de yang thams cad don med cing / /
rtog tsam yin pas kun rtog pa'o / /
gzhan yang chos nyid mtshan nyid ni / /
gzung ba dang ni 'dzin pa dang / /
brjod par bya dang rjod par byed / /
khyad med de bzhin nyid yin no / /
med pa snang phyir 'khrul pa ni / /
kun nas nyon mongs rgyu yin te / /
sgyu ma'i glang chen sogs snang zhing / /
yod pa'ang snang ba min phyir ro / /
med snang dag las gang rung zhig /
med na 'khrul dang ma 'khrul dang / /
de bzhin kun nas nyon mongs dang / /
rnam par byang ba mi 'thad do / /
gnyis po dag ni gcig nyid dang / /
so so ba yang ma yin te / /
yod pa dang ni med pa dag /
khyad par yod dang med phyir ro / /
rnam pa drug gis chos dag la / /
'jug pa bla na med pa ste / /
mtshan nyid dang ni grub pa dang / /
gcig dang tha dad ma yin zhing / /
gnas ni thun mong thun mong min / /
gzung dang 'dzin par snang ba ni / /
med la rab tu 'jug pas so / /
de la mtshan nyid grub pa dang / /
gcig dang tha dad ma yin pa / /
ji ltar mdor bstan bzhin du'o / /
gang zhig gang du 'khor ba na / /
de ni kun tu gnas pa ste / /
sems can khams dang snod kyi khams / /
snod kyi khams ni thun mong ltar / /
rnam par rig pa thun mong yin / /
sems can khams ni thun mong dang / /
yang na thun mong ma yin pa'o / /
de yang skye dang tha snyad dang / /
rjes su gzung dang tshar gcad dang / /
phan pa dang ni gnod pa dang / /
yon tan skyon ni phan tshun du / /
bdag po nyid kyi phan tshun rgyu / /
yin pa'i phyir na thun mong ba'o / /
gnas dang rnam par rig pa dang / /
bde sdug las dang 'chi 'pho dang / /
skye ba dang ni bcings pa dang / /
grol ba thun mong ma yin phyir / /
de gnas thun mong ma yin pa'o / /
phyi rol gzung ba thun mong bar / /
snang ba 'dzin pa'i rnam rig pa'o / /
rnam par shes las phyi rol du / /
gyur pa'i don yod ma yin te / /
thun mong ba nyid yin phyir ro / /
cig shos thun mong ma yin pa'i / /
gzung ba rnam par rig pa'i don / /
gzhan gyi sems la sogs pa ni / /
mnyam par ma bzhag mnyam gzhag pa'i / /
'dzin pa'i rnam par rig pa la / /
phan tshun yul gyur ma yin te / /
mnyam par ma bzhag dag la ni / /
rang gi rnam rtog snang phyir dang / /
mnyam par gzhag pa dag la ni / /
ting 'dzin de yi spyod yul de'i / /
gzugs brnyan rab tu snang phyir ro / /
gzung bar snang ba med grub na / /
'dzin par snang ba med grub po / /
de las kyang ni gzung ba dang / /
'dzin par snang ba med pa la / /
'jug pa grub ste thog med pa'i / /
kun nas ldang ba grub pas so / /
gnyis su yongs su ma grub par / /
rab tu grub pa yin phyir ro / /
rnam pa drug gis chos nyid la / /
'jug pa bla na med pa ste / /
mtshan nyid kun tu gnas pa dang / /
nges par 'byed dang reg pa dang / /
rjes su dran dang de'i bdag nyid / /
nye bar son la 'jug pas so / /
mtshan nyid mdo ni ji lta bzhin / /
gnas ni chos rnams thams cad dang / /
gsung rab mdo sde thams cad do / /
de la nges par 'byed pa ni / /
theg pa chen po'i mdo sde la / /
brten pa'i tshul bzhin yid byed pas / /
bsdus pa'i sbyor lam thams cad do / /
reg pa yang dag lta thob phyir / /
mthong ba'i lam gyis mngon sum gyi / /
tshul du de bzhin nyid thob cing / /
nyams su myong ba gang yin pa'o / /
rjes su dran pa rig pas ni / /
mthong ba'i don la bsgom lam gyi / /
byang chub phyogs kyis bsdus pa ste / /
de ni dri ma sel ba'i phyir / /
de la de yi bdag nyid du / /
nye bar son pa de bzhin nyid / /
dri ma med par gyur pa na / /
thams cad de bzhin nyid tsam du / /
snang ba de yang gnas gyur pa / /
grub pa yin no rnam pa bcus / /
gnas yongs gyur la 'jug pa ni / /
bla na med pa nyid yin te / /
ngo bo rdzas dang gang zag dang / /
khyad par dgos pa gnas dang ni / /
yid la byed dang sbyor ba dang / /
nyes dmigs phan yon 'jug pas so / /
de la ngo bor 'jug pa ni / /
glo bur ba yi dri ma dang / /
de bzhin nyid mi snang ba dang / /
snang ba'i don du de bzhin nyid / /
dri ma med pa gang yin pa'o / /
dngos po rdzas la 'jug pa ni / /
thun mong snod kyi rnam rig pa / /
de bzhin nyid du gyur pa dang / /
mdo sde chos kyi dbyings nyid kyi / /
de bzhin nyid du gyur pa dang / /
thun mong min pa sems can gyi / /
khams kyi rnam par rig pa yi / /
de bzhin nyid du gyur pa'o / /
gang zag dag la 'jug pa ni / /
dang po gnyis ni sangs rgyas dang / /
byang chub sems dpa' rnams kyi ni / /
de bzhin nyid yongs gyur pa ste / /
phyi ma nyan thos rnams dang ni / /
rang sangs rgyas kyi yang yin no / /
khyad par can la 'jug pa ni / /
sangs rgyas byang chub sems dpa' rnams / /
zhing yongs dag pa'i khyad par dang / /
chos sku longs spyod rdzogs pa dang / /
sprul sku thob pas gzigs pa dang / /
'doms pa dang ni dbang 'byor nyid / /
thob pa'i khyad par las yin no / /
dgos pa rtogs la 'jug pa ni / /
sngon gyi smon lam khyad par dang / /
theg pa chen po ston pa yi / /
dmigs pa'i khyad par sa bcu la / /
rab tu sbyor ba'i khyad par ro / /
gnas sam rten la 'jug pa ni / /
rnam par mi rtog ye shes la / /
'jug pa rnam pa drug gis te / /
dmigs dang mtshan ma spangs pa dang / /
yang dag pa yi sbyor ba dang / /
mtshan nyid dang ni phan yon dang / /
yongs su shes la 'jug pas so / /
de la dang po dmigs pa la / /
'jug pa rnam pa bzhir shes bya / /
theg pa chen po ston pa dang / /
de la mos dang nges pa dang / /
tshogs ni yongs su rdzogs pas so / /
gnyis pa mtshan ma spangs pa la / /
'jug pa yang ni rnam bzhi ste / /
mi mthun ba dang gnyen po dang / /
de bzhin nyid dang rtogs pa yi / /
mtshan ma dag ni spangs pas so / /
'dis ni rim pa ji lta bzhin / /
rags dang 'bring dang phra mo dang / /
ring du rjes su 'brel pa yi / /
mtshan ma yongs su spangs pa yin / /
yang dag pa yi sbyor ba la / /
'jug pa yang ni rnam bzhi ste / /
dmigs pa yi ni sbyor ba dang / /
mi dmigs pa yi sbyor ba dang / /
dmigs pa mi dmigs sbyor ba dang / /
mi dmigs dmigs pa'i sbyor ba'o / /
de la mtshan nyid 'jug pa ni / /
rnam pa gsum gyis shes bya ste / /
chos nyid gnas pa nyid las ni / /
gnyis su med cing brjod med pa'i / /
chos nyid rab tu gnas phyir ro / /
snang ba med las gnyis dang ni / /
ji ltar mngon par brjod pa dang / /
dbang po yul dang rnam rig dang / /
snod kyi 'jig rten snang med phyir / /
des na 'dis ni rtag med pa / /
bstan du med pa gnas med pa / /
snang ba med cing rnam rig med / /
gnas med pa zhes bya ba ste / /
rnam par mi rtog ye shes kyi / /
mtshan nyid mdo bzhin brjod pa yin / /
snang ba las ni chos thams cad / /
nam mkha'i dkyil mnyam snang phyir ro / /
'du byed thams cad sgyu ma sogs / /
lta bur snang ba yin phyir ro / /
phan yon 'jug pa rnam bzhi ste / /
chos sku rdzogs par thob pa dang / /
gong na med pa'i bde thob dang / /
gzigs pa dbang 'byor thob pa dang / /
ston la dbang 'byor thob pa'o / /
yongs su shes la 'jug pa ni / /
rnam pa bzhi ru shes bya ste / /
gnyen po yongs su shes pa dang / /
mtshan nyid yongs su shes pa dang / /
khyad par yongs su shes pa dang / /
las lnga yongs su shes pa 'o / /
de la gnyen po shes pa ni / /
rnam par mi rtog ye shes te / /
chos dang gang zag 'dzin pa dang / /
yongs gyur ba dang tha dad dang / /
skur pa 'debs pa nyid yin te / /
med pa 'dzin pa rnam pa lnga'i / /
gnyen po bstan pa yin phyir ro / /
mtshan nyid yongs su shes pa ni / /
yid la mi byed yang dag 'das / /
nye bar zhi dang ngo bo'i don / /
mngon rtags 'dzin pa rnam pa lnga / /
spangs pa'i rang gi mtshan nyid do / /
khyad par yongs su shes pa ni / /
rnam par mi rtog pa nyid dang / /
nyi tshe ba ni ma yin dang / /
gnas med pa dang gtan du dang / /
gong na med pa'i rnam pa ste / /
khyad par rnam pa lnga yin no / /
tha ma las yongs shes pa ni / /
rnam rtog ring du byed pa dang / /
bla na med pa'i bde ster dang / /
nyon mongs pa dang shes bya yi / /
sgrib pa bral bar byed pa dang / /
de yi rjes las thob pa yi / /
ye shes shes bya'i rnam pa ni / /
thams cad la ni 'jug pa dang / /
sangs rgyas zhing ni sbyong ba dang / /
sems can yongs su smin byed dang / /
rnam pa thams cad mkhyen pa nyid / /
gtod cing ster bar byed pa ste / /
rnam lnga las kyi khyad par ro / /
yid la byad la 'jug pa ni / /
rnam par mi rtog ye shes la / /
'jug par 'dod pa'i gang zag ni / /
byang chub sems dpa' gang yin pa / /
'di ltar yid la byed pa ste / /
de bzhin nyid ni mi shes pas / /
mi bden par ni yongs brtags pa'i / /
sa bon thams cad pa zhes pa / /
med pa gnyis su snang ba'i rgyu / /
de la brten pa'i tha dad rgyu / /
des na rgyu dang 'bras bur bcas / /
snang du zin kyang med pa'o / /
de snang chos nyid mi snang zhing / /
de mi snang bas chos nyid snang / /
de ltar tshul bzhin yid byed na / /
byang chub sems dpa' mi rtog pa'i / /
ye shes la ni 'jug pa'o / /
de ltar dmigs las rnam rig tsam / /
dmigs las don rnams mi dmigs dang / /
don rnams mi dmigs pa las ni / /
rnam par rig tsam mi dmigs dang / /
de mi dmigs las gnyis po ni / /
khyad par med pa'i dmigs la 'jug /
de gnyis khyad par mi dmigs pa / /
de ni rnam par mi rtog pa'i / /
ye shes yul med dmigs med pa / /
mtshan ma thams cad mi dmigs pas / /
rab phye ba ni yin phyir ro / /
sbyor bas sa la 'jug pa ni / /
rnam pa bzhi ru shes bya ste / /
mos pa'i rab tu sbyor bas ni / /
mos pas spyod pa'i sa la ste / /
nges par 'byed pa'i gnas skabs so / /
so sor rab tu rtogs pa yi / /
sbyor bas sa ni dang po ste / /
de nyid reg pa'i gnas skabs so / /
bsgom pas rab tu sbyor bas ni / /
ma dag pa yi sa drug dang / /
dag pa'i sa ni gsum po ste / /
de ni rjes dran gnas skabs so / /
mthar phyin pa la sbyor bas ni / /
lhun gyis grub par sangs rgyas kyi / /
mdzad pa rgyun mi 'chad phyir te / /
de ni de yi bdag nyid du / /
nye bar 'gro ba'i gnas skabs so / /
nyes dmigs dag la 'jug pa ni / /
gnas yongs gyur pa med pa yi / /
nyes dmigs bzhi ste nyon mongs pa / /
mi 'jug rten med nyes pa dang / /
lam 'jug rten med nyes pa dang / /
mya ngan 'das pa'i gang zag rnams / /
gdags pa'i gzhi med nyes pa dang / /
byang chub gsum gyi khyad par dag /
gdags pa'i gzhi med nyes pa'o / /
bzlog nas phan yon 'jug pa ni / /
rnam pa bzhi ru shes par bya'o / /
med pa'i chos rnams snang ba'i dpe / /
sgyu ma rmi lam sogs pa bzhin / /
gnas yongs gyur pa dper bya na / /
nam mkha' gser dang chu sogs bzhin / /
chos dang chos nyid rnam par 'byed pa'i tshig le'ur byas pa /
mgon po byams pas mdzad pa rdzogs so // //
kha che'i mkhan po ma hA dza na dang /
lo tsA ba dge slong seng ge rgyal mtshan gyis bsgyur cing zhus te gtan la phab pa'o //
mang+ga laM / //
