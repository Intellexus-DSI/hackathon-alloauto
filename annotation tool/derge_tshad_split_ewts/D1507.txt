@## / /
rgya gar skad du /
shrI tsakra sam+b+ba ra tad+h+wa u pa de sha / /
bod skad du /
dpal 'khor lo sdom pa'i de kho na nyid kyi man ngag /
dpal 'khor lo sdom pa la phyag 'tshal lo / /
dag pa'i de nyid mtshon pa yi / /
e waM sbyor ba las skyes pa / /
mkha' mnyam dri ma rnam spangs pa'i / /
dbyer med chos la phyag 'tshal lo / /
rgyud rnams kun du ches gsang ba / /
bla ma rim brgyud las 'ongs nas / /
ji bzhin bdag gis nges rtogs pa / /
de 'dir rnam par gsal bar bya / /
'khor lo sdom pa pad+ma'i tshal / /
spyod 'chad gsung gi nyi zer gyis / /
phye bas legs thob snying po mchog /
'gro rnams tshims par byed pa 'di'o / /
gang du bskal pa grangs med par / /
'bad kyang 'dod don mi 'thob pa / /
de 'dir tshe 'di nyid sogs kyi / /
dngos grub go 'phang bla med 'gyur / /
lus gdung sems ni g.yeng byed pa'i / /
dka' thub la sogs rnam spangs te / /
'dod pa nye bar brten pa yi / /
lam gyis bde ba'i 'bras bu bsgrub / /
gang zhig brten pas yul kun gyi / /
bde bas yongs su tshims byed cing / /
spyod dang grol ba'i 'bras ster ba / /
mtshan nyid phun sum tshogs ldan pa'o / /
'jig rten rtog pas brtags pa yi / /
rigs kyi zhen pa kun spangs nas / /
dbyibs dang kha dog long tsho dang / /
na tshod la sogs rjes mthun zhing / /
dam tshig spyod pa sogs brten pa'i / /
yon tan rnams kyi rten gyur pa / /
brten pas sgrub po dbang phyug gi /
dngos grub kun gyi gzhi byed pa'o / /
legs brtags shin tu legs rtogs pa / /
brten bya de las gzhan du ni / /
chags sogs 'jig rten dbang gyur pas / /
brten nas spyod sdug bsngal 'gyur / /
chags can ye shes mngon 'dod pas / /
tshul 'di nyid kyis bgrod bya yi / /
de las gzhan pa'i lam gyis ni / /
nam yang grub la brten mi 'gyur / /
shin tu dben pa'i sar gnas te / /
'jig rten g.yeng ba kun spangs pas / /
bde ba'i ye shes 'phel byed pa'i / /
rjes mthun longs spyod brten pa dang / /
rigs dang yang dag sbyor ba'i sems / /
mi mnyam bde ba'i rten gyur pa / /
de 'dir rang gi stobs kyis sam / /
de bzhin phyag rgya'i stobs kyis kyang / /
nor bu'i nang son dbyer med pas / /
bde mchog bla na med goms bya / /
de goms pa yi sbyor ba yis / /
ras dkar la ni snum dang ni / /
zas la bcud kyis phug pa dang / /
chab rom las ni chu nyid dang / /
chu rnams las kyang rgya mtsho dang / /
chu rlabs las ni chu bzhin 'gyur / /
gang zhig mchog tu goms pa'i mthus / /
sna tshogs snang ba der 'gyur te / /
ji ltar bu ram las byas gzugs / /
sna tshogs mngar ba'i ro bzhin no / /
gang 'dir thun nam nyin gcig gam / /
zla phyed zla gcig khyud kor du / /
goms pas bskal mang bye stong du / /
mi 'gyur ba yi ye shes thob / /
'khor lo sdom dpal gzhung lugs las / /
bla ma'i dran gyis legs thob pa / /
de 'dir bdag gis gsal byas pas / /
dge des 'gro kun bla med shog /
dpal 'khor lo sdom pa'i de kho na nyid kyi man ngag ku sa li pas mdzad pa rdzogs so // //
kha che'i mkhas pa b+ha dra bo d+hi dang /
lo tsA ba mar pa chos kyi dbang phyug gis bsgyur ba'o //
