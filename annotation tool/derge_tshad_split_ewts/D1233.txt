@## / /
rgya gar skad du /
he badzra sA d+ha na pany+dzi kA /
bod skad du /
kye rdo rje'i sgrub pa'i thabs kyi dka' 'grel / /
byang chub sems dpa' 'phags pa 'jam dpal gzhon nur gyur pa la phyag 'tshal lo / /
srid mun nyin mor mdzad pa yi / /
kye yi rdo rjer phyag 'tshal nas / /
de yi sgrub thabs mdor bsdus pa'i / /
dka' 'grel bdag gis bshad par bgyi / /
de la slob dpon Dom+bi pa'i zhabs kyis phyir bgegs nye bar zhi ba'i don du /
chos dang /
longs spyod sngags pa dang /
sprul pa ste sku gsum gyi bdag nyid kyi dpal he ru ka la rab tu bsngags nas phyag mdzad pa /
kun du rtog pa kun spangs kyang / /
thabs chen bdag nyid can gang las / /
dngos po kun gyi rang bzhin te / /
he ru ka dpal mgon la 'dud / /
ces bya ba gsungs te /
he ru ka dpal zhes bya ba la /
dpal te bsod nams dang ye shes kyi tshogs dang ldan pa nyid kyi phyir he ru ka dpal te /
'dir ldan pa'i sgra phyis pa'o / /
he yig gis ni snying rje gsungs la / /
ru yig gis ni rnam par rtog pa la sogs pa'i gnas skabs kyi mtshan nyid nyams pa'i don du stong pa nyid do / /
ka yig gis de dag gi dbyer med pa'i gzugs te /
dpal he ru ka zhes gsungs so / /
yang na /
shrI ni gnyis med ye shes te /
he ni rgyu sogs stong pa nyid / /
ru ni bkod pa dang bral ba / /
ka ni gang du'ang mi gnas pa / /
gzung ba dang 'dzin pa dang bral ba nyid kyis gnyis med do / /
rgyu dang rkyen dang de'i yan lag rnams kyis mig gi rnam par shes pa la sogs pa bskyed bzhin du ma skyes pa nyid las 'dus ma byas pa nyid kyi phyir he ni rgyu sogs stong pa nyid do / /
g.yo ba dang mi g.yo ba dang bral ba nyid kyi phyir bkod pa dang bral ba rdzas kyi gzugs med pas rang gi yul gyi gnas skabs med pa'i phyir na /
rang bzhin med pa'i gzugs nyid las / /
gang du yang mi gnas pa zhes pa'i don to / /
mgon po ni /
'gro ba thams cad kyi skyabs su gyur pa'o / /
kun du rtog pa kun spangs zhes pa la /
rtog pa yang de yin la kun du rtog pa kun te /
phung po dang khams dang skye mched kyi rnam par rtog pa rnams so / /
de rnams dang bral ba ni spangs pa'o / /
'dir ni rang gi don gyi mtshan nyid chos kyi sku gsung pa yin no / /
kyang gi sgra ni yang gi don to / /
dngos po kun gyi rang bzhin te / /
zhes pa ni /
bcom ldan 'das kyi sku 'di lta bu des /
gdul bya dang rjes su mthun pa'i sngon gyi snon lam gyi stobs las sku rab bstan pa yin no / /
dngos po yang de yin la kun kyang yin pa ni dngos po kun te /
de rnams 'di las 'byung ba'i mtshan nyid kyis na dngos po kun gyi rang bzhin te longs spyod rdzogs pa'i sku gsung pa yin no / /
yang na /
dngos po kun ni /
phung po dang khams dang skye mched rnam par dag pa'i de bzhin gshegs pa'o zhes byas nas de'i rnam pa nyid las dngos po thams cad do / /
'o na gang las dngos po'i rang bzhin yin zhe na /
thabs chen bdag nyid can gang las / /
zhes bya ba gsungs te /
thabs kyang yin la chen po yang 'di yin pas thabs chen te /
dkyil 'khor gyi 'khor lo la sogs pa mtha' yas pa'i sprul pa spros pa rnams kyis sna tshogs pa'i bsam pa'i dbye bas tha dad pa'i sems can gyi khams 'jug par nus pa snying rje'i rang bzhin no / /
de'i bdag nyid can ni gzhan gyi don phun sum tshogs pas khyad par du 'phags pa'i sprul pa'i sku'o /
de la rjod par byed pa dang /
brjod par bya ba'i mtshan nyid de /
thabs dang thabs las byung ba'i dngos po'i mtshan nyid kyi 'brel pa yang ste /
kye rdo rje'i sgrub pa'i thabs kyi tshig gi tshogs ni rjod par byed pa'o / /
bdag med mas phrag par 'khyud pa /
rnal 'byor ma brgyad kyi bdag nyid dpal he ru ka'i sgrub pa'i thabs ni brjod par bya ste /
rjod par byed pa dang brjod par bya ba'i mtshan nyid ni 'brel pa'o / /
thabs dang thabs las byung ba'i mtshan nyid do / /
'dod chags dang zhe sdang skye ba dang ldan pa'i sems can 'jug pa ni dgos pa'o / /
de'i 'bras bu thob pa'i mtshan nyid sangs rgyas nyid dang grub pa brgyad po yang dgos pa'i dgos pa'o / /
da ni dkyus ma nyid bshad par bya ste /
don gyi rnam pa 'di lta bu gang du bsgrub par bya zhe na /
slob dpon gyis gnas kyi khyad par gsungs pa /
rab sbas zhes pa la sogs pa ste 'ga' zhig ces pa ni dur khrod la sogs pa rnams so / /
rab sbas ni skye bo'i rgyun lugs spangs pa'o / /
sa 'chir ni /
sa'i phyogs gcig tu'o / /
gla rtsi la sogs pas zhes pa ni /
ri dgas lte ba dang ga pur dang si h+la dang bzhi mnyam dang sA lu skyes la sogs pa dam tshig gi rdzas rnams kyis bstar ba'o / /
der rnal 'byor 'di ltar bsgom par bya zhes sbrel lo / /
ci zhig byas nas she na /
gsungs pa /
'jam pa'i stan la zhes pa la sogs pa ste /
'jam pa yang yin la stan yang de yin pas 'jam pa'i stan te /
phung po dang khams dang skye mched dang bral ba ro'i stan zhes bya ba'i don to / /
de'i steng ni de'i snying gar nye bar 'dug nas so / /
'di ltar zhes pa ni 'chad par 'gyur ba'i rnal 'byor te /
goms par bya ba ni bsgom par bya ba'o / /
don ni 'di yin te /
dpal he ru ka sgrub par brtson pa'i rnal 'byor pas snga bar langs nas bdud rtsi lngas 'dam skyes sbyar te dur khrod la sogs pa rnams su ro'i snying gar gnas par byas nas / /
rnam par rtog pa ngan pa'i dra ba thams cad dor bar byas nas rnal 'byor 'di goms par bya'o / /
sbyar bar bya bas na rnal 'byor te tha mal pa'i 'du byed spangs pa'i mtshan nyid 'jig rten las 'das pa'i 'du byed kyi khyad par ro / /
de yang rnam par shes pa'i yin no zhes byas nas de la nye bar dmigs pa'i gnas gsungs pa /
snying gar zhes pa la sogs pa ste /
paM las skyes pa'i pad+ma'i steng du a yig las skyes pa'i zla ba'i dkyil 'khor gyi dbus su thugs kyi dbang po mi bskyod pa'i sa bon phung po lnga rnam par dag pa las ye shes lnga'i rang bzhin cha lnga'i bdag nyid hUM yig gi 'od zer so sor rtog pa'i ye shes kyi rang bzhin rnams kyis /
gcig dang du ma dang bral bas lus med pa na /
rten med pas tshor ba dang sems dang chos rnams phan tshun du ma grub pas na rang bzhin med pa nyid du bsgom par bya'o / /
tha mal pa'i lus 'di lta bur rnam par dag pas rnal 'byor bas ci zhig bya zhe na /
gsungs pa /
sngags kyang dran par bya zhes pa ste /
dran pa nye bar gzhag pa bsgoms pa'i de ma thag tu yang sems can la phan pa'i slad du sngags ni hUM yig ste /
dran par bya ni mngon du phyogs par bya ba'o / /
sngags zhes pa'i don ci zhe na /
yid la so sor rtog pa ni /
de yang khams gsum skyob pa ste /
yid dag byed pa'i rang bzhin las / /
sngags zhes mngon par brjod par bya / /
sngags dran nas ci zhig bya zhe na /
gsungs pa /
ba spu'i bu ga nas spros de'i / /
snang bas ma lus 'gro ba ni / /
zhes pa sogs pa ste /
rnal 'byor pa'i ba spu'i bu ga las spros pa'i hUM yig gi 'od kyi sgron ma rnams kyis skye ba la sogs pa'i sdug bsngal gyis mnan pa'i 'gro ba drug gi sems can gyi khams mthong nas snying rje chen po la dmigs par bya ste /
go sla bas na ma bshad do / /
de rnams kyi ni sgrol ba'i rgyur / /
zhes pa'o / /
'gro ba drug tu 'jug pa'i skye 'gro de rnams kyi'o / /
'di rnams sgrol ba'i rgyu gang yin pa de'i don du ste /
'di rnams sgrol ba'i rgyu gang yin pa de'i don ni bsod nams kyi tshogs 'phel ba'o / /
bsod nams 'phel ba'i thabs gsungs pa /
bla ma lha zhes pa la sogs pa ste /
bla ma ni rdo rje 'dzin pa'i sprul pa'o / /
lha ni dpal he ru ka'i rnam pa'o / /
rgyal ba ni de'i ba spu'i bu ga nas spros pas 'od zer gyis sprul pa'o / /
byang chub sems dpa' ni / /
de bzhin gshegs pa de rnams kyi yang sprul pa ste /
tshogs ni yang dag par 'dus pa'o / /
de rnams dang bcas pa ni yang dag par rjes su song ba'o / /
mthong nas mchod pa rab tu brtag ste yid kyi rang bzhin gyi mchod pa bya'o zhes dgongs pa yin no / /
'o na gang las ci ltar ci zhig gis mchod par bya zhe na /
gsungs pa /
thog mar sngags te zhes pa la sogs pa ste /
de ni bya ba'i khyad par yin la /
oM badzra puSh+pe AHhUM zhes pa la sogs pa 'chad par 'gyur ba'i sngags so / /
rang snying gi sa bon ni /
ye shes lnga'i bdag nyid hUM yig gi sa bon las me tog dang bdug spos la sogs pa ste /
mkha' 'gro ma'i tshogs spros nas me tog la sogs pas mchod par bya'o zhes pa nye bar spyod pa lnga rab tu bstan pa yin no / /
gdugs dang rgyal mtshan ba dan sogs nas brtsams te /
mi yi bud med sogs kyi mthar thug pa'i yo byad dang bcas pa'i rin po che bdun gyi rang bzhin gyis mchod par gsungs pa yin no / /
'o na rdzas rnams gang las byung zhes dogs pa la /
gsungs pa /
thams cad rin chen rigs las byung / /
zhes pa ste sngar gsungs pa'i mchod pa'i rdzas thams cad ni rin po che'i rigs las byung ba ste /
nam mkha'i mdzod kyi ting nge 'dzin las yang dag par byung ba'o / /
gsang ba dang gzhan de rnams thams cad kyis mchod par bya'o zhes yang dag par 'brel to / /
spyir bstan nas gsang ba'i mchod pa bye brag tu bshad par bya ste /
gau rI sogs /
bdud rtsi lnga zhes pa la sogs pa rgyud du gsungs pa'i rim pas khong du chud par bya'o / /
nam mkha' la rje btsun dpal he ru ka dang /
de nas bla ma dang /
de'i mdun du bdar ba gzhan dang /
gzhan yang bltas nas /
snying ga'i sa bon las 'od zer las spos pa'i gau rI la sogs pa'i lha mo brgyad po rnams kyis mchod par bya'o / /
de la /
dkar mo ri dgas mtshan ma 'dzin / /
chom rkun ma ni nyi ma'i snod / /
ro langs ma yang chu lag ma / /
g+hasma rI ni sman 'dzin zhing / /
puk+ka sI yang rdo rje lag /
de bzhin ri khrod ma ro 'dzin / /
gtum mos cang te'u brdung bar bya / /
'di rnams kyis ni khyab bdag mchod / /
'dod chags chen pos rjes chags pa / /
g.yung mos mgul la 'khyud pa'o / /
mchod pa byas nas ci zhig bya zhe na /
gsungs pa /
sdig pa rnams ni bshags par bya / /
zhes pa la sogs pa ste /
sdig pa bshags pa dang /
bsod nams la rjes su yi rang ba dang /
bsngo ba dang /
skyabs su 'gro ba dang /
byang chub tu sems bskyed pa dang /
bdag nyid kyi dngos po dbul ba rnams bya'o / /
ci ltar bya zhe na /
tshigs su bcad pa thog mar brjod /
de dkon mchog gsum la zhes pa la sogs pa'i tshigs su bcad pa rnams kyis thams cad yang dag par bsdus nas /
de nas de bzhin gshegs pa'i bka' / /
thob nas sems can don byed rgyur zhes pa /
de nas de ma thag tu sgrub pa po bsod nams byed pa'i tshe na de bzhin gshegs pa rnams kyis rjes su snang bar mthong ngo / /
ci'i don du zhe na /
sems can gyi don byed pa'i rgyur te /
sems can gyi don rdzogs par bya'o / /
bka' thob pa ni ci zhig bya zhe na /
gang zhig 'gro kun dbyer med pas / /
zhes pa la sogs pa ste /
nyi tshe las che bas byams pa chen po ste /
sems can thams cad skyob pas na /
'gro ba ma lus pa bu gcig pa lta bur 'dzin pa'o / /
'di nyid 'gro ba 'bras la sogs pa'i sdug bsngal ba la brten nas snying rje bskyed de /
snying rje bskyed nas snying ga'i 'od kyis sems can gyi khams sbyangs nas sangs rgyas kyi gzugs su rnam par bsams te /
dga' ba bsgom par bya zhing bskyed par bya'o zhes dgongs so / /
de nas btang snyoms bsgom par bya / /
zhes pa /
de nas sems can gyi yul la blang ba dang dor ba dang bral ba'i blos btang snyoms te /
ye shes kyi tshogs kyi rang bzhin bsgom par bya zhes dgongs so / /
de ltar bsod nams kyi tshogs te /
rnal 'byor bas ye shes kyi tshogs don dam pa stong pa nyid kyi byang chub kyi sems bsgom par bstan pa'i phyir gsungs pa /
rang bzhin bral phyir stong pa ste / /
zhes pa la sogs pa ste /
'gro ba ni stong pa nyid kyi rang bzhin te /
gang gi phyir na /
rang bzhin bral phyir te /
mdo sde pa'i grub pa'i mtha'i 'dod pas gtan tshigs ni /
gzhan la ltos pas gcig dang du ma dang bral ba'i phyir dang /
rang rang bzhin nye bar dmigs pa med pas rang bzhin dang bral ba de'i phyir /
dngos po thams cad ni rang bzhin med pa'i rang bzhin no / /
de ltar yang gsungs pa /
rab 'byor stong pa nyid kyis chos rnams stong pa yang ma yin gyi rang bzhin gyis shes pa ste /
'dir rnam par thar pa'i sgo dang po'o / /
don dam pa la 'jug pa'i sgo 'gyur bar gsungs so / /
rgyu med pa las mtshan ma med ces pa rgyu ma yin pa ni rgyu med de /
de'i phyir na rgyu med pa las so / /
mtshan ma med ni /
don dam par rnam par dpyad na /
'gro ba rgyu zhes bya ba med do / /
de ltar yang gsungs pa /
nges par chos rnams thams cad kyi / /
byed pa dmigs pa ma yin no / /
byed pa yod pa ma yin na / /
bya ba rnams kyang 'byung ma yin / /
zhes bya ba dang /
gzhan du yang /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skye ba nam yang yod ma yin / /
zhes so / /
gang phyir gang gi rang bzhin med nyid na / /
de ni rang bzhin gzhan rkyen ci ltar yin / /
rang bzhin med pa ci ltar gzhan skyed 'gyur / /
bde bar gshegs pas gtan tshigs 'di gsungs so / /
zhes so / /
lhag par bsgom pa dang bskyed pa'i rgyu dmigs pa 'ga' yang med pa na /
gang gis na mtshan ma dang bcas par 'gyur zhes pa mtshan ma med pa'i rnam par thar pa'o / /
rang gi rtog pas mi byed pas / /
'gro ba smon pa dang yang bral / /
zhes pa rgyu ba dang bcas pa dang rgyud med pa'i dngos po ni /
smon pa dang bral pa yin te /
gang las na /
rang gi rtog pa kho nas de ltar gzung ba dang 'dzin par phye ba yin pa'i phyir ro / /
de ltar yang /
shin tu mkhas pa ci ltar yang / /
rang bzhin rnam par dkrugs pa las / /
gzung 'dzin dbye bas sems gcig nyid / /
rnam pa gnyis su snang ba yin / /
de ltar bag chags kyi dbang gis gzung ba dang 'dzin par phye ba las dmigs pa'o zhes pas /
'ga' zhig tu don dam par skye ba med pa'i bye brag gis smon lam dang bcas pa cha shas med pa'i stong pa nyid ni /
smon pa med pa'i rnam par thar pa'o / /
de nas thams cad stong bltas nas / /
zhes pa ni /
stong pa nyid kyi byang chub kyi khyad par las stong pa nyid kyi rnam par thar pa'i sgo bsgoms nas phyi dang nang gi bdag nyid stong par blta'o / /
dang po nyid du'o / /
sngags brjod bya zhes pa la /
nyid ni bsdu ba'i mtha' ste /
des dang por stong par bltas nas sngags brjod par bya'o / /
'o na mngon par 'dod pa'i don ci yin zhe na /
stong pa nyid kyi byang chub kyi sems bsgoms pas gnas yongs su gyur pa'i mtshan nyid kyis sems sbyangs shing dag pa'i rnal 'byor pa dang rjes su mthun par sa bon bsdu ba dang /
byang chub kyi sems kyis gzugs rdzogs nas /
de'i rjes su sngags kyi rnam pas kyang gzhan rnams rnam par sbyong bar byed do / /
oM shU n+ya tA dz+nyA na badzra swa b+hA wAt+ma ko\u0f85haM zhes pa la /
oM shU n+ya tA zhes pa ni zung ste gzugs dang bdag po ni /
oM yig dkar po me long lta bu'i rang bzhin no / /
dz+nyA na badzra zhes pa ni /
A yig kha dog dmar po so sor rtog pa'i rang bzhin no / /
swa b+hA wAt+ma ko zhes pa ni /
hUM yig kha dog nag po shin tu rnam par dag pa'i chos kyi dbyings kyi ye shes kyi rang bzhin no / /
a haM zhes pa ni nga yin no zhes pa ste /
ye shes gsum po'i bdag nyid can bar ma do'i srid pa'o / /
'o na stong pa nyid bsgoms pa las ci ltar gnas gyur pa yin zhe na /
de kho na nyid la 'jug par gsungs te /
shes rab thabs kyi rang bzhin zhi / /
'dir de mchog gi de nyid de / /
gnyis med ye shes de kho na / /
'di ni byang chub sems mchog yin / /
gnas ni yongs su gyur pa ste / /
kun rtog thams cad spangs pa'o / /
'jig rten 'das pa'i ye shes te / /
thub chen chos sku nyid kyang yin / /
zhes pa'o / /
stong pa nyid kyi byang chub kyi sems ni de kho na nyid du 'gyur na /
sa bon bsdu ba dang /
gzugs rdzogs pa dang /
yi ge dgod pa rnams dngos po'i rang bzhin yin na /
ci ltar de kho na nyid yin zhe na /
de la mngon par 'dod pa ni 'di yin te /
'od gsal ba'i rnam pas re pha dang nyi ma dang hUM dang rdo rje'i 'od rnams kyis bdag nyid bsrung bar byas nas /
brtan pa dang g.yo ba gnyis su med pa'i rang bzhin dpal he ru ka sa bon bsdu ba dang /
rnam pa lnga rnam par dag pa'i rang bzhin gzugs rdzogs pa dang /
yi ge dgod pa'i rang bzhin nyid kyis skye mched thams cad rnam par dag pa 'dod pa'i khams kyi dbang phyug dpal he ru ka'i sprul pas 'gro ba'i don byed pa las sa bon bsdu pa la sogs pa rnams snying rje rang bzhin nyid kyi phyir /
byang chub kyi sems de kho na nyid yin pa la skyon med pa kho na'o / /
phyag rgya rgyu dang sbyor bral las / /
rnal 'byor snying rje thabs su 'gyur / /
stong nyid snying rje dbyer med pa / /
'di ni byang chub sems su brjod / /
ces pa'o / /
de nas nyi nas hUM yig gi / /
sngags las 'thon pa'i rdo rje'i gur / /
zhes pa ni /
de nas te de ma thag tu re pha yongs su gyur pas mdun du nyi ma'i dkyil 'khor rnam par bsgoms nas /
de'i steng du hUM yig las skyes pa'i sna tshogs rdo rje /
de'i 'od zer rnams kyis rdo rje'i ra ba dang gur bcings pa la sogs pa bya'o / /
yang na nyi ma la gnas pa'i hU~M yig dang sna tshogs rdo rje yongs su gyur pa las phyag gnyis pa'i skur snang ba bgegs nyams par byed pa /
he ru ka khro bo'i gzugs mche ba bcings pa 'jigs par byed pa /
g.yon rdo rje phur bu 'dzin zhing g.yas na rdo rje thob bsnams pa rnam par bsams nas /
de'i ye shes sems dpa'i 'od zer rnams kyis phyogs bcu'i bgegs rnams bkug ste phur bus gdab par bya'o zhes dgongs so / /
gur gyi nang du ci zhig bya zhe na /
gsungs pa /
chos kyi dbyings gyur bsam bya zhing / /
khang brtsegs yang ni 'byung las skyes / /
zhes pa ste /
gur gyi 'og tu hUM yig gis sprul pa'i rdo rje'i sa gzhi la /
e yig gi rnam pas rdzogs pa'i chos kyi dbyings kyi phyag rgya gru gsum pa /
brtan pa dang g.yo ba'i tshig gi don thams cad kyi gzhir gyur pa'o / /
de'i steng du yaM yig yongs su gyur pa'i rlung gi dkyil 'khor ro / /
de'i steng du re pha las skyes pa'i me'i dkyil 'khor ro / /
de'i steng du paM yig las skyes pa'i chu'i dkyil 'khor ro / /
de'i steng du laM yig las skyes pa'i sa'i dkyil 'khor ro / /
de'i steng du b+hUM yig las skyes pa'i 'khor lo rtsibs drug pa'i steng du a yig las skyes pa'i 'od zer rnams kyis sngar bshad pa'i bar ma do'i srid pa hoHyig gnyis mngal du byas par bkug nas /
aM yig dang gcig tu 'dres par rnam par gyur par bsgoms te /
oM badzra bI dza swa b+hA wAt+ma ko\u0f85haM zhes bya bar bya'o / /
de nas oM yig dang 'khor lo dang 'byung ba'i 'khor lo rnams yongs su gyur pa las khang pa brtsegs pa bsam par bya'o zhes pa'i don to / /
gru bzhi pa la sgo bzhi pa /
do shal snam bu sogs kyis brgyan / /
zhes pa ni go sla'o / /
der ni dbus su pad+ma dmar / /
zhes pa la sogs pa ni /
der khang pa brtsegs pa'i dbus su chos 'byung gi phyag rgya dang rjes su mthun pa'i 'dod chags la sogs pa'i gzugs paM yig yongs su gyur pa las te /
'dod chags chen po'i rang bzhin nyid kyi phyir 'dab ma dmar po'o / /
'dab ma brgyad pa bsam par bya ste /
dmigs par bya'o zhes pa'i don to / /
der ni ze 'bru la gnas pa'i / /
bdud bzhi po ni bsam par bya / /
zhes pa phyi ma'i dus kyi sgom pa pos der pad+ma'i ze 'bru'i dbus su rgyu'i kye rdo rje'i gdan /
dpal he ru ka'i zhabs kyi mthil du son pa nyid las /
'jigs pa'i dbang gis gnas shing ltung ba khengs pa dang bral ba bsam par bya zhing sems par bya'o / /
de la nyon mongs pa'i bdud ni /
sna tshogs mdog gdong gcig pa la lag pa gnyis pa /
lag pa gnyis kyis zhags pa bzung pa'o / /
lha'i bu'i bdud ni /
mdog sngo bsangs rang gzugs nyams kyis phyug cing lag pa gnyis kyis me tog gi mda' dang gzhu 'dzin pa'o / /
phung po'i bdud ni /
mdog nag po lag pa gnyis kyis dgra sta dang zhags pa 'dzin pa'o / /
'chi bdag gi bdud mdog dmar po / /
mche ba gtsigs pa'i gdong /
lag pa gnyis kyis dbyug pa 'dzin pa ste /
'di rnams stan du bting nas gnas par bsam mo / /
'o na ci ltar na 'di rnams kyi gzugs bsgom par gsungs she na /
bden te /
rang bzhin pa ni ma yin gyi mi'i skye bar yid ches pa'i yid ches de rnam par gzhom pa'i slad du 'di rnams kyi gzugs brtag par bya'o / /
bcom ldan 'das kyis gdan gsungs nas /
gau rI la sogs pa rnams kyi /
rgyas par gsungs pa /
tshangs pa dbang po nye dbang drag /
ces pa la sogs pa ste /
tshangs pa la sogs pa lha brgyad po 'di rnams kyi gdong dang lag pa dang dbyibs dang mtshon cha 'dzin pa rnams ni /
'jig rten du ji ltar rab tu grags pa de kho na ltar 'dab ma brgyad po rnams su bsam par bya'o zhes pa khang pa brtsegs pa yang rnam par bsgom par bya ste /
sar+b+ba ta thA ga ta nI la ya badzra swa b+hA wAt+ma ko\u0f85haM zhes pa 'dis rnam par snang mdzad kyi rang bzhin gyi yan lag dang po khong du chud par bya'o / /
da ni gzugs 'od gsal ba la sogs pa'i mtshan nyid rang gi sems la so sor brtag pa'i phyir gsungs pa /
A li kA li zla nyi'i dbus / /
zhes pa la sogs pa ste /
A li yongs su gyur pa'i zla ba'i gzugs kyis A li zla ba'o / /
kA li las nyi ma ni kA li nyi'o / /
de dag yang dag par sbyar ba'i dbus su hUM yig dang aM yig te /
shes rab dang thabs kyi bdag nyid can sa bon gnyis bsam par bya'o / /
gang gi sa bon bsgom par bya zhe na /
gsungs pa /
de dag gis / /
thod pa dang gri gug spro bar bya'o / /
ci ltar gyur pa zhe na /
rang gi sa bon gyis byin gyis brlabs pa ste /
mtshan ma gnyis po rang gi rgyus mtshan pa zhes pa'i don to / /
gsungs pa /
'bras bu la ni rgyus rgyas btab / /
rgyu la 'bras bus rgyas btab po / /
zhes so / /
'dir rgyu dang 'bras bu gnyis su med pa nyid du bstan pa yin no / /
'dis zla ba dang nyi ma'i sa bon bsgoms pa'i dgongs pa ci yin zhe na /
dgos pa gsungs pa /
de la rnam lnga mngon byang chub / /
rnal 'byor rig pas bsgom par bya / /
zhes pa la sogs pa ste /
de la ste der zla ba dang /
nyi ma dang /
sa bon dang /
mtshan ma dang /
rang gi gzugs su ste /
rnam pa lnga rnams kyis mngon par byang chub pa'i sangs rgyas nyid du rnal 'byor rig pas bsgom par bya'o / /
sbyor bar byed pas na rnal 'byor te /
tha mal pa'i phung po la sogs pa rnams 'jig rten las 'das pa'i 'du byed kyi khyad par gyis spyod par 'gyur ro zhes pa rnal 'byor rig go / /
des mngon par byang chub pa bsgom par bya zhes dgongs so / /
'o na tha mal pa'i phung po la sogs pa rnams ci ltar na sbyangs shing skyes pa yin zhe na /
bshad pa'i rgyud las gsungs pa smras pa /
gang dag gang gis 'phel bar 'gyur ba de rnams de la ma bkag par gyur pa yin zhe na /
bud shing bsregs pa'i tshul gyis so / /
zhes pa dang /
phung po 'di rnams sangs rgyas 'di / /
ye shes rnams ni rigs 'di rnams / /
tha mal lus can 'di rnams ni / /
me long la sogs rab tu grags / /
zhes gsungs pa las so / /
'o na 'di rnams me long la sogs pa gang rnams kyis mngon par byang chub pa yin zhe na /
me long mnyam nyid ye shes dag /
zla nyi dag tu rab tu grags / /
zhes bya ba gsungs te /
kun du mthong bar byed cing yid ches par byed pa'i gzugs brnyan las gzhan ma yin pa'i rnam pas dngos po rnams 'dir kun du mthong ngo zhes pas me long gi chos dang bcas pa nyid kyi phyir me long ni zla ba'o / /
me long lta bu'i ye shes ni /
rten cing 'brel bar 'byung ba'i gzugs brnyan dang mthun pa ni me long gi ye shes gzugs kyi phung po'o / /
de rnam par dag pa las A li nyis 'gyur gyi rang bzhin zla ba ste /
'od gsal ba'i sems su bshad pa mya ngan las rnam par grol zhing rnam par rtog pa'i rab rib sel ba nyon mongs pa'i dri ma thams cad dag pa zla ba lta bu'i sems ni zla ba'o / /
chos rnams kyi gzugs brnyan gyi rnam pas mtshungs pa'i dngos po mnyam pa nyid de /
mi 'dra ba ma yin pa ro gcig pa'i tshor ba'i phung po'o / /
bar med par sems can gyi don mdzad pa las ka la sogs pa'i gsal byed nyis 'gyur gyis brgyan pa nyi ma lta bu'i sems ni nyi ma ste /
mi shes pa'i mun pa sel bar byed pa nyid kyi phyir ro / /
de skad du yang /
sems can rjes su 'dzin byed pa'i / /
snying rje rgyun du yang dag 'byung / /
dge chos rnams kyis kun du gang / /
nyon mongs thams cad nges gnon byed / /
ces so / /
lha yi sa bon phyag mtshan gyis / /
zhes pa la /
thabs dang shes rab dag gnyis su med pa nyid las sa bon zhes pa gcig tshig go / /
sa bon ni phyi nas 'chad par 'gyur ba'i lha rgyu'i he ru ka dang /
lha rnams kyi mtshan ma gang yin pa de ni so sor rtog pa'i mtshan nyid du brjod par bya ste bshad par bya'o / /
don ni 'di yin te /
rang gi sa bon yongs su gyur pa'i rang gi mtshan ma ni /
kun du bzang po'i spyod pa bla na med pa kun du sangs rgyas pa'i sa'i mtshan nyid 'du shes kyi phung po rnam par dag pa'i gzugs te /
bsam pa sna tshogs pa'i gdul bya'i sems can gyi phung po la so sor rtog pa'i phyir so sor rtog pa zhes pa'i don to / /
yang gsungs pa /
byang chub spyod dang de bzhin sa / /
ye shes dag pa zag pa med / /
de ni dkyil 'khor gnyis dbus gnas / /
de ni rang gi mtshan mar blta / /
zhes so / /
thams cad gcig nyid nan tan te / /
zhes pa ni /
zla ba dang nyi ma dang sa bon rnams tha dad med pa'i gzugs ni /
sangs rgyas thams cad kyi rang bzhin ma skyes shing ma byas pa rten med pa chos kyi skur bshad de /
de la sems can gyi khams rab tu gnas pa'i phyir na bya ba yin la /
de'i rjes su gnas pa'i phyir na /
bya ba nan tan te /
tha mal pa'i 'du byed log pa'o / /
nan tan zhes pa 'dir tshig snga ma phyis pa ste /
bden 'jigs la /
'jigs pa lta bu'o / /
des na nan tan zhes gsungs pas bya ba nan tan zhes gsungs pa yin no / /
de skad du yang gsungs pa /
sangs rgyas rnams kyi sku gang zhig /
snang ba med cing rten med pa / /
ma skyes ma byas dag pa ste / /
dngos med la sogs rnam par spangs / /
mi chod dbyer med gzung du med / /
thub pa chen po'i chos kyi sku / /
zhes so / /
rdzogs pa dag pa'i chos nyid do / /
zhes pa la /
rdzogs pa ni /
bzhings pa ste /
bcom ldan 'das dpal rgyu'i rdo rje gdul bya'i skye bo dang rjes su mthun pa longs spyod rdzogs pa'i skur bshad pa'i rnam par rdzogs pa'o / /
de yang dag pa'i chos nyid do / /
zhes pa 'dir snga phyi'i tshig rkang pa bzhis bsdus pas dag pa'i chos nyid de /
shin tu dang /
rnam par zhes pa'i tshig snga ma gnyis ni dag pa zhes pa'i rus pa nyid las gzung bar bya la /
nyid ces pa'i skyon yod pa tsam gyi don du yid ches pas na /
dbyings kyi ye shes kyi sgra yang gzung ste /
shin tu rnam par dag pa'i chos kyi dbyings kyi ye shes ni ma yin no / /
rnam par shes pa'i phung po gnas gyur pa rnam pa thams cad kyi mchog dang ldan pa'i lha'i sku zhes pa'i don to / /
yang gsungs pa /
bcom ldan 'das kyi sgrub pa po / /
gzugs brnyan bsgom byar smra ba ci / /
rnam pa kun gyi mchog ldan pa'i / /
rdo rje sems dpa' bsgom par bya / /
zhes so / /
'di rnams kyis ni /
rnam pa lnga rnams kyis rdzogs pa nye bar bsngags pa yin no / /
yang gsungs pa /
sku dang de bzhin gsung gi yang / /
gsang ba spyod yul de nyid rtogs / /
rnam lnga mngon par byang chub pa / /
rnam pa thams cad mchog tu mdzes / /
zhes so / /
de ltar ye shes lnga'i bdag nyid can rdo rje sems dpa' ni ji ltar 'gyur zhe na /
spro dang bsdu ba byas nas ni / /
zhes bya ba la sogs pa gsungs te /
de ltar zhu ba'i gzugs /
thog ma dang tha ma med pa rang bzhin gyis 'od gsal ba'i gzugs las /
'od zer gyi phreng ba rnams kyis rdo rje dkar po rtse lnga pa bsgom par bya zhing 'od zer spros pas sems can gyi khams ma lus pa sbyangs nas de nyid du bsdu bar bya'o zhes pa'i don to / /
gdong ma nas ma skyes pa nyid kyis mi phyed pa ni rdo rje'o / /
sems dpa'i rgyu nyid kyi phyir sems dpa' ste /
mi gnas pa'i mya ngan las 'das pa'i rang bzhin ni rdo rje sems dpa'o / /
rang nyid 'gyur zhes pa ni /
de'i gzugs su 'gyur ba ste /
rnal 'byor pa'i khyad par ro / /
des na rnal 'byor pa de 'dra bar 'gyur ro zhes gsungs so / /
ci'i rnam par 'gyur zhe na /
phyag mtshan zhal sogs sras bzhin te / /
zhes bya ba la /
rigs rgyas par byed pas sras te /
'bras bu kye rdo rje sprul pa'i sku'i rang bzhin no / /
de yang thabs sna tshogs pa rnams kyis sna tshogs pa'i sems can gyi rgyun rgyas par byed pas na /
sras kyi bya ba byed pa'i phyir ro / /
sras te de dang 'dra ba'i phyag mtshan dang / /
zhal la sogs pa rnams kyis nye bar mtshon par bya'o / /
khyad par ni /
zla ba chu shel nor bu'i 'od /
ces pa ste sku mdog dkar po'o / /
de skad du yang gsungs pa /
rdo rje yongs gyur de ma thag /
rdo rje sems dpar bsam par bya / /
rnam pa kun gyi mchog ldan pa / /
zla ba chu shel nor bu'i 'od / /
ces so / /
da ni dkyil 'khor gyi 'khor lo'i bdag nyid kyis sna tshogs pa bskyed pa'i slad du thabs dang shes rab gnyis 'dod chags chen pos snyoms par 'jug pa bstan pa'i phyir /
dga' bas gnyis gnyis snyoms 'jug pas / /
sangs rgyas thams cad bsdu bar bya / /
zhes pa gsungs te /
dga' ba ni 'dod chags chen po'o / /
de'i mtshan ma ni /
zlas dbye ba ste /
dbang po gnyis sbyor ba'o / /
de lta snyoms par zhugs pa ni rjes su zhugs pa'o / /
de yang sangs rgyas ni / /
'byung ba chen po lnga rnam par dag pa'i rang bzhin rnam par snang mdzad la sogs pa rnams so / /
de rnams bsdu bar bya zhes pa ni /
shes rab dang thabs rnam par dag pas nye bar dmigs bzhin pa kun rdzob byang chub sems kyi thig le la /
don dam pa'i bde ba chen po rjes su zhugs pa yod na ro gcig pa'i gzugs su byed do zhes pa'i don to / /
rgyud du yang gsungs pa /
bo la kak+ko la sbyor bas / /
reg pas sra ba'i bag chags kyis / /
sra ba gti mug chos bdag phyir / /
gti mug rnam par snang mdzad 'dod / /
byang sems zhu ba gang gis na / /
zhu ba chu yi khams su 'dod / /
ces pa la sogs pa ni gsang chen nyid kyi phyir bdag gis ni ma bshad do / /
yang na /
dga' bas gnyis gnyis snyoms 'jug pas / /
zhes pa ni gdul bya'i sems can 'dod chags can gyi don du gsungs pa ma yin te /
'di nyid du /
sangs rgyas thams cad bsdu bar bya / /
zhes pas so / /
'dod chags chen po'i sgras sangs rgyas rnams bkug ste zhal du zhugs nas rdo rje'i lam nas phyung ste lha mo'i pad+ma'i nang du byang chub kyi sems zhu ba'i gzugs nyid kyis bsdu bar bya zhing gcig tu 'dres par 'gyur bar bya'o zhes bya'i don to / /
oM sarba ta thA ga tA nu rA ga badzra /
swa b+hA wAt+ma ko\u0f85haM /
zhes pa ni rjes su chags pa rdo rje sems dpa'i rang bzhin te /
yan lag gnyis pa'o / /
'o na sangs rgyas rnams 'dus shing bsdu bar bya ba kho na yin gyi spro ba ni ma yin pas /
'chad par 'gyur ba'i lha mo rnams bskyed par ma grub po zhe na /
bsrub bya srub byed sbyor ba yis / /
zhes bya ba la sogs pa gsungs te /
shes rab bcom ldan 'das bdag med ma'i rnam pa mA ma kI ni bsgrub par bya ba yin la /
thabs bcom ldan 'das he ru ka'i rnam pa rdo rje 'chang ni sgrub par byed pa'o / /
de dag gi sbyor ba ni /
ma rig pa la sogs pa'i rten cing 'brel bar 'byung ba'i gnyen por gyur pa'i lha nyid kyi rnam pa'o / /
'byor bas na sbyor ba ste /
des na srub byed sbyor ba yis ni nyid par bya ba dang nyed par byed pa'i dngos pos lhar rdzogs pa gsungs pa yin no / /
'o na ci don dam pa las 'pho ba lha mo'i 'khor lo spro ba yin nam zhe na /
bde chen go 'phang la bzhugs so / /
zhes bya ba gsungs te /
bde ba chen po'i rgyu nyid kyi phyir / /
bde ba chen po ste kun rdzob bo / /
pad+mar byang sems rnam pa las / /
zhes pa la sogs pa la /
pad+mar ni /
chos kyi dbyings su'am /
gsang ba'i pad+ma'i ze 'bru'i nang du'o / /
byang sems rnam pa ni /
sangs rgyas thams cad dang por zhugs nas byang chub kyi sems kyi thig le zhu ba'i gzugs nyid du gyur pa'o / /
gau rI la sogs rnam pa 'dzin / /
zhes pa 'dis ni 'dod chags dang zhe sdang skye ba dang ldan pa'i sems can 'dul bar bstan pa yin no / /
de skad du yang gsungs pa /
bud med rnam pas 'jig rten dbang / /
khro bo'i rnam pas skrag par byed / /
ces so / /
'di nyid ni /
khyab 'jug gi 'jug pa la zhugs pa rnams khros pas dgug pa dang /
sdig pa can gyi skye bo dgug par bstan pa yin no / /
de nas gau rI sku mdog gnag /
gri gug dang ni nya 'dzin pa / /
zhes bya ba nas brtsams te / /
g.yon pas rdo rje dang bcas pa'i / /
sdigs mdzub mdzad pa bsam par bya / /
zhes pa'i bar du go sla'o / /
gaM tsaM baM zhes pa la sogs ni /
gaM tsaM la sogs pa'i sa bon brgyad po 'di rnams kyis dbyung bar bya zhes pa dbang po dman pa la ltos nas gsungs pa yin te /
sems kyi thig le'i 'od dang kha dog rnams kyang bsam pa'i dbye bas spros pa'i phyir ro / /
gang las dbyung bar bya zhe na /
gnas kyi khyad par gsungs pa /
kak+ko la las rim ji bzhin / /
zhes pa la sogs pa ste /
kak+ko la las ni gsang ba'i pad+ma las so / /
rim ji bzhin ni / /
shar la sogs pa'i phyogs kyi rim pas so / /
gar gyis ni /
'gro ba'i don byed pa'i slad du rdo rje 'chang gi bka' thob na /
dga' ba yang dag par skyes pa zhes pa'i don to / /
ro yi steng du'o zhes pa /
tshangs pa la sogs pa'i gdul bya rnams kyi steng du spro bar bya'o zhes 'brel to / /
'o na byang chub kyi sems kyi rang bzhin rnams ci ltar gaM tsaM la sogs pa las spro bar bya zhes dogs na /
lan ni bshad pa'i rgyud las gsungs pa smras pa /
dang por skyes bu bsam de nas / /
mkha' 'gro ma yi 'khor lo spro / /
rdo rjes rjes chags bya zhing zhu / /
de yang 'dzag bya rgyal bar 'gyur / /
sa bon brgyad po de rnams ni / /
de bzhin gshegs pa'i thig le rnams / /
gaM tsaM baM g+haM paM shaM laM /
DaM sa bon gyis lha mo dbyung / /
dbang dkar gshin rjer chom rkun ma / /
de bzhin tshur ni ro longs ma / /
lus de na lha mo g+ha sma rI / /
de bzhin dbang ldan puk+ka sI / /
byin za'i mtshams su ri khrod ma / /
bden bral du ni gtum mo gzugs / /
g.yung mo yang ni rlung du ste / /
rim pas lha mo'i 'khor lo spro / /
zhes so / /
spyan gsum skra ni gyen du ste / /
zhes pa nas /
smin ma ser skya'o zhes pa'i mthar thug pa ni go sla'o / /
'khor lo 'di ltar rnam bsams nas / /
zhes pa la /
'khor lo ni lha mo'i 'khor lo'o / /
'di ltar rnam bsams ni spyan gsum la sogs pa'i khyad par du 'phags pa bsams nas so / /
spros nas gtso bo dang bcas pa zhu ba zhes sbrel bar bya'o / /
don ni 'di yin te /
de nas mya ngan las 'das pa 'dod pas /
rang gi snying ga'i 'od zer rnams kyis nam mkha' la gnas pa'i hoHyig dmar po gnyis kyi nang du chud pa'i dri za'i sems can zhal gyi lam nas rig ma'i nang du rab tu zhugs pa bsgom par bya'o / /
yang gsung pa /
lha mo'i pad+mar bsam par bya'o / /
'di ni dri za'i sems can bshad / /
dri za shin tu zhugs pa na / /
zhu bar stong pa rjes dran bya / /
zhes so / /
gtso bo rig mar bcas pa dag /
zhu bas 'dod chags chen po las / /
zhes pa la /
de nas gtso bo dang bcas pa ste /
khams gsum gyi bdag nyid dkyil 'khor gyi 'khor lo'i bdag po'o / /
rig ma ni dngos po thams cad rnam par 'byed pa'i mtshan nyid do / /
bcas pa ste gnyis su med pa nyid kyis zhu ba ni 'dam nyid thob pa'o / /
gang las she na /
'dod chags chen po las te /
bde ba chen po las so / /
rang rig pa'i ye shes rjes su zhugs pa las zhes bya ba'i tha tshig go / /
yang na /
'dod chags chen po ni /
sku gsung thugs kyi yi ge gsum gyi snying po hoH yig dmar po gnyis kyi bdag nyid dri za'i sems can no / /
yang gsungs pa /
hoH yig dmar po lta bu'i yig /
snying por sku gsung thugs gnas pa /
'dod chags me yis zhu gyur pa / /
skyes bu bud med zhu bar brjod / /
ces so / /
slar yang gsungs pa /
bsdus nas rgyal ba'i 'khor lo spro / /
sngags kyi yi ges yang dag dbyung / /
dri za yang dag zhugs pa na / /
zhu ba ltung ba rjes dran bya / /
zhes so / /
bag chags kyi dri za'i zhes pa dri za ste bar do'i sems can no / /
de rjes su zhugs pas zhu ba zhes pa'i don to / /
'o na ci /
kha ba lta bu'i las kyang de yang zhu ba yin nam zhe na /
zhu ba mar gyi bum pa bzhin / /
zhes bya ba gsungs te /
zhu ba ni bcom ldan 'das rdo rje 'chang dang bcas pa phung po dang khams dang skye mched dang gzung ba dang 'dzin pa spangs pa don dam pa'i chos kyi skur bshad pa'i go 'phang la rab tu zhugs pa ste /
sems can rnams la snying rje ba'i rlan de nyid las g.yo ba med pa nyid kyis mar gyi bum pa bzhin du mthong ba'o / /
zhu bar gyur nas yang ci ltar sad par 'gyur zhe na /
de mthong puk+ka sI la sogs / /
zhes bya ba la sogs pa gsungs te /
de zhes pa ni /
bcom ldan 'das rig ma dang bcas pa zhu ba'o / /
mthong nas spos mo sngon ni spos mo la sogs pa grwa bzhi'i lha mo tshangs pa'i gnas pa bzhi'i rang bzhin bcom ldan 'das rdo rje 'chang gi sems las byung ba'i dge ba'i chos kyi gzugs rnams so / /
snyan pa ste dang ba'i glu rnams kyis sems can gyi don ni /
'dod chags la sogs pa'i nyon mongs pas bsgribs pa'i skye bo sgrol ba'i don te rgyur rab tu sad par byed do / /
skul bar byed pa ni 'di lta ste /
khyod bzhings rje btsun snying rje'i yid / /
ces bya ba la sogs pa ste /
byams pa'i rang bzhin can puk+ka sIs bskul ba'o / /
snying rje'i rang bzhin sha ba rIs bskul ba ni /
khyod med na ni bdag 'gum pas / /
zhes bya ba la sogs pa gsungs pa yin no / /
dga'i ba'i rang bzhin tsaN+Da lIs bskul ba ni / /
dga' gtso 'jig rten mgron gnyer nas / /
zhes bya ba la sogs pa gsungs pa yin no / /
btang snyoms rang bzhin Dom+bi nIs bskul ba ni / /
bdag gis thugs rje mig 'phrul shes / /
zhes bya ba la sogs pas gsungs pa yin no / /
oM hUM dag gis gri gug dang / /
zhes pa la sogs pa la /
'di ltar bskul ba na /
bcom ldan 'das zhes pa sngon gyi smon las rjes su dran te /
snying rje la zhugs pa /
thugs kar aM yig dang hUM yig gis gri gug dang thod pa'i rnam pa'i thabs dang shes rab kyi mtshan ma gnyis po rnam par bsams nas /
de'i 'od zer gyis ma lus pa'i sems can gyi khams rnam par sbyangs te /
sangs rgyas nyid du rab tu bzhag nas bkug ste /
thabs dang shes rab kyi bdag nyid can gyi mtshan ma de nyid du bzhud cing spros te /
gri gug dang kA pa la'i rnam pa las rang gi lha'i rnam pa dang khro bo'i gdan dang /
phyag rgya dang /
bdud la bzhon pa rnams ni /
zhu ba'i gzugs las so zhes pa'i don to / /
dbus su rkang mthil brla dang ldan / /
g.yon pa'i rkang rtse sna tshogs sa / /
ma 'khrugs shing ni ma log pas / /
phyag rgya khro bo'i gdan du brjod / /
ces gsungs pa las so / /
bcom ldan 'das 'bras bu kye'i rdo rje 'di ci lta bu zhe na / /
zhal brgyad pa la zhabs bzhi pa / /
zhes bya ba la sogs pa gsungs te /
rnam par thar pa brgyad kyi rang bzhin nyid kyi phyir zhal brgyad do / /
bsdu ba'i zhabs kyis 'gro ba'i phyir zhabs bzhi'o / /
bcu drug phyag gis brgyan pa ni stong pa nyid bcu drug rnam par dag pa nyid kyi phyir ro / /
nyi shu rtsa bzhi'i spyan gyis phyug pa ni / /
ye shes gsum gyi rang bzhin gyi spyan gsum gyis so so la mdzes pa nyid kyi phyir ro / /
gzugs dang gzugs med par rtogs pa nyon mongs pa za ba'i phyir sting gi zhal rnam par gtsigs pa zhes pa'i don to / /
g.yas su yang ni dkar ba'i zhal ni / /
g.yas pa thabs kyi cha ste / /
sku rdo rje nyid kyi phyir dkar po'o / /
g.yon pa shes rab kyi cha gsung rdo rje rnam par dag pa nyid kyi phyir dmar po ste /
de bsgom par bya zhes 'brel to / /
spyi bor zhes pa la sogs pa la /
sna tshogs rdo rje ni bya ba nan tan ye shes te /
spyi bor thogs pa zhes pa'i don to / /
mgo bo'i me tog ces pa la sogs pa ni /
'du byed lnga bcu rtsa gcig gi mgo bo bcad nas khyad par 'phags pa'i 'du byed nye bar mtshon pa'i mgo bo'i me tog gi phreng bas brgyan pa ste spras pa zhes pa'i don to / /
lha yi zhes pa la sogs pa ni /
lha ni dpal he ru ka ste /
de bzhin gshegs pa lnga rnams 'chad par 'gyur ba'i phyag rgya'i rnam pas 'dzin par byed do zhes pa'i don to / /
spyi bor thod pa byas pa'o / /
zhes pa kaM ni bde ba chen po ste /
de skyong bar byed do zhes pa ka pA la ste de bzhin gshegs pa rnams so / /
de rnam par dag pa las / /
thod pa'i dum bu ste sor mo lnga rnams kyis spyi bor rnam par bkra ba'i cod pan byas pa'o / /
sgeg pa la sogs ro dang ldan / /
zhes pa la sogs pa la /
sgeg pa la sogs pa rnams kyis snying stobs can gyi dngos pos sgeg pa la sogs pa skye ba can gyi 'jig rten gyi khams kun 'dul bar bstan pa yin no / /
sku mdog gnag cing zhes pa la sogs pa ni /
kha dog thams cad dang bral ba nye bar mtshon pa nyid kyi phyir sku mdog nag po'o / /
'di nyid ni shin tu 'jigs te /
byin pa'i skye bo skug par byed pa'o / /
'khor lo rna cha zhes bya ba la sogs pa rnams kyis ni rgyan 'dod pa'i skye bo dga' ba skyed par byed pa'i rgyan dang ldan pas mi dge ba'i chos mi 'jug par bstan pa yin no / /
rgyud du yang gsungs pa /
bla ma slob dpon 'dod lha la / /
gus pa'i don du 'khor lo 'dzin / /
bla ma rdo rje 'dzin la yang / /
rna bar rna cha rlung dag gi / /
sngags bzlas mgrin pa'i rgyan yin no / /
gdu bu srog chags gsod pa spangs / /
phyag rgya bsten phyir ska rags so / /
'khor lo'i rnam pas mi bskyod pa / /
rna cha'i bdag nyid 'od dpag med / /
mgul gyi phring ba rin chen dbang / /
lag gdub rnam par snang mdzad brjod / /
ska rags la ni don yod gnas / /
phyag rgya lngar ni rnam par nges / /
zhes so / /
de ltar brgyan pa'i bcom ldan 'das sngar bshad pa'i dus kyi rgyab tu zhugs nas lha dang lha min sdigs par mdzad de / /
gdug pa 'dul bar byed pa nyid nges par gsungs pa yin no / /
skyil krung phyed pa'i zhes pa la sogs pa la /
rab tu mi gnas pa'i mya ngan las 'das pa'i mtshan nyid la gnas par byed pa'i bye brag gis dang /
gar gyis bzhugs pa ni /
sangs rgyas thams cad khong du chud pa'i phyir gar ro / /
phrag par 'khyud pa'i bdag med ma / /
zhes bya ba la sogs pa la / /
bdag med ma'i dngos po ni bdag med ma ste /
de nyid shes rab kyi mtshan nyid kyi phyir bud med nyid do / /
des phrag par 'khyud pa ste mgrin pa la'o / /
de de lta bur brjod /
ji skad du brjod par 'gyur zhe na /
spros pa thams cad dang bral ba'i stong pa nyid don dam pa'i ye shes khyab pa'i sku ste don dam pa'o / /
slar yang kun rdzob kyi rnam pas bdag med mar ci ltar 'gyur zhe na /
g.yon na thod pa kha T+wAM ga / /
zhes bya ba la sogs pa gsungs te /
dmigs pa med cing spros pa med pa'i rang bzhin du yod pa ni gdul bya dang rjes su mthun pa las dbang po'i mtshon cha gzhan du rnam pa dang bcas pa'o / /
thod pa dang kha T+wAM ga dang gri gug 'dzin pa ni g.yon dang g.yas kyi phyag mdzes pa'o / /
thod pa la sogs pa rnams kyi rnam par dag pa ni rgyud du gsungs pa las shes par bya'o / /
bdag med ma ni oM yig rnam par dag pa nyid kyis sku mdog nag mo ste /
gdug pa 'dul ba'i phyir /
rab tu 'jigs pa'o / /
rang rig pa'i thar pa'i sgor brtsan pa'i rgyu nyid kyi phyir lha mor gyur zhes pa rnal 'byor pas bsgom par bya'o zhes dgongs pa yin no / /
rje bzhin rgyan dang ldan pa'o / /
zhes pa 'dis ni /
de'i bcom ldan 'das dpal he ru ka dang dbyer med pa'i gzugs nyid du bstan pa yin no / /
rje'i mtshon cha'i khyad par rtogs par bya ba'i phyir /
glang po rta zhes bya ba la sogs pa gsungs te /
de rnams ni nad nye bar mtshon par byed pa nyid kyi phyir / /
gsol bar byed cing / /
thod pa brgyad po sha med cing khrag med pa nyid las dmigs pa med pa'i yan lag tu gyur pa rnams su bzhag nas so / /
skrag pa ni dpa' bo ma yin pa ste /
'chang ba ni 'dzin par mdzad pa zhes pa'i don to / /
g.yas zhes pa phyag rnams kyis te /
'jig rten pa'i tha snyad las grub pa ste /
'jig rten ji bzhin bstan bcos so / /
zhes gsungs pa'i phyir ro / /
sa dang chu zhes pa la sogs pa ni /
sa la sogs pa nas gnod sbyin gyi mthar thug pa rnams ni /
dbang phyug brgyad kyi rang bzhin rnams te /
de rnams sems can gyi bsam pa yongs su sbyin pa las ni sbyin par byed pa yin gyi 'bras bu ni med do zhes bya ba'i mu stegs pa'i 'dod pa yongs su dor nas 'bras bu la ltos pa med pas sam /
grub pa'i gtong ba dang sbyin pa po'i mtshan nyid rab tu bstan pa'o zhes pa'i don to / /
glang po la sogs pa dang /
sa la sogs pa'i yang rnam par dag pa bshad pa'i rgyud kyi rjes su 'brang bar bya ste /
de skad du yang gsungs pa /
glang sogs sems can rnams kyis ni / /
rlung nad nye bar zhi phyir te / /
glo dang dbugs dang de bzhin smyo / /
zad byed mdze dang rkang 'bam dang / /
mcher ba mchin pa'i rang bzhin gyis / /
glang po la sogs rab tu grags / /
sa la sogs pa brgyad nyid kyang / /
dbang phyug brgyad du rab tu grags / /
zhes pa la sogs pa gsungs pa las so / /
spyan dmar zhes bya ba la sogs pa la /
snying rje dang chags pa dang dga' ba'i de nyid las spyan dmar po'o / /
ser skya ni /
shin tu 'od gsal ba nyid kyi smin ma gang gi yin pa ste /
'dir can yig ni bsdu ba'i mtha'o / /
mgo skyes gyen du 'bar ba'o ni gang gi mgo skyes gyen du 'bar ba de lta bur gsungs so / /
dgongs pa ni 'di yin te /
thugs kyi rdo rje'i steng du ye shes sems dpa'i 'od kyi shugs kyis spros shing bteg pa'i snang ba'o zhes pa'i don to / /
de nas rnal 'byor rang nyid 'gyur / /
zhes pa la sogs pa la rnal 'byor pa ni bsgom pa rgyas pa ste /
'di ltar rnam par bsams pas rnam par rtog pa thams cad dang tha mal ba'i bag chags zad pa'i phyir ro / /
gdug pa thams cad des gnod byed pa ni /
bdud thams cad rab tu nyed par byed pa ste /
skye ba 'di nyid du dpal he ru ka nyid du gzhan dang nyid la mngon sum du 'gyur zhing kun nas thob par ro zhes pa ni bsam gtan gyi phan yon no / /
ye shes 'khor lo yang dag par / /
zhes bya ba la sogs pa ni /
de nas dam tshig sems dpa'i thugs kar gnas pa'i ye shes sems dpa'i thugs ka'i pad+ma dang nyi ma la gnas pa'i hUM yig rdo rje las steng du hU~M yig ye shes sems dpa' las spros pa'i 'od zer rnams kyis thog ma med pa nas grub pa'i dpal he ru ka ye shes sems dpa' yang dag par bskul nas /
bdud rtsi lnga dang mchod yon gyis mchod pa byas te /
dzaHhUM baM hoH zhes pa'i sngags brjod pa ste 'don pas /
gau rI la sogs pa'i rnam pa dang /
lcags kyu dang /
zhags pa dang /
lcags sgrog dang /
dril bu'i phyag rgya rnams kyis so / /
rang gi 'khor lo ni dam tshig gi 'khor lo ste /
gcig nyid ni gnyis su med pa nyid do / /
bya ni thob pa ste /
sangs rgyas nyid thob pa zhes pa'i don to / /
de ltar yang bshad pa'i rgyud du gsungs pa /
ye shes 'khor lo cher 'bar ba / /
dam tshig 'khor lor myur bar gzhug / /
rnam gzhan sangs rgyas nyid dang ni / /
byang chub sems dpa' nyid mi 'grub / /
yang na dzaHhUM baM hoHsa dgug /
gau rI sogs bzhis dgug pa dang / /
gzhug par bya ba nyid kyang ste / /
bcing bya rjes su mnyes par bya / /
gau rIs bkug byas chom rkun mas / /
zhags pas bcing zhing ro langs mas / /
lcags sgrog gis bcing g+hasma ris / /
dril bu yis ni dbang du bya / /
zhes so / /
lha mo bzhi po 'di rnams nyid kyis ye shes kyi 'khor lo dgug par nus kyi gzhan gyis ni ma yin no zhes bya ba ni bla ma rnams la dri bar bya ba yin no / /
de ltar ye shes kyi 'khor lo bcug nas /
de'i dpral bar gnas pa'i pad+ma dang zla ba'i dkyil 'khor steng du hUM yongs su gyur pa las sa spyod ma sku mdog dkar mo zhal gcig phyag gnyis ma ste /
phyag na gri gug dang ka pA la /
skyil krung phyed pas gnas pa rnam par snang mdzad kyi rigs las byung ba bsgom par bya'o / /
de ltar mgrin par AH yig yongs su gyur pa las mkha' spyod ma dmar mo ste /
de bzhin du thugs kar hUM yig las skyes pa'i sa 'og na gnas ma nag mo bsgom par bya'o / /
'di rnams thugs ka'i ye shes sems dpa'i 'od zer rnams kyis nam mkha' la gnas pa'i rnam pa can gyi lha mo rnams bkug nas /
sku dang gsung dang thugs la gzhug par bya'o / /
oM yo ga shud+d+ha sar+b+ba d+har+m+ma yo ga shud+d+ho\u0f85haM /
oM sar+b+ba bI ra yo gi nI kA ya wA ka tsit+ta swa b+hA wAt+ma ko\u0f85haM /
zhes brjod do / /
de skad yang gsungs pa /
oM AHhUM gi sngags las ni /
sku gsung de bzhin thugs la ni / /
sa spyod mkha' spyod ma nyid kyang / /
sa 'og gnas ma bsam par bya / /
zhes so / /
da ni dbang po yul dang phung po dang 'byung ba rnams kyi rnam par sbyang ba gsungs so / /
'o na gal te rnam par ma dag pa'i dngos po 'di rnams des ci ltar sbyong bar byed de / /
ma dag pa'i rang bzhin nyid yin pa'i phyir ro / /
'di rnam par dag pa yin na yang spyod do zhes pa 'dis ci bya ste /
nus pa med cing don med pa'i phyir na nye bar thob pa med pa 'o zhe na /
brjod par bya ste /
de ni yang dag pa ma yin te /
gang gi phyir na /
rang bzhin gyis yongs su dag pa kho na'i dngos po rnams kyi gzung ba dang 'dzin pa'i dri ma lhag po rnams kyis dri mar byas pa las spyod par byed pa yin te /
gser la sogs pa bzhin no / /
gang dri ma glo bur ba spyod par mthong zhing 'jig rten du grags pa yin no / /
de ltar yang gsungs pa / /
chu khams gser dang nam mkha' rnams / /
dag pa bzhin du dag par 'dod / /
ces so / /
mig la gti mug rdo rjer gyur / /
zhes bya ba la sogs pa la /
mig dag la ste /
rnam par shes pa'i rten /
gzugs rab tu gsal ba'i mig gi dbang po'o / /
der gti mug rdo rje ma ni gti mug gi gnyen po nyid kyi me long lta bu'i ye shes kyi rang bzhin rnam par snang mdzad kyi rigs las byung ba gsal zhing dri ma med pa'i de bzhin nyid du gyur pa ste song ba'o zhes pa'i don to / /
de ltar rna ba'i rnam par shes pa'i rten sgra rab tu gsal ba'i rna ba'i dbang po dang /
de bzhin du sna'i dbang po dang /
lce'i dbang po dang /
lus kyi dbang po dang /
yid kyi dbang po'o / /
'di rnams gti mug dang /
zhe sdang dang /
ser sna dang /
'dod chags dang /
phrag dog gi gnyen por gyur pa'i gti mug rdo rje ma la sogs pa rnams kyis de'i bdag nyid kyis sbyang bar bya'o / /
dbang po rnams sbyangs nas /
yul sbyong ba gsungs pa / /
gzugs la gau rI sgrar chom rkun / /
zhes pa la sogs pa ste /
de la gzugs ni mig gi dbang po'i spyod yul te /
kha dog dang dbyibs kyi dbyibs dngos po nyi shu rtsa lnga nye bar blangs nas rig par bya'o / /
sgra ni zhes pa sgra ste rna ba'i gzung bya'o / /
de yang snyan pa dang /
mi snyan pa dang /
gnyis ka ma yin pa yang ste rnam pa gsum mo / /
yang rnam pa lnga ste /
'jig rten gyi grags pa dang /
grub pa pas bstan pa dang /
kun brtags pa dang /
'phags pas tha snyad btags pa dang /
'phags pa ma yin pas tha snyad btags pa yang ngo / /
dri ni sna'i dbang pos gzung bar bya ba ste /
dri zhim pa dang /
dri mi zhim pa dang /
gnyis ka ma yin pa yang zhes pa rnam pa gsum mo / /
lhan cig skyes pa dang /
yang dag par sbyar ba can dang /
yongs su gyur pa can te slar yang rnam pa gsum mo / /
lce'i dbang pos gzung bar bya ba ni ro ste kha ba dang /
skyur ba dang /
tsha ba dang /
bska ba dang /
mngar ba dang /
lan tshwa zhes pa drug go /
reg bya ni lus kyi dbang po'i spyod yul te /
'jam pa dang /
rtsub pa dang /
lci ba dang /
yang ba dang /
lhod pa dang /
grang ba dang /
dro ba dang /
bkres pa dang /
skom pa la sogs pa rnam pa nyi shu rtsa lnga'o / /
yid kyis gzung bar bya ba'i chos kyi skye mched pa'i gzugs gcig pu rnam pa lnga ste /
bsdus pa las gyur pa dang /
mngon par skabs yod pa dang /
yang dag par blang pa las byung ba dang /
kun brtags pa dang /
dbang 'byor pa zhes pa rnams so / /
de ltar skye mched drug po rnams la gau rI dang /
chom rkun ma dang /
ro langs ma dang /
g+hasma rI dang /
sa spyod ma dang /
mkha' spyod ma rnams go rims bzhin du bkod pas sbyang bar bya'o / /
'o na ci ltar skye mched sbyong zhe na /
brjod par bya ste /
yul dang yul can 'di rnams kho na'i gzugs nyid kyis ring du rgyas par byed pa de'i phyir skye mched sbyong bar yang brjod do / /
phung po rnam par dag pa gsungs pa / /
gzugs phung rdo rje ma ru 'gyur / /
zhes pa la sogs pa ste /
de la gzugs su rung ba'i mtshan nyid ni gzugs so / /
gzugs su rung ba de ni rnam pa gnyis te /
reg pas gzugs su rung ba dang /
yul dpyad pas gzugs su rung ba'o / /
gang dang gang du lag pa dang rkang pa dang dbyug pa la sogs pa rnams kyis reg na 'jam pa dang sra ba la sogs par dpyad par bya ba reg pas gzugs su rung ba'o / /
mngon du phyogs pa'i yul so sor sngon po dang ser po la sogs par dpyad par bya ba gang yin pa de ni yul dpyad pas gzugs su rung ba'o / /
de la tshor ba ni myong ba'i mtshan nyid de /
dge ba dang mi dge ba dang /
gnyis ma yin pa'i las kyi rjes su mthun pa'i rnam par smin pa'i 'bras bu'i dngos po rnam pa gsum ste /
bde ba dang /
sdug bsngal dang /
gnyis ka ma yin pa'o / /
'du shes ni 'du shes par byed pa'i mtshan nyid de /
mthong ba'i 'du shes dang /
thos pa'i 'du shes dang /
rnam par shes pa'i 'du shes so / /
mthong ba'i 'du shes ni /
mig dang gzugs dang /
thos pa'i 'du shes ni rna ba la brten nas 'dod de /
rang nyid kyis rtogs par byas pa'o / /
rnam par shes pa ni so sor myong ba'o / /
'du byed ni /
mngon par 'du byed pa'i mtshan nyid de /
dge ba 'am /
mi dge ba yang rung ste /
bde ba dang sdug bsngal gyi gnas skabs rnams su sems 'jug par byed pa rnams so / /
rnam par shes pa ni /
rnam par shes pa'i mtshan nyid de /
gang dang gang gis gzugs dang /
sgra dang /
dri dang /
ro dang /
reg bya dang /
chos rnam par shes par byed pa de ni /
rnam par shes pa ste /
rnam par shes pa'i phung po'o / /
'di rnams la rdo rje ma la sogs pa'i lha mo rnams go rims bzhin du rnam par snang mdzad la sogs pa las gzhan ma yin pa'i gzugs kyi dgod bya ste /
de bzhin gshegs pa rnams ni rnal 'byor ma'i gzugs rnams su 'gyur ro / /
de rnams rnam pa dang bcas pa'i phyir na /
ci ltar phung po la sogs pa rnams de bzhin nyid kyi rang bzhin du 'gyur zhe na /
brjod par bya ste /
'dir de bzhin gshegs pa'i sgra ni /
Dit+tha dang /
Di bit+tha la sogs par smra bar bya ba ma yin gyi /
dpal ldan de bzhin nyid du gshegs / /
de bzhin kho nar 'ongs pa yang / /
shes rab ldan pa 'di yis ni / /
de bzhin gshegs zhes mngon brjod bya / /
zhes bcom ldan 'das kyis nges pa'i tshig gis bsgrubs pa yin no / /
de'i phyir /
de bzhin nyid du 'ongs pa las sam /
'ongs pa las de bzhin bu gshegs pa zhes pa ste /
de bzhin gshegs pa'i rigs dang 'brel pa'i gti mug rdo rje ma la sogs pa'i lha mo thams cad ni de bzhin nyid kyi rang bzhin lta bu'o / /
de bzhin nyid du yang ste /
chos thams cad kyi rnam par dag pas dang /
lha rnams kyi chos rnams rnam par sbyang bar bya ba kho na'o / /
de skad du yang gsungs pa /
nges par dngos po thams cad kyi / /
rnam dag de bzhin nyid du brjod / /
phyi nas re re'i dbye ba yis / /
lha rnams kyis ni brjod par bya / /
zhes so / /
da ni gzugs gang yin pa ci yang dung ste /
de thams cad 'byung ba chen po bzhi nye bar blangs nas rig par bya'o zhes 'byung ba chen po kho na gzugs su rnam par rtog pa'i gnas nyid yin pa gcod pa'i phyir /
spos mo ri khrod ma nyid dang / /
zhes bya ba la sogs pa gsungs te /
sbos mo la sogs pa'i mtshams bzhi'i lha mo rnams /
spyan ma la sogs pa rnams las gzhan ma yin pa'i gzugs kyis so / /
sa chu me dang rlung rnams la ni /
sra ba dang /
gsher ba dang /
dro ba dang /
g.yo ba rnams la ste /
brten pa'i spyan ma'i bdag nyid can rnams la'o / /
sbyang slad ces pa /
chos nyid ji lta ba bzhin du khong du chud par bya ba'i don du'o / /
rnal 'byor pas shes pa ni /
blang ba dang dor ba'i gnas de kho na nyid du shes shing bsgom pa'i rnal 'byor dang ldan pa'o / /
dgod bya zhes pa ni /
de rnams su lha mo de rnams dang mi phyed pa'i gzugs su mos par bya'o zhes pa'i don to / /
de nas te /
rnam par dag pa bsgoms pas nyon mongs pa'i sgrib pa dang bral nas /
yang de ma thag tu'o / /
spangs nas de bzhin gshegs pa'i dbang bskur te /
gang las she na /
mngon par rdzogs par byang chub pa zhes bya ba gang yin zhes rnam par dpyod pa'i sngags kyi sgo nas spyad pa spyod pa'i byang chub sems dpas de kho na shes par bya ba yin te /
shes bya'i sgrib pa zad pa'o zhes byas nas /
sangs rgyas kyis dbang bskur ba rab tu bstan pa'i phyir dkyil 'khor 'khor lo'i bdag ces bya ba la sogs pa gsungs te /
dkyil ni snying po ste /
bde ba chen po'i rang bzhin don dam pa pa'i byang chub kyi sems so / /
de len par byed pa'i dkyil 'khor te /
kun rdzob byang chub kyi sems kyi thig le las spros pa'i dpal he ru ka dang lha mo'i tshogs so / /
de nyid gnyis su med cing ro gcig par nye bar mtshon par byed pa nyid kyi phyir 'khor lo'o / /
de'i bdag ste /
de'i rnam pa zhes pa rnal 'byor pa'i khyad par ro / /
ye shes sa bon 'od spros pas / /
zhes pa ni /
thugs rdo rje'i steng du ye shes sems dpa'i yi ge'i 'od zer las spros pa'i lha rnams kyis mkhar bzhugs te /
nam mkha' la gnas pa'i sangs rgyas rnams la dbang gi slad du ste byin gyis brlab pa'i slad du 'am /
rnam par 'gyur ba'i slad du gsol ba gdab pa ste blang bar bya ba'o / /
sangs rgyas de rnams zhes pa la sogs pa la /
de rnams ni /
ye shes sems dpa'i 'od zer gyis gsol ba btab pa can nam mkha' la gnas pa de rnams kyis so / /
he ru ka'i rnam par shes pa ni /
rnal 'byor pa'i mos pa'i dbang las byung ba'i he ru ka'i sku rnams kyis so / /
tshogs na /
sngags la sogs pa'i cho gas bdud rtsi'i bum pa rnams kyis so / /
dbang bskur ro zhes pa ni /
'gro ba ma lus pa'i don thob par byed pas na rgyal srid la dbang bskur ba zhes pa'i don to / /
gau rI sogs dang spyan ma sogs / /
zhes pa la sogs pa la /
dang yig ni bsdu ba la ste /
des na ji ltar sangs rgyas rnams kyis dbang bskur ba de bzhin du /
gau rI la sogs pa dang spyan ma la sogs pa de'i dkyil 'khor ba'i lha mo'i tshogs rnams kyis rab mchod de /
gar dang glu dang /
sil snyan dang /
bkra shis kyi ca co'i sgra dang /
de bzhin du me tog dang /
bdug spos dang /
mar me dang /
dri dang /
zhal zas dang /
gos dang /
rgyan la sogs pa rnams kyis mngon par mchod par byed do zhes bya ba'i don to / /
'o na chu ci zhig gis gang ba'i bum pa rnams kyis dbang bskur ba yin zhe na /
bdud rtsi lnga pos rgyas pa yis / /
zhes bya ba la sogs pa gsungs te /
ye shes lnga'i rang bzhin gyi /
bdud rtsi lnga po skye ba dang /
'chi ba sel ba'i mtshan nyid kyi sa rgyas pa ste /
yongs su gang ba rnams kyis so / /
me tog char ldan pas ni /
lha mo rnams kyis me tog gi char dang ldan pas zhes pa'i don to / /
dgos pa gsungs pa /
rnal 'byor pa ni dbang bskur 'gyur / /
zhes bya ba la sogs pa ste /
sangs rgyas thams cad kyis dbang bskur bas /
rnal 'byor pa phyir mi ldog pa'i rang bzhin du dbang bskur ba yin no / /
dbu rgyan dpal ldan thugs kyis te / /
mi bskyod pa yi dbu rgyan no / /
zhes pa /
'khor ba'i bar du 'gro ba'i don byed pa thob pa'i nga rgyal las g.yo bar bya ba ma yin pa'i rang bzhin nyid nye bar mtshon byed du gyur pa mi bskyod pa'i mtshan ma cod pan la 'gyur te thob par bya zhes pa'i don to / /
de skad du gsungs pa /
rang gi snying ga'i sa bon las spros pa'i 'od zer dang 'od zer gyi gzugs can rnams bkug nas dgyes par byas shing /
dbang bskur bar gsol ba gdab par bya ste /
a b+hi Shiny+tsan+tu maM zhes pa'o / /
sangs rgyas khyed rnams te /
de bzhin gshegs pa thams cad do / /
de nas de bzhin gshegs pa rnams kyis byas pa'i he ru ka'i sku rang gi phyag gis bdud rtsi lnga'i chus gang ba'i bum pa bzang ba rnams kyis dbang bskur bar bya ste /
dbang bskur ba rnams su de'i dbu rgyan la mi bskyod pas rgyas gdab /
oM sarba ta thA ga tA b+hi She ka badzra swa b+hA wAt+ma ko\u0f85haM zhes pa'o / /
bcom ldan 'das kyis dbang bskur ba dang rgyas gdab pa gsungs nas /
lha mo rnams kyis gsungs pa /
gau rI puk+ka sI nyid kyang / /
zhes pa la sogs pa ste /
'dir nyid yig ni nges par gyi don to / /
des na gzugs kyi rang bzhin can gau rI dang /
de bzhin du sa'i rang bzhin can puk+ka sI la thugs kyi dbang po nyid kyis rgyas gdab par bya ba yin gyi /
gzhan rnam par snang mdzad kyis ni ma yin no / /
rnam pa gzhan du na /
ye shes kyi rnam pa dor nas de nyid kyis rtul po nyid kyi skyon las lha mo'i dngos grub nyid ma yin no zhes mi bskyod pa kho nar gsungs so / /
de ltar lha mo thams cad kyi rgyud du gsungs te /
ma log pa'i tshul gyis rgyas gdab par khong du chud par bya'o / /
chom rkun ri khrod ces pa la sogs pa la /
chom rkun ma dang de bzhin du ri khrod ma la sku'i dbang po rnam par snang mdzad do / /
de ltar ro langs ma ni rin chen 'byung ldan te /
ser snas rgyas gdab po / /
gtum mo'i dbu rgyan zhes pa la sogs pa ni /
me'i rang bzhin can gyi dbu rgyan ni rin chen 'byung ldan te /
dbu rgyan ni gtso bo nyid kyis zhes pa'i don to / /
g.yung mo chags pa'i rdo rje can / /
zhes pa ni /
phrag dog gi rang bzhin can gyis rgyas gdab pa ni /
chags pa'i rdo rje can 'od dpag med do zhes pa'i don to / /
g+hasma rI yang dbang bskur gnas /
zhes pa ni /
g+hasma rI'i dbang bskur ba'i gnas su de dang 'dra bar 'od dpag med de /
so sor rtog pa ni /
rdo rje'i dbang bskur ba'i gtso bo yin pa nyid kyi phyir ro / /
rnal 'byor rig ces pa la /
rnal 'byor ni kun rdzob dang don dam pa dag mi phyed par rtogs pa ste /
de la rgyas gdab par bya ba'i lha'i rnam pa ni kun rdzob yin la /
de bzhin gshegs pa rnams kyis rgyas gdab pa ni don dam pa'o / /
de dag gi ro gcig pa'i rnam pa ni sbyor ba ste /
de rig go zhes pa rnal 'byor rig go / /
rtag tu goms pa dang ma bral bas te /
bsgom par bya ba ni dran par bya zhes dgos so / /
de ltar yang gsungs pa /
rigs ni yongs su shes pa'i yang / /
rgyas gdab lha ni grub pa ste / /
rigs 'chol bsgom pa'i rnal 'byor las /
grub pa med cing sgrub po med / /
ces so / /
de nas mchod de bdag nyid ni / /
zhes pa la sogs pa la /
de nas te /
dbang bskur ba'i de ma thag tu mchod pa bya'o / /
de la rang gi snying ga'i ye shes kyi 'od zer gyis spros pa'i lha mo brgyad po rang dang phan tshun dbyer med pa rnams kyis gzung ba'i mchod yon dang /
me tog dang /
spos dang /
mar me dang /
dri dang /
zhal zas dang /
na bza' dang /
rgyan la sogs pa rnams kyis te /
mchod par bya ba dang /
mchod pa po dang mchod pa rnams dmigs pa med pa'i rang bzhin snang brnyan tsam du yang dag par rig nas mchod par bya zhing /
oM sar+b+ba ta thA ga ta pU dzA badzra swa b+hA wAt+ma ko\u0f85haM zhes brjod par bya'o / /
de ltar yang gsungs pa /
ye shes sna tshogs yo byad ni / /
spro byed lha mo brgyad rnams kyi / /
dkyil 'khor dkyil 'khor can bdag gi / /
spyan snga ru ni mchod par bya /
zhes so / /
rim pa 'dis mchod pa ste /
mngon par mchod pa'o / /
bdag nyid ni he ru ka'i gzugs te /
bstod pas zhes pa ni /
sngar bshad pa'i lha mo rnams kyis /
brag ca lta bu'i sgra'i byed par gyur pa rnams kyis kun du dgyes par bya ba ste /
'di ltar tshim par bya'o / /
rnal 'byor ma tshogs grogs mos yongs bskor khyod / /
ces bya ba la sogs pa la /
khyod ni rnal 'byor ma'i tshogs kyis yongs su bskor ba yin te /
de khong du chud pa'i bdag nyid can gyi thugs kyis mchog brnyes pa ste /
sems can yongs su bskyang ba'i slad du bka' thob pa'o / /
'di las na /
khyod yod na rgyu ba dang bcas pa mi rgyu ba'i 'gro ba mdzes par mdzad do / /
nyon mongs pa yongs su zad pa las mchod pa zhes pa'i don to / /
thugs kyi dbang phyug la gnas pa nyid rjes su gnang ba'i bdag nyid chen pos 'gro ba sad par mdzad de /
sgyu ma'i spros pa ltung bar mdzad do / /
rdo rje zhes pa ni bod pa ste /
dbye bar bya ba ma yin pa'i ye shes zhes pa'i don to / /
dgyes mdzod ces bya ba la sogs pa la /
yongs su dgyes par 'gyur ba ste /
he ru ka rdo rje zhes pa ni bod pa'o / /
bstod pa'i mthar /
oM sar+b+ba ta thA ga ta stu ti ra badzre swa b+hA wAt+ma ko\u0f85haM zhes brjod do /
khams gsum par gnas pa nyid kyi rang bzhin las zhes dgongs so / /
da ni thog ma med pa'i dus kyi khams kyi zas kyi bag chags goms pa ldog pa'i don du rnal 'byor pa'i bsam gtan gyi sbyor bas bdud rtsi nye bar longs spyod pa gsungs pa /
bdud rtsi myang ba byas nas ni / /
zhes pa la sogs pa'o / /
de la cho ga ni 'di yin te /
mdun du yaM yig yongs su gyur pa'i rlung gi dkyil 'khor rnam par bsgoms nas /
de'i steng du re phas me 'bar ba'o / /
'bar ba'i steng du a yig las skyes pa'i pad+ma'i snod de /
de'i nang du bzhi mnyam dang /
gla rtsi dang /
ga bur dag mchog gi dbugs dang ldan pa ni /
rang gi sku dang gsung dang thugs rnams kyis so / /
yi ge gsum po byung ba'i rim pas sbyang ba la sogs pa bya ste /
hUM gis sbyang ba dang AHyis sad pa dang /
oM gyis 'bar bar byas nas slar yang yi ge gsum po de rnams kho nas byin gyis brlab par bya'o / /
de nas rang gi snying ga'i ye shes sems dpa'i sa bon las sngar bshad pa'i lha mo brgyad po spros la de rnams kyis bdud rtsi'i snod de blangs nas /
rang gi snying gar sngar bshad pa'i dkyil 'khor gyi 'khor lo rnam par bsams te /
hUM rdo rje'i rtses bdud rtsi myang bar bya'o zhes pa ni cho ga'o / /
de ltar yang gsungs pa /
de nas rlung dang me la gnas pa'i pad+ma'i snod du /
rang byung dang /
bzhi mnyam dang /
gla rtsi dang /
ga pur dag mchog gi dbugs dang ldan pa hUM dang rdo rje dkar po ni sbyong ba dang /
AHyig gis rab tu sad pa dang /
pra Na bas 'bar ba'i snang ba can du byin gyis brlabs shing bsngags so / /
rang gi lce'i pad+ma'i 'dab ma de hUM las byung ba'i rdo rje dkar po des phyi dang nang gi bdag nyid can gyi gzugs rab tu tshim par bya'o zhes so / /
bshad pa'i rgyud du yang gsungs pa /
dbugs dang 'bar ba dang thod pa la sor mo lnga'i sa bon lnga las yang dag par byung ba'i lces bdud rtsi myang bar bya ste /
dpal rdo rje he ru kas so / /
oM sar+b+ba ta thA ga tA mr-i ta swA da na badzra swa b+hA wAt+ma ko\u0f85haM /
'di ltar bdud rtsi myang ba'i mthar thug pa'i yan lag drug bsgom par bstan pa yin te /
de ltar yang gur gyi rgyud du gsungs pa / /
rdo rje rjes su chags par bya / /
sangs rgyas gnas ni rnam par bsgom / /
dbang bskur ba dang bdud rtsi myang / /
mchod bstod yan lag drug nyid do / /
myur du grub pa bcas thob bya / /
yan lag drug bsgom rnal 'byor pa'o / /
khang brtsegs sangs rgyas rnam snang mdzad / /
dbang bskur mi bskyod de bzhin gshegs / /
bdud rtsi myang ba 'od dpag med / /
bstod pa rin chen 'byung dpal lo / /
mchod pa don yod rtag tu bshad / /
rjes chags rdo rje sems dpa'o / /
de ltar yan lag drug la dgod pa yang khong du chud par bya ste /
dang por nag po bsgom par bya / /
gnyis par dmar po rnam par bsgom / /
gsum par ser po bsgom par bya / /
bzhi par ljang gu de bzhin no / /
lnga pa la ni sngon po'i mdog /
drug par yang ni dkar po'i lus / /
rnal 'byor pa yis yan lag drug /
bsgom bya dga' bral mthar de bzhin / /
de ltar yan lag drug bsgom pa nyid kyis bskyed pa'i rim pa rnam par bsgoms nas /
de ma thag tu rdzogs pa'i rim pas ye shes kyi mtshan ma la nye bar dmigs par bya ste /
spros pa thams cad dang bral ba'i don dam pa la 'jog go / /
de ltar bshad pa'i rgyud las gsungs pa /
yan lag drug po nyer skyed byed / /
de 'di nye bar grub pa na / /
dang por sprin dang 'dra bar snang / /
gnyis par du blta bu'o / /
gsum par mkha' snang rnam pa ste / /
bzhi par sgron me 'bar ba yin / /
sprin med nam mkha' lta bur ni / /
rtag tu snang ba lnga pa la / /
phyi nas sgyu lta'i rnam pa dang / /
rmi lam rnam par skad cig 'gyur / /
lte bar gtum mo 'bar ba yis / /
de bzhin gshegs pa lnga rnams bsreg /
spyan la sogs pa lnga bsreg ste / /
ri bong can haM 'dzag pa bsreg /
ces so / /
'dir de kho na nyid bsgoms pas dub pa na ci zhig bya zhe na /
spro dang bsdu ba sngon ma can / /
zhes bya ba la sogs pa gsungs te /
spro ba dang bsdu ba sngon ma can gyi sngags kyi bzlas pa bya ste /
sku dang gsung dang thugs kyi yi ge gsum po rnams las de bzhin gshegs pa rnams dpal he ru ka'i gzugs su phyi rol du spro zhing spros nas yang dag par mchod de /
yi ge gsum gyis sngags kyi sku'i gzugs kyis yongs su gyur pa de rnams slar nang du /
rang gi sku dang gsung dang thugs rdo rje rnams la rab tu gzhug par bya'o / /
de ltar spro ba dang bsdu ba byas nas sngags bzlas te yi ge gsum gyi sngags bzla'o / /
rab tu byin / /
rab tu gyis shig ste /
'jug pa dang /
gnas pa dang /
ldang ba'i rim pas brtan pa ste nyin mtshan rtag tu'o / /
rtse gcig sems kyis zhes pa 'dis ni /
nang gi thun mtshams dran pa dang bral ba khri phrag gnyis la sogs pa'i grangs kyi rim pa bshad pa yin no zhes pa ni sngags bzlas pa'o / /
ye shes sems dpa'i snying zlar gnas /
zhes pa la sogs pa la /
rnal 'byor pas brang la gnas pa'i ye shes sems dpa'i thugs ka'i thig le gang yin pa 'di'o / /
de la sa bon ni he ru kar bshad de /
thig le der song ba ste zhugs pas gnas pa'o / /
sngar bshad pa'i yi ge gsum gyi sngags su ldang bas slar spro bar bya zhes dgongs pa yin no / /
'dir man ngag ni /
dpral ba dang /
mgrin pa dang snying gar gnas pa'i oM AHhUM zhes pa ni khams gsum pa ste /
yid ches mtshan ma sku dang gsung dang thugs su rnam par brtag cing /
ye shes sems dpa'i snying ga las ldang ba gang yin pa'i shes rab kyi 'od zer gyi re khA thur sel dang sbyor bas bkug ste rim gyis oM yig ni AHyig la'o / /
AHyig ni hUM yig la'o / /
hUM yig kyang ye shes sems dpa'i nang du ting nge 'dzin sems dpar brjod pa'i sa bon la bcug nas de yang rim gyis AHyig ni ha yig la ste /
ha yig ni mgo bo la'o / /
de yang stong pa nyid kyi rang bzhin thig le la'o zhes pa thig le 'ba' zhig gi cha rang bzhin gyis 'od gsal ba /
bcom ldan 'das dpal he ru ka'i chos skur rnam par bsgoms nas /
slar yang thig le tsam de las 'gro ba'i don byed pa'i slad du rim gyis snang brnyan tsam gyi thugs dang gsung skur snang ba'i gar mkhan sngags kyi skus spro bar bya zhes pa'o / /
rang bzhin las te ngo bo nyid dran pa las rang bzhin gyi bzlas pa khong du chud par bya /
sngags phreng zhes pa la sogs pa la /
dgongs pa ni 'di yin te /
rang gi snying ga'i ye shes sems dpa'i 'od kyi sgron ma rnams kyis rnam par khyab par byas pas kyang /
sems can gyi khams ma lus pa /
ma lus pa'i nyon mongs pas bsgribs par mthong nas /
rang gi snying ga'i sa bon las spros pa'i sngags kyi phreng ba'i nang du /
'od gsal ba'i ye shes kyi yon tan gyis 'bar ba'i oM de wa pi tsu badzra zhes pa la sogs pa'i yi ge'i phreng ba zhi ba la sogs pa'i las rab 'byams [(]gyi [,]kyi [)]gzugs dang kha dog go / /
'di rnams nyid sems can kun gyi don byed pa can te /
phyi rol du spros nas sems can gyi bya ba bya'o zhes pa 'dis phyi rol du 'gro ba ste song ba'o / /
sngags kyi don rnam pa bzhi shes pa'i rnal 'byor pas srog dang thur sel gyi rlung dag shin tu bsdam pa ste /
bcing bar byas nas slar spro bar bya zhing rang gi snying gar gzhug par bya'o zhes pa'i don to / /
rnam pa gzhan du na rnal 'byor pa 'chi bar 'gyur ro zhes pa dam tshig gi bzlas par khong du chud par bya'o / /
bzlas pa byas nas zhes pa la sogs pa la / /
de ltar bzlas pa'i rnam pa rnam pa gsum byas nas bsod nams bsags par gyur pa gang yin pa de thams cad /
sems can rnams kyis bla na med pa'i 'bras bu thob pa'i phyir du yongs su bsngo bar bya zhing gtong bar bya'o / /
ting nge 'dzin las langs pa na / /
zhes bya ba la sogs pa la /
gang gi tshe rnal 'byor pa ting nge 'dzin gyis dub pa de'i tshe bsam gtan las ldang ba na yang gzhan du g.yeng ba yongs su spangs nas /
sangs rgyas nyid thob par byed pa'i smon lam 'chad par 'gyur ba 'di ni bklag pa ste gdon par bya'o / /
rigs su skye dang zhes pa la sogs pa la /
de yang rigs su ste byang chub sems dpa'i rigs su skye ba'o / /
de bzhin du smyo med ni bag yod par spyod pa can no / /
dam tshig can ni dam tshig gi bsnyen pa can te /
rang bzhin gyi don byed pa'i rgyur byang chub kyi sems yongs su skyong bar byed pa'o / /
kye yi rdo rje ston ni shes rab dang thabs gnyis su med pa'i chos nyid kyi lam ston par byed pa'o / /
brtser ldan ni /
sdug bsngal gsum gyis gdungs pa'i 'gro ba rnams la snying rjes brlan pa'i thugs so / /
bla mar gus ni /
de rdo rje 'dzin pa mngon sum du 'dzin pa'o / /
yang gi sgra las dge ba'i bshes gnyen bkur bar byed pa'o / /
skye ba nas skye ba ni /
skye ba thams cad du ste /
gang byang chub kyi snying po ji srid pa'i bar du gyur cig pa'o / /
lag pas rdo rje dril bu zhes pa la sogs pa la /
rdo rje ni byang chub kyi sems nye bar mtshon par byed pa'o / /
dril bu ni shes rab kyi pha rol tu phyin pa'i rang bzhin te /
snying rje dang shes rab de dag gis mtshan pa'i lag pa gang gi yin pa de de skad du bshad la /
gzhan dag ni 'khrol zhes 'don te /
zab mo'i chos klog pa yang ngo / /
btsun mo ni stong pa nyid yin la /
de'i khu ba ni byang chub kyi sa bon 'byung ba kun du bsrung ba'o / /
de yang dag par 'thung ba ni yongs su za ba ste yongs su skyong ba zhes bya ba'i tha tshig go / /
gang gis skye ba nas skye bar rnam pa de lta bur gyur cig pa'o / /
de nas gtor sogs cho ga zhes bya ba la sogs pa la /
de nas ni de ma thag tu 'dod pa'i don grub pa'i phyir dang /
bgegs nye bar zhi ba'i don du 'byung po thams cad la gtor ma bya'o / /
sogs pa'i sgras ni sbyin sreg dang dkyil 'khor mchod pa la sogs pa gsungs pa yin no / /
de la bshad pa'i rgyud kyi rim pas gtor ma brjod par bya ste /
nam mkha'i phyogs kyi dbus gnas par / /
'dab brgyad pad+ma bsgom par bya / /
dbang po shar gyi 'dab ma la / /
bsams nas mthar byed lho ru dgod / /
nub kyi 'dab mar chu lha ste / /
de bzhin byang du nor sbyin no / /
mer ni me lha che de bzhin / /
bden bral du ni ro zan no / /
rlung du rlung lha bsam byas nas / /
dbang ldan du ni 'byung po'i gtso / /
zla ba nyi ma tshangs lha sogs / /
mchog gi tshangs pa'i mdun na 'don dang ni / /
dga' ldan dang ni 'thab bral gnas / /
rgyal po che las byung ba rnams / /
gzhan gyi sprul pa 'jug pa dang / /
'phrul dga' yi ni lha rnams dang / /
gnas gtsang ma na gang gnas dang /
bde ba can na bde bar gnas / /
'og min na ni gnas pa dang / /
de rnams thams cad steng du ni / /
bsam bya chos 'byung dbus son pa / /
stobs kyi rgyu dang dung skyong dang / /
de bzhin mtha' yas nor rgyas te / /
'jog po dang ni rigs ldan nyid / /
pad chen pad+ma bzang po'o / /
'og gi chos 'byung rnams su yang / /
lha min dmyal ba'i sems can rnams / /
oM las tshangs lha la sogs te / /
hUM las dum bus blangs pa sogs / /
AHlas stobs kyi rgyu sogs rnams / /
zhal gcig phyag ni gnyis pa ste / /
steng gi lha rnams dkar po ste / /
tshangs pa la sogs nag por snang / /
stobs kyi rgyu sogs cher dmar ba / /
rang 'dra'i rig ma rnams kyis 'khyud / /
rdo rje dril bu lag na 'dzin / /
g.yas brkyang gis ni stan la gnas / /
tshangs sogs rtag pas rgyas gdab ste / /
mchod sbyin brgya sogs rdo rje can / /
stobs kyi rgyu sogs mtha' yas kyang / /
thams cad rigs gsum las skyes pa'o / /
gau rI yis ni dgug bya ste / /
chom rkun mas kyang gzhug par bya / /
ro langs lcags sgrog gis bcing ste / /
za nus sil snyan dril bus bya / /
mchod yon zhabs bsil phul de nas / /
sna tshogs gtor ma 'di bsgrub bya / /
rlung me'i dkyil 'khor bsam par bya / /
pad+ma ni /
a las byung ba 'bar bas gdungs pa der / /
bdud rtsi lnga yi cha shas 'di yis bsgrubs / /
bsams nas pra Na ba yis byin brlabs pa'o / /
in+da dza ma dza la dzak+kha b+hU ta bah+ni bA u rAk+kha /
tsan+da /
sudz+dza /
mA da /
bap+pa /
ta la pa tA la /
aSh+Ta /
sap+pa swA hA /
i daM ba liM b+hu ny+dza dzi g+h+ra phUl+la d+hUp+pa mAM sa pi gaM /
am+b+ha /
kAdz+dza /
sa dA khan+ti khu Ni /
phe Ta gA da /
oM a kA ro mu khaM sar+b+ba d+har+m+ma NAM A d+ya nut+pan+na twAta oM AH hUM phaT swA hA /
de nas gshegs su gsol ba ni /
oM badzra sa twa sa ma ya ma nu pA la ya /
badzra sa twa twe no pa tiSh+Tha dr-i D+ho me b+ha wa su to Sh+yo me b+ha wa /
shA shwa to ma b+ha wa /
a nu rak+to me b+ha wa /
hrI da ya me /
a d+hi tiSh+Tha sar+b+ba sid+d+hi m+me pra yats+tsha /
sar+b+ba kArma su tsa me tsit+taM shre yaHku ru hUM ha ha ha ha hoHb+ha ga wA na sar+b+ba ta thA ga ta badzra mA me muny+tsa ma hA sa ma ya twa aH dkyil 'khor dang sbyin sreg la sogs pa'i cho ga rnams ni /
bzang po yongs su 'dzin pa'i rjes su 'brangs nas bya'o / /
ngal bso'i don du zhes pa la sogs pa la /
ngal bso'i don du ste phyi rol gyi rnam par rtog pa'i dra ba las ldog pa'i phyir du sngar dang 'dra bar gong du gsungs pa'i tshul gyis bzlas pa rnam pa gsum po thams cad de /
dkyil 'khor ba'i sngags dang ldan pa'o / /
cho ga bzhin ni mi phyed pa'i yan lag la sogs pa'i khyad par rnams kyis khong du chud par bya'o / /
de ltar bcom ldan 'das kyi sku gnyis nyin mo'i rang bzhin gyis rdzogs par nye bar bstan to / /
da ni spros pa thams cad dang bral ba'i chos kyi skur bshad pa /
cha shas med pa'i stong pa nyid snang ba med pa'i mtshan nyid /
thog ma dang tha mar dmigs pa med pa /
shes rab kyi rang bzhin mtshan mo'i brdas gsungs pa rnam par bsgom par bya ba'i phyir /
thugs ka'i 'khor lor 'jug pa'i mthar / /
zhes bya ba gsungs te /
thugs ka ni ye shes sems dpa'i thig le'o / /
'khor lo ni nyi mar spros pa ste dkyil 'khor gyi 'khor lo'o / /
'jug pa ni rab tu gzhug par bya'o / /
mthar ni nyin mo'i mjug thogs su ste /
mtshan mo shes rab dang thabs su gnyis su med cing ro gcig pa'i bdag nyid kyis nyal bar bya ba yin no zhes bya ba ni shugs kyis blang bar bya'o / /
shes rab thabs bdag ces pa ni /
stong pa nyid dang snying rje dbyer med pa nyid kyis dkyil 'khor gyi 'khor lo'i khyad pa ro / /
bde ba chen po'i rgyud nyid kyi phyir bde ba ste /
mar me la tshe zhes pa 'dir tshe'i rgyu nyid las 'bras bu la nye bar btags pa yin no / /
shes rab thabs bdag kyang de yin la /
bde ba yang ngo zhes pa las 'dzin pa'i bsdu ba'o / /
yang na /
rang rig pa'i bde ba 'byung ba nyid kyi phyir na dkyil 'khor yang bde ba ste /
de ltar gsungs pa /
phyag rgya chen po'i dbang bskur ba / /
ji bzhin ye shes bde chen te / /
de nyid de las rab 'byung phyir / /
gzhan las dkyil 'khor byung ba yin / /
bde ba dmar zhing bde ba ser / /
bde ba ljang zhing bde ba zhes bya ba la sogs pas dkyil 'khor gyi 'khor lo'i rang rig pa'i rang bzhin nyid rig par byas so zhes pa nyal ba'i cho ga'o / /
don dam pa la mngon par 'jug pa las ldog pa ston par byed pa /
glu rnams kyis bskul zhes bya ba la sogs pa ste /
puk+ka sI la sogs pa'i glu rnams kyis bskul ba las rab tu sad de /
snga bar skya rengs shar ba'i dus su bshad pa'i cho ga las te sngar gsungs pa'i rnam pa lngas mngon par rdzogs par byang chub pa'i rim pas stong pa nyid kyi mtshan nyid rab tu gsal ba'i gzugs las longs spyod rdzogs pa dang sprul pa'i sku gnyis kyi rang bzhin nyid kyis langs pa'i kun du spyod pas gnas par bya zhes pa'i don to / /
nus pa rnyed pa na zhes pa ni bsgom pa'i stobs thob pa'o / /
rdzogs par ni phyir mi ldog cing kha na ma tho ba med par sems can gyi don brtsam pa ste bya'o zhes pa byas nas dge zhing zhes bya ba la sogs pa la zhes pa ni rab tu byed pa ste 'dis so / /
dge ba ni mya ngan las 'das pa'i rgyu'o / /
bde ba'i sgrub thabs ni dka' ba med par yongs su brtags pas so / /
byang chub sgrub pa'i thabs ni de lta bu ste ma lus pa'i sems can gyi bde ba chen po sgrub par byed pa ste rang rig pa'i ye shes sgrub par byed pa'o / /
sgrub thabs 'di byas nas te bgyis nas dri ma med cing dri ma dang bral ba kha na ma tho ba med pa'i dge ba gang zhig nye bar bsags pa'i dge ba de yis 'gro ba ste khams gsum pas nam mkha' ste kun du gsal ba thob par gyur cig ces pa mkha' la spyod pa'i grub pa thob par gyur cig ces pa'i don to / /
ye shes sgron ma bris las bdag gis nyer bsags dge ba gang yin pa / /
bsod nams de yis sems can ye shes sgron ma rab tu 'bar gyur cig / /
rgyal po byang chub 'od kyi rjes mthun kho nar bdag gis bgyis pa ste / /
dka' 'grel 'di ni blo zhan rtogs pa'i rgyu ni ci zhig min pa nyid / /
rdo rje'i sgrub pa'i thabs kyi rnam 'grel kha che dngul gyi bum pas mdzad pa rdzogs so // //
rgya gar shar phyogs kyi baN+Di ta chen po /
gnas brtan byang chub sems dpa' nags kyi rin chen zhes bya ba /
bcom ldan 'das dpal rdo rje rnal 'byor ma'i zhabs kyi rdul la yang dag par reg pa'i zhal snga nas dang /
lo tsA ba gzhon nu dpal gyis bsgyur ba'o / /
legs par sbyar la ring du ma 'dris pa / /
de lta na yang sngon gyi dam pa'i srol / /
gso phyir 'di lta bu dag bgyis pa la / /
deng dus mkhas pa'i skye bos bzod par mdzod //
