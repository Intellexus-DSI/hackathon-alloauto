@## /
rgya gar skad du /
Sha Ta ta twa bya bas+thA na /
bod skad du /
de kho na nyid drug rnam par gzhag pa /
dpal rdo rje sems dpa' la phyag 'tshal lo / /
dpal ldan khyab bdag lnga yi dngos / /
ye shes mkha' 'gro la btud de / /
bla ma'i bka' bzhin nyer bsten te / /
de nyid drug 'di bdag gis bya / /
gsang rgyud 'phags pa gdan bzhi las / /
btus te slob ma blo zhan la / /
phan phyir dad pas 'di byas kyang / /
mkhas pas dpyad cing bzod par gsol / /
rdo rje dril bu bgrang phreng dang / /
ye shes dang ni rnam bzhi la / /
bdud rtsi 'dod dang mchod rten gnyis / /
bsnan te drug tu shes par bya / /
dang po rdo rje bsdams pa ni / /
bkrol te lag pa gnyis brkyang nas / /
pad+ma'i lag skor lnga byas te / /
pus mo g.yas g.yon steng du gzhag /
lag mthil gnyis la bsgom pa ni / /
g.yas su nyi ma'i dkyil 'khor dang / /
g.yon du zla ba'i dkyil 'khor dag /
ma dang a las bskyed par bya / /
de steng rdo rje dril bzhag nas / /
hUM dang a las bskyed par bya / /
A li kA li'i sbyor ba yis / /
thabs dang shes rab dngos su ni / /
rtogs te de nyid bsgom par bya'o / /
de nas rdo rje'i de nyid ni / /
bsgom pa'i man ngag 'di lta ste / /
rdo rje'i steng gi rtse lnga la / /
rigs lnga'i lha dang sbyar bar bya / /
dkyil gyi rtse mor rnam snang mdzad / /
shar gyi rtse mor mi bskyod pa / /
lho rtser rin chen 'byung ldan te / /
snang ba mtha' yas nub tu dgod / /
byang du don yod grub pa bsgoms / /
de 'og pad+ma 'dab brgyad la / /
byang chub sems brgyad shes bya ste / /
pad+ma'i phyag dang byams pa dang / /
nam mkha' mdzod dang kun du bzang / /
phyag na rdo rje 'jam dpal dang / /
sgrib sel dang ni sa snying po / /
lha rnams brgyad po 'di dag ni / /
ji bzhin phyogs su bsgom pa yin / /
dbus kyi sgo nga lta bu la / /
ye shes lnga ni bsgom par bya / /
de yi phyi rol phyogs bzhin / /
lcags kyu la sogs rnam bzhi bsgom / /
de 'og 'dab brgyad pad+mar yang / /
sgeg mo la sogs brgyad bsgom pa / /
rgyud las sbas nas ma gsungs kyang / /
man ngag don gyis shes par bya / /
'og gi rtse mo rnam lnga yang / /
bcom ldan mkha' 'gro ma lnga ste / /
dbus rtse ye shes mkha' 'gro ma / /
de yi phyi rol phyogs bzhin / /
shar du rdo rje mkha' 'gro ma / /
de bzhin drag mo byang phyogs te / /
ro langs ma ni nub kyi rtser / /
lho ru gdol pa'i mkha' 'gro ma / /
rdo rje de nyid lha mor bsgom / /
de ltar sum cu rtsa gcig ltar / /
rtogs te rdo rjer bsgoms nas ni / /
hUM gi dbyangs 'di blang byas te / /
sangs rgyas thams cad mnyes par bya / /
hUM /
mdzes pa'i rdo rje gsor nas su / /
sems can thar pa la ni dgod / /
rnam par thar pa chos kyi don / /
rdo rje snying po 'dzin par bya / /
hUM hUM hUM ho ho ho / /
de ni 'khor ba gcod gyur te / /
nyon mongs mun pa bsal byas nas / /
bla med byang chub thob pa dang / /
ye shes snang ba thob par 'gyur / /
rdo rje de nyid ma shes na / /
byang chub dngos grub ring du spangs / /
rdo rje dag par ma gyur na / /
brgya byin mtshon cha rdo rje 'dra / /
de nas dril bu de nyid ni / /
nang gi nam mkha'i khams la ni / /
byang chub snying po gnas pa yin / /
mtshan nyid med par spang ba ni / /
bum pa shes rab bdud rtsi'o / /
de steng 'dab brgyad pad+ma la / /
sa bon brgyad las lha mo brgyad / /
shar du lha mo sgrol ma ste / /
na bza' dkar mo byang gi phyogs / /
nub tu mA ma kI shes bya / /
de bzhin lho ru sangs rgyas spyan / /
me yi mtshams su skul byed ma / /
rdo rje lu gu rgyud dbang ldan / /
khro gnyer ma ni rlung mtshams su / /
bden bral mtshams su rin chen sgron / /
lha mo de brgyad dbus su yang / /
shes rab pha rol phyin pa ste / /
pad+ma rgyas pa'i spyan mnga' ma / /
gzugs rdzogs 'od dang ldan par bsgom / /
steng gi pad+ma 'dab brgyad la / /
sngon bzhin sgeg mo la sogs brgyad / /
rtse lngar mkha' 'gro lnga bsgom / /
dbus kyi lce la ye shes te / /
thams cad 'du dang 'phro bar byed / /
nyi shu rtsa gnyis lhar sbyor ba / /
rnam par dag pa'i dril bu 'di / /
sngags 'di dag ni bzlas nas su / /
phyogs brgyad dag tu len gsum dkrol / /
oM badzra g+haN+De ra Ni ta pra ra Ni ta sarba bud+d+ha pra tsa li te pradz+nyA pA ra mi tA /
nA dA swa b+hA we hUM hUM hUM ho ho ho a swA hA /
shes rab chos kyi dril bu 'di / /
sangs rgyas thams cad blang byas nas / /
mi shes 'dam las bying ba yi / /
sems can sangs rgyas don du dkrol / /
de nyid sbyor ba dman na ni / /
dngos grub ring du mtshon pa ste / /
de nyid med pa'i rnal 'byor pa'i / /
glang chen dril bu dkrol ba 'dra / /
de nas bgrang phreng de nyid kyi / /
yang dag cho ga shes par bya'o / /
shel dang nya phyis mu tig dang / /
dkar po la sogs gzhan yang rung / /
zhi ba'i las la khyad par gsungs / /
gser dang dngul dang zangs ma dang / /
pad+ma'i snying po rgyas pa yin / /
gur gum la sogs dri yis ni / /
byug pa'i ri lu dbang la smos / /
rudwAk+Sha dang lung thang dang / /
mi rus mngon spyod ces su gsungs / /
zhi rgyas dbang dang mngon spyod la / /
po de tses ni las kun byed / /
de yi grangs ni 'di lta ste / /
sngags sgrub pa la lnga bcu dang / /
dbang la de bzhin nyi shu lnga / /
zhi ba la ni brgya phrag ste / /
brgya rtsa brgyad ni rgyas pa'i yin / /
mngon spyod la ni drug cu'o / /
phreng thag dgu sgril byas pa la / /
mdo 'dzin nyis brtsegs shes par bya / /
g.yas pa'i lag mthil nyi ma la / /
AHyig dmar po bsgom par bya / /
g.yon gyi lag mthil zla ba la / /
hUM yig dmar po bsgom nas su / /
sa bon de nyid las bskyed pa / /
g.yas sor rdo rje rtse lnga pa / /
g.yon ni pad+ma 'dab lngar bsgom / /
phreng ba gang yin dkyil bzhag ste / /
rdo rje pad+ma snyim par sbyar / /
ri lu dgra bcom bsgoms nas su / /
phreng thag lha dgur byin gyis brlab / /
mdo 'dzin 'og ma mchod rten te / /
gong ma chos kyi sku ru bsgom / /
bgrang phreng de nyid bsgom nas su / /
sngags 'di yis ni byin gyis brlab / /
oM ya te ya ma hA dz+nyA na sarba bud+d+ha ma hA b+he be ta / /
hUM hUM hUM ho ho ho a swA hA /
chos kyi sku dang mchod rten la / /
dgra bcom bskor ba byed bsams te / /
mchod rten grib ma'ang mi 'gong phyir / /
bsgyur log byas nas phreng ba bgrang / /
phreng ba de rnams bgrang ba yang / /
so so'i khyad par gyis shes te / /
zhi ba'i phreng ba mdzub la bzhag /
de bzhin rgyas pa gung mo ste / /
srin lag la ni dbang du bshad / /
mngon spyod mthe chung shes par bya / /
sgrub pa'i lha gang 'gugs bsams te / /
mthe bong lcags kyis bkug par bsgom / /
de yang lha mo g.yon pas 'dren / /
g.yas pas lha rnams 'dren pa yin / /
de ltar dag pa'i bgrang phreng gis / /
gang 'dod dngos grub 'grub par byed / /
de nyid med pa'i phreng ba ni / /
bud med rgyan gyi do shal 'dra / /
de nas ye shes de nyid ni / /
'di ltar yang dag shes par bya / /
chos kun ye shes gcig pa la / /
khyad par ring thung gyur nas gnas / /
lha dang klu dang gnod sbyin dang / /
dri za dang ni lha min dang / /
nam mkha' lding dang mi'am ci / /
rgyal chen dang ni gang ba bzang / /
lto 'phye dang ni grul bum dang / /
mi dang mi min mkha' 'gro ma / /
byol song dang ni yi dags dang / /
dmyal bar bcas pa'i sems can dang / /
byol song gzugs kyi khyad par dang / /
phra mo sgo nga 'dzin sogs pa'i / /
de rnams g.yo ba thams cad dang / /
mi g.yo ba yi rnam pa yang / /
sa chu me dang rlung gi khams / /
phra mo gtso dang lo ma dang / /
rdo dang bong ba rtse mo sogs / /
thams cad ye shes snang bya yin / /
de yang sems dang ldan pa dang / /
sems pa med pa gnyis su 'dod / /
sems pa dang ldan khyad par ni / /
ye shes bye brag 'di lta ste / /
rgyal chen sum cu rtsa gsum dang / /
'thab bral dang ni dga' ldan dang / /
'phrul dga' gzhan 'phrul dbang byed dang / /
tshangs ris tshangs pa'i mdun na 'don / /
tshangs chen dang ni 'od chung dang / /
dpag med 'od dang 'od gsal dang / /
dge chung dge rgyas tshad med dge /
sprin med dang ni bsod nams skyes / /
'bras bu che dang mi che ba / /
mi gdung ba dang gya nom snang / /
shin tu mthong dang 'og min te / /
nyi shu rtsa gsum lha rnams ni / /
ye shes rags shing zab pa ni / /
nyis 'gyur nyis 'gyur shes par bya / /
de yang rgyal chen rigs bzhi nas / /
gzhan 'phrul dbang byed bar du ni / /
'dod pa lnga yi ye shes dag /
gong nas gong du zab pa yin / /
lha min ye shes khro ba ste / /
yi dags ye shes sme ba yin / /
gti mug ye shes byol song gi /
dmyal ba'i 'jigs pas dub pa yin / /
mi shes ye shes rnam lnga ste / /
glen pa dang ni 'on pa dang / /
lkugs pa dang ni byis pa dang / /
ye shes can dang rnam pa lnga / /
bye brag tu ni shes par bya / /
gzhan yang gnod sbyin la sogs pas / /
rtsa ba'i rgyud las ma gsungs kyang / /
don gyi ye shes khyad par ni / /
rnal 'byor pas ni shes par bya / /
de 'dra'i ye shes de nyid ni / /
rnal 'byor gang gis rtogs gyur pa / /
de ni tshe rabs sa ya stong / /
sangs rgyas shes pas bskul ba'o / /
rnal 'byor gtsug lag las byung ba'i / /
ye shes de nyid mi shes te / /
phyi yi gtsug lag shes na yang / /
gar mkhan cha lugs dang 'dra'o / /
de nas bdud rtsi'i 'od de nyid / /
man ngag 'di ltar shes par bya / /
b+han+d+ha'am nya phyis la sogs pa / /
bdud rtsi lnga dang bsres pa yis / /
bdud rtsi'i 'od kyis bkang byas la / /
sngags dang phyag rgyas dag par bya / /
g.yas pa zla dkyil bsam pa la / /
bdud rtsi'i 'od kyis snod bzhag ste / /
g.yon pa rtse gsum phyag rgya yis / /
snod la reg nas sngags 'di brjod / /
oM ha ho hrIHswA hA /
ha yis kha dog 'phrog pa dang / /
ho yis phyi yi dri ma bsal / /
hrIHyis mthu yang 'joms byed pa / /
rim pa de ni shes par bya / /
de ltar log pa bsal nas su / /
'di ltar yang dag sbyor ba bsgom / /
gzugs ni pad+ma'i dbang phyug ste / /
rnam par snang mdzad dri chu dngos / /
ro ni rdo rje dbang phyug ste / /
sku gsung thugs kyi ngo bor bsam / /
de 'og phyag rgya sngags kyis yang / /
bsrabs nas bdud rtsi 'od du 'grub / /
sa bon suM las bskyed pa yi / /
g.yon pa'i mthil du zla ba bsgom / /
de dkyil bdud rtsi sa bon suM /
bsgoms nas srin lag mtheb rtser sbyar / /
bdud rtsi'i dkyil du phyag rgya de / /
bzhag nas rim pa 'di ltar bsgom / /
hUM las bskyed pa'i mthe bong ni / /
dbang chen sa gzhir bsgom pa dang / /
sum las bskyed pa'i srin lag ni / /
ri rab zur bzhir bsgom par bya / /
srin lag rtser yang suM bsgoms te / /
bdud rtsi'i snying po gsum bzlas nas / /
lan gsum bdun ni bsgrub par bya / /
'khor ba bdud rtsir dmigs nas ni / /
lha dang rnal 'byor mkha' 'gro ma / /
so sor gtor nas mnyes par bya / /
lce dang dpral ba spyi bo la / /
bdud rtsi'i thig le bzhag nas su / /
yi dam lha yang mchod bya zhing / /
dam tshig tsam du btung bar grags / /
gang tshe rnal 'byor tshogs pa'i tshe / /
dbyangs 'di blangs nas gzhan la dbul / /
gzigs shing mdzes pa dam pa'i chos / /
'di la the tshom byar mi rung / /
bram ze khyi dang gdol pa dag / /
rang bzhin gcig tu bsgoms nas gsol / /
rnal 'byor gzhan gyis blang ba yang / /
dbyangs dang phyag rgya shes bya ste / /
g.yas pa pad+ma'i gdan bsgoms nas / /
g.yon gyi rtse gsum phyag rgyas blang / /
bde bar gshegs shing chos kyi mchog /
dri ma med pa'i gnas 'di la gzung dang 'dzin pa rnam grol ba / /
de bzhin nyid de phyag 'tshal lo / /
de ltar man ngag rtogs nas su / /
bdud rtsi'i 'od la brten byas nas / /
'khor ba'i sdug bsngal bcom nas su / /
thar pa'i rtsi ru 'grub pa yin / /
de nyid med pa'i rnal 'byor pa / /
mdangs dang stobs dang longs spyod phyir / /
sred pa'i sgo nas 'thung byed na / /
sems can phal pa'i btung ba 'dra / /
de nas mchod rten de nyid kyang / /
yang dag par ni bsam par bya / /
nang bzhin nam mkha' dang 'dra bar / /
dngos kun stong pa nyid du bsgom / /
rang gi sems dang dbyer med pa'i / /
gdan bcas hUM yig 'dus par bsgom / /
de yi khams gsum 'jig rten ni / /
mchod rten gnas su bsgom par bya / /
sa yi khri 'phang zur bcu gnyis / /
dgug pa'i phyogs brgyad gling yin te / /
bang rim bdun du bsams pa ni / /
gser gyi ri bdun shes par bya / /
dril bu dbyings su bum pa ni / /
lha gnas ri rab bsgom bya ste / /
bum rten 'khor ba gdung ba'i dbyibs / /
klu yi rgyal po nor rgyas yin / /
kha khyer rim pa drug ldan pa / /
'dod ris lha rnams drug tu btags / /
dbus su srog shing yar bsgreng ba / /
bdag med chos nyid zad med bsgom / /
'khor lo bcu bdun gyis brgyan pa / /
gzugs khams gnas bcu bdun du btags / /
chos kyi dbyibs pa yar 'phags pa / /
gzugs med khams bzhir shes par bya / /
de yi steng gi sgo nga'i dbyibs / /
rang gi sems ni sku ru bsgom / /
de la de bzhin gshegs pa dang / /
sangs rgyas byang chub sems dpa' dang / /
rang gi slob dpon yi dam lha / /
bzhugs par dmigs nas rang sems dang / /
dbyer med bsgoms nas phyag byas nas / /
mchod dang bstod pa dbul byas nas / /
bla na med pa'i go 'phang thob / /
gzhan du gzung 'dzin ma spangs par / /
dngos su rtogs nas phyag byas na / /
'khor ba las bsgral mi 'grub ste / /
mu stegs phyag gnas lha rten dang / /
de nyid drug gi rim pa 'di / /
phyi nang gang du sbyor na yang / /
'gal ba med cing dngos grub ster / /
ston pa thun mong bstan phyir ro / /
smr-i ti dz+nyA na kIrti yis / /
slob mas zhus pa 'di byas pa'i / /
dge ba thob pa gang yin pa / /
de yis sems can sangs rgyas shog /
de kho na nyid drug rnam par bzhag pa /
rgya gar gyi mkhan po smr-i ti dz+nyA na kIrtis mdzad pa rdzogs so // //
paN+Di ta de nyid kyis bsgyur cing gtan la phab pa'o // //
