@## / /
rgya gar skad du /
sU trA laM ka ra A di sh+lo ka s+ya dwa ya s+ya byA khyA na /
bod skad du /
mdo sde rgyan gyi tshigs su bcad pa dang po gnyis kyi bshad pa /
'phags pa 'jam dpal gzhon nur gyur pa la phyag 'tshal lo / /
yang dag par rdzogs pa'i byang chub tu mngon par rdzogs par byang chub pa bcom ldan 'das shAkya thub pa thugs rje chen pos gnon pa'i thugs kyis 'gro ba sna tshogs thugs kyis gzung ba'i dbang du mdzad nas chos kyi 'khor lo bskor bar mdzad pa gang la gang gi don du ji ltar gang gis bslab par bya ba'i don bzhi la dgongs nas 'khor rnams la mchog tu zab pa'i don can gyi mdo sde mtha' yas pa ston pa la 'jug par mdzad do / /
dus shin tu yun ring por goms par byas pa'i bsod nams dang ye shes yongs su smin pa'i bsam pa dang ldan pas /
de'i dus na nye ba rnams la yongs su dag pa'i rgyu nyid kyis bsam pa ji lta ba bzhin du don mdzad zin na yang /
ston pa 'gro ba rnams kyi mig gcig tu gyur pa yongs su mya ngan las 'das pa na bdag cag lta bu'i gdul bya'i skye bo yongs su gzung bar bzhed nas yun ring por gnas pa'i don du gang sdud pa pos yang dag par bsdus pa yin no / /
snyigs ma lnga'i dus kyi sha zas sems can gyi tshogs kyi snying po med par gyur pa'i dus kyi tha ma de'i tshe na de'i don rtogs par dka' ba nyid kyi phyir 'bras bu med par gyur pa lta bur yang dag par gzigs nas de bde blag tu rtogs par bya ba'i don du /
'phags pa thogs med kyi sgo nas slob dpon dbyig gnyen la ched du gtad de /
thams cad rjes su gzung bar bya ba'i phyir de nye bar ston pa'i bstan bcos mdo sde rgyan zhes bya ba 'di /
bcom ldan 'das byams pas nye bar bstan pa yin no / /
gang la don dang ldan pa'i ming rnam par [(]shas [,]shes [)]par bya ba'i don du tshigs su bcad pa nye bar bkod de /
don dang ldan pa'i ming rnam par shes pas ni bstan bcos nyan pa po rnams kyis gus pa dang bcas pas 'jug pa'i yul du nye bar 'gro bar byed do / /
'di ltar yang 'dir don gyi rjes su 'gro bar khong du chud par bya ste /
ji ltar rin po che sna tshogs kyi 'od 'phro ba gser gyi rang bzhin gyi gdu bu dang /
dpung rgyan dang /
rna rgyan la sogs pa'i rgyan gyi mchog tu gyur pa'i bud med kyi yan lag rang bzhin gyis nyams dga' bar byed pa /
dpung pa'i yan lag la sogs pa mdzes par byed pa na 'jig rten la mchog tu dga' ba nye bar skyed pa de bzhin du /
nye bar bstan pa'i bstan bcos 'dis mdo sde'i mchog tu zab pa gsal bar byed pa nyid kyis dam pa rnams la mchog tu dga' ba skyed par byed pa'i phyir 'di rgyan nyid dang 'dra ba yin no / /
'o na de gang dag mdo sde'i don ji lta ba bzhin du gsal ba'i 'bras bu nye bar bstan pa la rang nyid 'jug pa la thos pa gcig nas gcig tu brgyud pa las byung ba'i shes rab dri ma med pa can phul du byung ba'i mkhas pa de dag bstan bcos 'di la mi 'jug pa'am /
'jug pa ni ci yod par gyur pa'am /
yod pa'am /
yod par gyur pa ma yin nam /
de'i phyir rgyu mtshan gang gis na 'di nyid khyad par can gyi dga' ba bskyed pa'i rgyu nyid kyis rgyan nyid yin zhes bya ba'i dogs pa bsal ba'i don du phyin ci ma log pa nyid dang /
mi slu ba nyid dang /
don ma lus pa dag bsdus nas thun mong ma yin pa'i rgyu nyid du 'dir bstan pa yin zhes bstan pa'i don du /
don shes don ston zhes bya ba la sogs pa bstan to / /
gang 'dis ni mdo sde'i don ni brgyan par bya ba nyid dang /
bshad pa ni rgyan nyid dang /
de'i rgyu mtshan gong du brjod pa gsum bstan pa yin no / /
de la don ston zhes bya ba ni ston pa nyid kyis nye bar bstan pa'i don ni rtag tu ltos pa dang bcas pa yin pas gang yin zhes bya ba'i dogs pa bsal ba'i phyir de dang 'brel pas khyad par dang bcas pa'i chos nye bar bstan pa'i phyir mdo'i don kho na brgyan par bya ba nyid do / /
mdo'i sde las gzhan pa'i chos ni mdo'i sde bzhin du theg mchog bstan pa'i rnam pa ma yin te /
mdo'i sde kho nas shes par byas pa'i don la dbyangs kyis bsnyad pa'i sde la sogs pa rnam pa 'ga' zhig gis rjes su brjod pa yin pa'i phyir ro / /
de nyid kyi phyir /
theg pa mchog bstan pa zhes brjod par bye ba yin na /
bstan bcos mdzad pas dbyangs kyis bsnyad pa la sogs pa rnam par gcad pa'i phyir 'dir bsgrub pa'i sgra lhag par brjod pa mdzad pa yin no / /
de yang sgrub pas na sgrub pa zhes dngos po sgrub pa bstan pas na mi shes pa shes pa'i don khong du chud par bya'o / /
bsgrub par bya ba yin pas bsgrub pa zhes las su sgrub pa ni shes par bya ba'i ngo bo yin no / /
'dir ni las su bsgrub pa bstan par mngon par 'dod do / /
de'i phyir don ni 'di yin te / /
nyan thos dang rang sangs rgyas kyi byang chub kyi theg pa la ltos nas khyad par can yin pa'i phyir theg mchog ste /
rdzogs pa'i byang chub kyi lam yin no / /
de bstan pa ste bstan par shes par bya'o / /
sgrub pa ni sgrub pa bzhin pa ste /
rjes su gzung bar rang gis mi rtogs pa'i phyir des rtogs par bya ba'i rang bzhin te /
gang la yod pa de la de skad ces bya ste de'i'o / /
dngos po sgrub pa bstan na ni bstan pa'i sgra don du rtogs pa nyid yin pa'i phyir de 'bras bu med par thal ba bzlog par dka'o / /
de bas na de ltar sgrub pa'i sgra nye bar bstan pa'i phyir 'dir khyad par du bcas pa'i chos kyi sgras mdo'i sde kho na mngon par brjod pa yin no / /
de skad du yang 'grel pa mdzad pas chos tshol ba'i le'u las /
the tshom gyi gnyen por ni mdo sde yin te /
gang zhig gang la the tshom za ba de la de don nges par bya ba'i phyir bstan pa'i phyir ro / /
yang na mdo sde ni chos kyi don bstan pa yin no zhes 'chad par 'gyur ba yin no / /
de bas na de lta bu de nyid yin te /
gang gi phyir mkhas pa rnams ni mdo'i sde dang /
dbyangs kyis bsnyad pa dang /
lung du bstan pa la sogs pa dang /
gsung rab kyi rnam pa'i grangs rjod par byed pa na mdo'i sde kho na gtso bo yin pa'i phyir dang por gdon pa yin no / /
de bas na mdo'i sde'i don ni brgyan par bya ba nyid du 'dir brjod pa yin no / /
ston pa'i sgra ni bshad pa'i don yin pa'i phyir de dang de'i rjes su 'brel pa'i don ni bshad par bya ba nyid ma yin nam /
ji ltar na brgyan par bya ba nyid yin zhe na /
gal te don bshad ces bstan pa yin na bden te /
don ston rab tu byed pa zhes bstan pa na /
sgrub bzhin pa'i bshad pa khyad par can dang 'brel par khong du chud par bya ste /
des mkhas pa rnams la dga' ba skyed par byed pa'i phyir /
brgyan par byed pa de'i yul nyid du gyur pa'i don ji ltar na brgyan par bya ba'i bdag nyid du 'gyur ba ma yin /
don 'di nyid bstan bcos mdzad pas gser las brdungs byas 'dra zhing zhes bya ba la sogs pas dpe nye bar bkod pa sngon du 'gro bas /
chos de 'dir bshad pa yang dga' ba'i mchog bskyed do zhes bya ba'i ngag gis ston par 'gyur ro / /
de lta bas na don ston rab tu byed pa zhes bya ba ni 'dir don brgyan par byed pa'i don du shes par bya'o / /
de ltar na su zhig brgyan par byed /
ci zhig brgyan par byed ces bya ba la sogs pa 'grel pa mdzad pas mngon par brjod pa'i dri ba dang /
lan gyi tshig rnams kyi don 'brel pa nyid du 'gyur ba yin no / /
sgra ji bzhin shes pa gang dag gis dgongs pa'i don khong du ma chud na 'grel pa su zhig brgyan par byed /
ci zhig brgyan par byed ces bya ba'i dogs pa gnyis bsal nas /
su zhig byed /
ci zhig byed ces gdon par rnam par brtags pa des ni /
snyom las kyi bde ba la chags pa'i yid can gyis /
rtog pa med pa nyid du khong du chud par byed do / /
sgra ji bzhin par shes pa nyid kyang /
de la ga la yod de /
ci zhig don gyis rgyan du byed / /
gang gi ched du rgyan du byed ces bya ba'i gang gi don ma nges pa nyid kyi phyir ro / /
'dir don ston rab tu byed pa zhes bya ba'i rjes su 'brel pa med par tshig phyi ma dag gi don du rtogs pa ma yin te /
dogs pa nye bar mi byed pa'i phyir ro / /
gzhan yang ci zhig gi don gyis rgyan du byed ces bya ba la /
'dir sgra dran pa la mkhas pa'i mngon pa'i nga rgyal can 'dis kyang don brgyan par bya ba'i bya ba las kyi dngos po thob pas don la zhes gnyis pa'i mtha' can nyid kyis mtshan nyid du thob pa yin na /
drug pa mi 'thad pa nyid du ji ltar mi dpyod /
gang gi tshe brgyan par byed pa zhes bya ba 'di la /
don ston rab tu byed pa zhes bya ba'i don /
ji skad bshad pa'i rigs pas yin pa de'i tshe na bstan par bya ba nyid 'dir las nyid du rtogs pa na don la de dang 'brel pa nyid du rtogs pa'i phyir /
de dang 'brel pa drug pa bstan pa la mi 'thad pa med do / /
de lta bus su zhig brgyan par byed ces bya ba la sogs pa dag rnams ni ji ltar rnam par gzhag par nye bar bstan pa nyid bzang ba dang /
de mdzad pa po'i mngon par 'dod pa yang yin no / /
de bas na de ltar don ston rab tu byed pa /
theg mchog bstan pa'i rnam pa'i chos kyi zhes bya ba ngag gi dum bu 'di tsam gyis brgyan par bya ba nyid ni mdo'i sde'i don yin la /
brgyan nyid ni de nye bar ston par gyur pa'i bstan bcos 'di yin par brjod pa yin no / /
de la phyin ci ma log pa nyid la sogs pa'i rgyu mtshan gang gis brjod pa ste /
da ni de'i don bshad pa'i sgo nas gsal bar bya ste /
mkhas pa thams cad rig pa ma yin pa /
mang du thos pa can yin yang kha cig mi shes pa'i phyir dang /
kha cig la the tshom za ba'i phyir dang /
kha cig la phyin ci log pa'i phyir /
rnam pa gzhan du bshad pa la 'jug par byed pa ni phul du byung ba'i mkhas pa rnams la dga' ba bskyed pa ma yin pa'i phyir /
de dang mi mthun pa'i mtshan nyid la bstan pas 'dir rgyu mtshan dang po phyin ci ma log pa nyid nye bar bstan pa'i don du khyad par can gyis byed pa nges par sgrub pa 'di la /
don shes zhes bya ba la sogs pa smos so / /
'di skad bstan pa yin te /
chos dang /
don dang /
nges pa'i tshig dang /
spobs pa so so yang dag par rig pa dag ma tshang na rnam pa gzhan du nye bar ston pa srid pa'i phyir /
phyin ci log pa nyid du yang 'gyur ba yin na /
'dir ni mdzad pa po sa bcu'i dbang phyug nyid yin pa'i phyir /
de tshang bar yod pa yin pas ji ltar na phyin ci log tu nye bar ston par 'gyur /
'di ltar chos kyi don shes zhes bya ba brjod pas ni /
ston pa po la chos dang don so so yang dag par rig pa tshang ba nyid bstan to / /
ngag dang tshig rnams dri ma med pa zhes bya bas ni /
nges pa'i tshig so so yang dag par rig pa tshang ba nyid do / /
'byor ba'i don tshul bla med gyur pa lnga'i bdag nyid ston par byed ces bya bas ni /
spobs pa so so yang dag par rig pa tshang ba nyid du bstan to / /
ngag las tshig rnams ji ltar tha dad pa yin /
tshig gam ngag gi ngo bo ma gtogs par byas pa'i ngag gam tshig rnams yod par srid pa nyid na ma yin te /
de'i phyir gang yang rung ba bstan par bya ba nyid yin na /
cig car gnyi gar ston par byed ce na /
skyon de dag ni yod pa ma yin te /
tshig gi tshogs las gsal byad kyi tshogs kyi mtshan nyid ni shin tu tha dad pa'i phyir ro / /
'di ltar tshig gi tshogs ni ngag gi tshogs yin la /
gsal byed kyi tshogs ni yi ge'i tshogs yin no / /
de skad du yang /
ming gi tshogs la sogs pa ni / /
ming dang ngag dang yi ge'i tshogs zhes bshad do / /
'dir tshogs ni brjod pa'i tshogs yin par rig par bya'o / /
de'i phyir 'dir ngag dang zhes bya ba'i sgras ni tshig gi tshogs ngag chen po'i ngo bo bstan pa yin par blta bar bya ste /
de nyid kyang khongs su gtogs pa'i ngag yang dag par bsdus pa'i bdag nyid yin pa'i phyir dang /
don rtogs pa'i sgrub par byed pa nyid kyi ngag nyid ni 'dir tshig yin pa'i phyir ro / /
tshogs kyi don ni bsags pa'i don nyid yin pa'i phyir ro / /
tshig rnams zhes bya ba'i sgras ni /
gsal byed kyi tshig gi khongs su gtogs pa'i ngag gi ngo bo yin no / /
dgongs pa 'di nyid kyis kyang dag dang tshig dag ni /
gcig gi tshig dang /
mang po'i tshig gi mtha' can nyid du bstan to / /
ngag chen po ni gcig yin pa'i phyir dang /
khongs su gtogs pa'i ngag rnams ni mang po nyid yin pa'i phyir ro / /
de ltar tha dad pa yin du chug mod /
ngag kho na tshig 'phen pa nyid yin pa'i phyir /
'dir de dag logs shig tu bstan pa ji ltar mi 'thad pa ma yin zhe na ma yin te sgra gzhan gyi don gyis nye bar bstan pa yin yang /
rang gi sgras mngon par brjod pa mthong ba'i phyir te /
dper na bram ze rnams 'ongs so / /
gnas 'jog kyang 'ongs so zhes bya ba lta bu'o / /
de ni der gtso bo nyid du ston pa lhur len pa'i phyir skyon de med pa yin no zhe'o / /
'dir yang de rnams gtso bo nyid du gyur pa yang ci /
'di'i rgyu mtshan nyid du ci'i phyir khas blang bar bya ba ma yin te /
de'i dbang gis ngag ni ches gzung bar bya ba nyid du 'gyur ba'i phyir ro / /
gang gi phyir skyon dang ldan pa'i khongs su gtogs pa'i ngag can gyi ngag chen po de ni mkhas pa rnams kyis gzung ba ma yin pa nyid yin la gang la yon tan dang ldan par 'jug pa de ni gzung bar bya ba kho na yin no / /
de la yan lag brgyad kyi ngag ni de'i mi mthun pa'i phyogs kyi dri ma dang bral ba'i phyir dri ma med pa'o / /
'di lta ste /
grong khyer pa ni mi zhan pa gang yin pa ste /
'khor la khyab pa'i phyir ro / /
snyan cing 'jebs pa ni snyan pa gang yin pa ste /
yi ge mi rtsub pa nyid kyi phyir ro / /
rnam par gsal ba ni legs par bshad pa gang yin pa ste /
yi ge legs par nges par bshad pa nyid kyi phyir ro / /
rnam par rig par byed pa ni /
yi ge grags pa gang yin pa ste /
grags pa nyid mngon par brjod pa nyid kyi phyir ro / /
mnyan par 'os pa ni ji ltar rigs pa gang yin pa ste /
gdul bya dang rjes su mthun pa'i phyir ro / /
rten med pa ni zang zing med pa gang yin pa ste /
rnyed pa dang bkur sti dang /
tshigs su bcad pa dag la rten pa med pa nyid kyi phyir ro / /
mi mthun pa med pa ni ran pa gang yin pa ste mi ran pa ma yin pa nyid kyi phyir te /
de las cig shos ni skyo ba skyed par byed pa nyid kyis mi mthun pa'i phyir ro / /
gtugs pa med pa ni yangs pa gang yin pa ste /
tshad mas yongs su dag pa'i don mngon par brjod pa nyid kyi phyir ro / /
bstan bcos mdzad pa pos /
rgyal sras tshig ni mi zhan pa / /
snyan cing legs bshad grags pa dang / /
ci rigs pa dang zang zing med / /
ran cing de bzhin spangs pa yin / /
zhes bya ba 'dis /
ngag phun sum tshogs pa 'di nyid ston par gyur pa yin no / /
tshig rnams kyi yan lag brgyad ni snga ma ji lta ba bzhin du dri ba med pa'i zhabs yin no / /
'di lta ste /
rigs pa ni gang dag tshad ma rnams dang mi 'gal ba'i don nye bar brjod pa nyid do / /
'brel pa ni ji ltar mdor bstan pa bzhin du don rgyas par bstan pa gang dag yin pa'o / /
mthun pa'i gang zag theg pa gsum dang mi 'gal bar 'jug pa nyid do / /
rung ba ni bde ba la brten pa gang yin pa ste /
sgra nyam nga ba med pa'i phyir ro / /
'byor pa ni gang dag grags pa'i don gyis don dang ldan pa nyid do / /
'phrod pa ni rigs pa gang yin pa ste /
gdul bya dang rjes su mthun pa nyid kyi phyir ro / /
'tsham pa ni gang dag mya ngan las 'das pa'i dbang du byas nas 'jug pa'o / /
'grus skyong gi yan lag gi tshogs su gyur pa ni gang dag slob pa'i 'phags pa'i lam yan lag brgyad dang rjes su mthun pa'i phyir ro / /
rab tu dbye ba 'di nyid /
bstan dang de bzhin bshad pa dang / /
theg dang mthun dang bde ba dang / /
grags pa dang ni ci rigs dang / /
nges par 'byung dang mthun pa'i phyir / /
de 'dir sems dpa' mchog rnams kyi / /
yi ge phun sum tshogs pa yin / /
zhes bya ba'i tshigs su bcad pa phyed dang gnyis kyis bstan bcos mdzad pa po ston par 'gyur ro / /
de'i phyir 'dir don ni 'di yin te /
gang zhig don shes pa yin zhing de lta bu'i ngag dang /
tshig rnams kyi mdo sde'i don ston pa la 'jug pa de ni ji ltar na rnam pa gzhan du bshad pa'i dogs pa byed /
don shes pa nyid kyis na de mi shes pa dang /
the tshom za ba dang /
phyin ci log rnams bsal ba yin par mtshon par byed do / /
ngag dang tshig rnams dri med ces bshad pas ni /
skyon de rnams dang ldan pa nyid kyang rnam pa gzhan du 'chad par 'gyur ro / /
de ltar phyin ci ma log pa nyid bsgrubs pa yin no / /
don shes pa'i spobs pa dang ldan zhing /
gzhan khong du chud par byed pa la mkhas pa yin yang /
slu bar bsams nas 'jug pa ma yin nam /
gang gis na 'dir phyin ci ma log pa nyid du nges par bshad par 'gyur ba ji ltar na rnam pa gzhan du yang 'chad pa mi srid pa nyid ces bya ba'i dogs pa de bsal ba'i phyir /
dgos pa dang de'i rgyu bshad pa'i sgo nas rgyu mtshan gnyis pa mi slu ba nyid /
sdug bsngal bsgral phyir zhes bya ba la sogs pa smos so / /
'di skad bstan pa yin te /
gang gi phyir bskal pa du mar sdug bsngal ba'i skye bo la dmigs pa'i snying rje 'bad par goms pa las gang zhig de'i bdag nyid du gyur pa na nye bar bstan pa la 'jug pa de gang gis na slu bar byed par 'gyur ba /
ji ltar na sdug bsngal bsgral ba las gzhan pa'i dgos pa rtsed mo la sogs pa 'dod par byed /
de'i phyir de'i bshad pa ni mi slu bar byed pa kho na'o / /
sgrub pa la ltos nas sdug bsngal mtshams nyid du rtogs pa'i phyir 'byung khung gi lnga pa sdug bsngal las zhes bstan par rigs pa ma yin nam /
ji ltar na sdug bsngal gyi zhes bstan /
sdug bsngal ba'i skye bo ni sdug bsngal las bsgral bar bya ba nyid yin no zhe na /
skyon de dag med de /
sdug bsngal gyi mtshams dang /
de dang ldan pa la 'brel pa srid pa'i phyir ro / /
gang gi phyir 'dod pas byed pa rnams 'jug pa de'i phyir /
'dis 'brel pa 'dod pa tsam la rag las pa'i drug pa 'thad pa kho na'o / /
yang na bsgral ba'i byed pa po ni sdug bsngal las gzhan pa'i sdug bsngal ba'i bdag la sogs pa yang dag par med par bstan pa'i phyir de ltar bstan pa yin no / /
gang yang /
bdag tu lta ba bdag nyid bdag mtshan min / /
ngan par gnas men mtshan nyid mi 'dra'i phyir / /
gnyis las gzhan med de ni nor pa skyes / /
de phyir thar pa nor pa zad tsam yin / /
zhes bstan par 'gyur ro / /
de ltar na sdug bsngal bsgral phyir zhes bya ba 'dir /
'khrul pa zad phyir zhes bya ba'i don du gnas pa yin no / /
sdug bsngal zhes bya ba'i tshig gis ni kun rdzob tu de nyid mngon par brjod pa yin no / /
de ltar na thams cad legs par gnas pa yin no / /
'di dag ni rtogs zin to / /
gal te rig bya rig pa dang /
snying rje'i rang bzhin can sdug bsngal zad pa nyid kyi 'bras bu rnams gzhan dag la sbyin pa'i don du nye bar bstan pa la 'jug pa ni phyin ci ma log pa nyid dang mi slu bar byed pa la brten pa yin te /
de'i phyir der da ltar thos pa dang ldan pa yin yang /
de'i 'bras bu grub pa ji ltar na mthong ba yin /
de'i phyir bstod pa 'di 'ba' zhig nye bar mtshon pa yin no zhes /
phyi ma'i dus su sgro 'dogs pa rnam par gcad pa'i don du de 'jug pa'i rgyu mtshan gdul bya skal ba dang ldan pa nyid bstan pa'i don du /
de yis 'gro ba'i sems can la / /
zhes bya ba smos so / /
'dir skal ba dang ldan pa nyid kyang de'i ngang tshul can du sgrub pa'i rkyen gyis bsgrub pa nyid do / /
de la brten nas nye bar bstan pa 'bras bu dang bcas pa kho na ste /
de ltar na cung zad kyang chad pa med do / /
gang phyir sprin las char 'bab kyang / /
sa bon min las mi 'byung ltar / /
sangs rgyas rnams ni 'byung na yang / /
skal ba med pas 'bras mi myong / /
zhes bshad pa yin no / /
de ltar na rgyan nyid la phyin ci ma log pa nyid dang mi slu bar byed pa nyid kyi rgyu mtshan bstan nas / /
gsum pa don ma lus pa nyid de ston par bzhed nas /
'byor pa'i zhes pa la sogs pa smos te /
gsung rab la ni gang gi de ma bstan na /
'di'i don ma rdzogs par 'gyur ba /
don rnam pa lngas lhag pa'i shes bya srid pa'am /
nye bar bstan pa srid pa yod pa ni ma yin te /
thams cad kun nas nyon mongs pa dang /
rnam par byang ba dag gis bsdus pa'i phyir ro / /
de la kun nas nyon mongs pa ni bsgrub par bya ba dang /
bye brag tu shes par bya ba dang bsam par bya ba don gsum gyis bstan to / /
rnam par byang ba ni bsam gyis mi khyab pa dang /
yongs su grub pa gnyis kyis bstan to / /
de ston pa'i nus pa dang ldan pa ni 'di nyid yin te /
ting nge 'dzin dang gzungs rab tu thob pa'i phyir ro / /
de'i phyir ji ltar na /
gzhan gyis bshad pa rnams don ma lus par gsal bar byed pa'i 'bras bu can du 'gyur /
de lta bas na ji skad bshad pa'i rgyu rnams kyi nye bar bstan pa'i bsnyan bcos 'di mkhas pa rnams la khyad par gyi dga' ba bskyed pa'i rgyu yin pa'i phyir rgyan nyid dang 'dra ba ni rigs pa kho na yin no / /
khyad par can gyi dga' ba'i rgyu de nyid kho na don rnam pa lnga'i dbang du byas nas /
bcom ldan 'das kyis bstan pa'i chos bshad pa'i bstan bcos 'di la go rims bzhin du /
gser las brdungs byas 'dra zhes bya ba la sogs pa'i dpe lngas bsgrub pa'i don du /
gser las brdungs byas 'dra zhes bya ba la sogs pa smos so / /
de la don rnam pa lnga ji 'dra ba yin zhe na /
rgyu mtshan dang /
ming dang /
rnam par rtog pa dang /
de bzhin nyid dang /
yang dag pa'i ye shes zhes ba'o / /
de la rgyu mtshan ni kun gzhi rnam par shes pa dang /
nyon mongs pa can gyi yid dang /
'jug pa'i rnam par shes pa'i rgyu mtshan nyid ni 'di phan tshun rgyu nyid yin pa'i phyir ro / /
ming ni rgyu mtshan de nyid brjod par bya ba ma yin yang mig btsums byed pa bzhin du yang dag par mtshon par byed pa'i brjod pa gang yin pa'o / /
rnam par rtog pa ni ji skad bshad pa'i rgyu mtshan gyi rang bzhin dang /
khyad par du rnam par rtog pa ste /
khams gsum pa dang mtshungs par ldan pa'i sems dang sems las byung ba'o / /
de bzhin nyid ni stong pa nyid do / /
yang dag pa'i ye shes ni de bzhin nyid la dmigs pa'i 'jig rten las 'das pa'i ye shes so / /
de rnams kyi go rims ni 'di nyid kho na yin te /
'di ltar kun nas nyon mongs pa'i gdags pa'i gzhi yin pa'i phyir dang por rgyu mtshan no / /
kun nas nyon mongs pa gdags pa nyid kyi phyir /
de ma thag tu ming ngo / /
ming ji lta ba bzhin du kun nas nyon mongs pa'i gzhir rnam par rtog pa'i phyir /
de'i 'og tu rnam par rtog pa'o / /
kun nas nyon mongs pa de yang de bzhin nyid la yang dag pa'i ye shes kyis 'gog pa nyid yin pa de'i phyir /
de'i rjes la de bzhin nyid dang /
yang dag pa'i ye shes yin no / /
'grel pa mdzad pas ni rgyu mtshan la bsgrub par bya ba zhes bya bar bstan te /
gzhan gyi dbang gi ngo bo nyid kyi rgyu dang rkyen las nges par 'byung ba'i phyir /
gser las brdungs byas 'dra ba'o / /
gang gi phyir gser ni gdu bu dang /
rna rgyan dang /
dpung rgyan la sogs pa nyid du rang bzhin gyis grub pa'i ngo bo ma yin te /
bsreg pa dang bcad pa dang chus bran pa dang /
brdung ba la sogs pa'i rkyen rnams don med par thal ba'i phyir ro / /
ming ni bye brag tu shes par bya ba zhes bya ba ste /
gang gi phyir ming ni mar me bzhin du rung ba nyid kyis don shes par byed pa ni ma yin te /
brda rig pa bzhin du brda ma rig pas kyang don rtogs pa skye bar thal ba'i phyir ro / /
'o na ci zhe na /
'di ni 'di'i brjod bya /
'di ni 'di'i rjod par byed pa zhes skyes bu'i 'dod pas brtags pa'i brjod bya rjod byed kyi 'brel pa shes pas so / /
de nyid kyi phyir ming ji lta ba'i don ni mi srid pa'i phyir don gyi dbang du byas nas /
'di kun brtags pa'i rang bzhin gyi khongs su 'dus par gzhan gyis brjod pa yin gyi /
rang gi ngo bos ni ma yin te /
rnam par rig pa'i ngo bo nyid yin pas de ni brtags pa nyid ma yin pa'i phyir ro / /
shes pa de nyid kyang bye brag tu shes pa ste /
de yang brda shes pa bye brag tu shes pa po la ltos nas /
gzhan la 'gyur ba de'i phyir bye brag tu shes par bya zhes bstan te pad+ma rgyas pa bzhin no / /
gang gi phyir pad+ma ni 'byed par byed pa skyes bu'i lag pa dang /
nyi ma'i 'od zer dang /
yongs su 'brel pa la ltos pa med par rnam par dbye ba'i mtshan nyid can gyis bye brag tu shes par bya ba'i yul du thob pa ma yin no / /
rnam par rtog pa ni bsam par bya ba zhes bya ste /
'dus ma byas kyi khams la 'jug par bya ba'i phyir /
dam pa'i chos thos pa las byung ba'i tshul bzhin yid la byed pas /
de ni gdon mi za bar bsam par bya ba nyid yin pa'i phyir ro / /
rnam par rtog pa spangs pa med par ni 'dus ma byas kyi dbyings la 'jug par 'gyur ba ma yin no / /
rnam par rtog pa yang thog ma med pa ma rig pa'i bag chags kyi dbang gis brdzun pa yin yang rgyu mtshan la rang bzhin dang khyad par dag gi ming ji lta ba bzhin du bden pa nyid du mngon par zhen pas 'jug pa ni bdag nyid nye bar zhi ba'i thabs rig pa dang /
rjes su mthun pa'i rnam par dpyod pa med par spong ba ma yin no / /
ji skad du rgyu gnyis dang rkyen gnyis dag gis yang dag par mthong ba skye ste /
pha rol gyis bstan pa dang bdag nyid la tshul bzhin yid la byed pa'o zhes gsungs so / /
de ma spangs na yang kun nas nyon mongs pa kho na mngon du byed par 'gyur gyi /
rnam par byang ba'i bde ba ni ma yin pa'i phyir kun nas nyon mongs pa spangs pa dang /
rnam par byang ba thob par bya ba'i phyir rnam par rtog pa ni /
ming ji lta ba ni yul med pa nyid du bsam par bya ba ste /
kha zas g.yos legs bzhin no / /
gang gi phyir kha zas legs par rang bzhin dang /
khyad par dag tu ma bsams par g.yos legs pa'am /
de nye bar longs spyad pa'i bde ba la chags pa'i yid can gyi bde ba sgrub par gyur pa ni ma yin no / /
des na de yang bsam par bya ba yin zhes grags pa'i phyir 'dir dper gyur pa yin no / /
de'i phyir de ltar gsung rab las bstan pa'i rgyu mtshan dang /
ming dang /
rnam par rtog pa'i don gsum ni /
dpe gsum gyis bsgrub bya dang /
bye brag tu shes par bya ba dang /
bsam par bya ba nyid du bstan pa'i dbang du byas nas chos bstan par 'jug pas ji ston par 'gyur zhe na /
kun nas nyon mongs pa dang /
de'i tha snyad do / /
de la rgyu mtshan ni kun nas nyon mongs pa'o / /
ming dang rnam par rtog pa dag ni de'i tha snyad yin te /
de dag gis de nyid rang bzhin dang /
khyad par du tha snyad du btags pa'i phyir ro / /
de tsam kho na 'khor ba yin te /
'di tha snyad du bya ba dang /
tha snyad dag las lhag par 'gyur ba rigs pa ma yin no / /
de la sgrub par byed pa zhes bya bar brjod pa dang 'brel pas yang dag pa ma yin pa'i kun du rtog pa mtshan nyid kyis kun nas nyon mongs pa rgyu med pa can du rtog pa bsal bar mdzad pa yin te rang gi ngo bo sgrub pa'i phyir /
gzhan la ltos pa kho na de ltar bsnyad pa'i yul yin pa'i phyir ro / /
rgyu mtshan zhes bya ba ni mi mthun pa'i rgyu can du rtog pa bsal ba yin te /
gang gi phyir de las gzhan pa'i rgyu mtshan nyid du srid pa yin na /
rgyun la brten nas phan tshun rgyu nyid du bsams nas de nyid rgyu mtshan nyid mngon par brjod par rigs pa ma yin no / /
de nyid kyi phyir rang bzhin med pa nyid du yongs su bstan pas 'di snying rje can la brdzun pa nyid kyis mi skrag pa'i yul du yang bstan pa yin no / /
gang yang /
rang dang rang gi bdag nyid du / /
med phyir rang gi ngo bo la / /
mi gnas phyir dang 'dzin bzhin du / /
med phyir ngo bo nyid med 'dod / /
phyi ma phyi ma'i rten yin pas / /
ngo bo nyid med med pa yi / /
skye med 'gag med gzod nas zhi / /
rang bzhin mya ngan 'das pa 'grub / /
ces ston par 'gyur ro / /
de nyid kyi phyir yang dag pa ma yin pa'i kun tu rtog pa yang dag par rang bzhin med pa yin yang /
byis pa'i skye bo rang bzhin nyid kyis zhen pa de'i zhen pa nyid bsal ba'i don du /
'di thams cad ni ming tsam ste /
'di lta ste /
mig dang gzugs nas yid dang chos kyi bar du'o / /
ming ni gang dang gang dag gis / /
chos ni gang dang gang brjod pa / /
de la de ni yod ma yin / /
de ni chos rnams chos nyid do / /
ming nyid ming gis stong pa ste / /
ming min la ni ming yod min / /
chos kun ming dang bral ba ste / /
ming ni kun du brtags pa yin / /
zhes bya ba'i phyogs la ming gi bdag nyid kyis tha snyad bye brag tu shes par bya ba nyid du bstan pa'i phyir brdzun pa'i yul can du bstan pa yin no / /
gang gi phyir rang bzhin gyis don dang ldan nam /
de dang 'brel pa la yang dag par srid na /
rjod byed yul med pa can du bstan par rigs pa dang ldan pa ma yin no / /
rnam par rtog pa'i bdag nyid kyis tha snyad kyi ming ji lta ba bzhin du 'jug pa'i yul tha mi dad pa'i phyir /
yul med pa nyid du rtogs pa na kun nas nyon mongs pa nye bar zhi bar bya ba'i phyir /
ji ltar zhen pa'i yul gyi de nyid bsam pa'i sgo nas bsal bar bya ba nyid bstan pa'i phyir /
bsam par bya ba nyid bstan pa yin no / /
'dir rang gi ngo bo rnam par dpyad pas sel ba ni ma yin te /
de yang rnam par rtog pa'i bdag nyid las /
ma log pas rnam par dpyod pa gzhan la ltos pa yin la /
de yang de'i ngo bo nyid yin pas gzhan la ltos pa yin na /
thug pa med par 'gyur ba'i phyir /
nam yang de yod pa mi srid pas grol ba med par thal bar 'gyur te /
de spangs pa kho na nyon mongs pa nye bar zhi ba'i bdag nyid can gyis grol ba'i phyir ro / /
sems dpa' mchog rnams ni rnam par rtog pa nyid kun nas nyon mongs par khas len pa yin no / /
de yang /
gang tshe rnam par dpyod pa yi / /
rnam par dpyod pas dpyad byas pa / /
de tshe thug pa med 'gyur te / /
rnam dpyod de la'ang dpyad phyir ro / /
dpyad bya dpyod par byed pa ni / /
rnam par dpyod pa rten yod min / /
rten med phyir ni skye ba med / /
de ni mya ngan 'das par brjod / /
ces bstan to / /
de bas na de ltar gsung rab las bstan pa'i rgyu mtshan dang /
ming dang /
rnam par rtog pa rnams ni dpe gsum gyis bsgrub par bya ba dang /
bye brag tu shes par bya ba dang bsam par bya ba nyid du bstan pa na dgongs pa gsal ba yin no / /
da ni dkyus ma nyid kyi rjes su 'brang bar bya ste /
gal te 'grel pa mdzad pas rnam par rtog pa ni bsam par bya ba zhes bshad na /
bsam gyis mi khyab pa'i sgra don ci zhig brjod ce na /
de bzhin nyid do / /
de ni chos thams cad kyi rang bzhin nyid yin no / /
rang bzhin gang yin pa de yang ji ltar 'di dag gi 'di yin zhes bsam par bya ba ma yin te /
spring yig legs pa bzhin no / /
gang gi spring yig legs pa rang bzhin gyis nyams dga' ba ni ji ltar spring yig legs pa yin zhes sus kyang bsam par bya ba ma yin te /
bcom ldan 'das kyis kyang /
de bzhin gshegs pa rnams byung yang rung de bzhin gshegs pa rnams ma byung yang rung /
chos rnams kyi chos nyid 'di ni gnas pa yin te /
'di lta ste /
yang dag pa'i mtha'o zhes bya ba'i gsung la gnas pa nyid ces bya ba'i tshig gis gzhan ma yin pa'i don gyi de bzhin nyid 'di bsam gyis mi khyab par ston par byed do / /
de ltar bsam gyis mi khyab pa'i sgras de bzhin nyid brjod pa yin du bcug na /
lhag mar gyur pas 'jig rten las 'das pa'i mthar thug pa'i lam gyis yang dag par bsdus pa yang dag pa'i ye shes yongs su grub pa'i sgras brjod pa ni /
don gang gis yongs su grub pa zhes brjod ce na /
don gang gis na rin po che'i snod yongs su gang bar grub pa ste /
ji ltar de ni rin po ches yongs su gang bar gyur pa na /
yongs su grub pa zhes brjod pa de bzhin du rnam par mi rtog pa'i ye shes kyang /
rang gi mi mthun pa'i phyogs nges par spangs pa'i byang chub kyi phyogs kyi chos la sogs pa rin po che dag gi bdag nyid du gyur pa'i tshul du yongs su rdzogs pa ni yongs su grub pa zhes bya bar bstan pa yin no / /
de'i phyir de ltar de bzhin nyid dang /
yang dag pa'i ye shes kyi ngo bo gnyis kyi don dpe gnyis kyis bsam gyis mi khyab pa dang /
yongs su grub pa nyid du bstan pas chos ston pa 'jug pa ci zhig ston pa yin zhe na /
gang rnam par byang ba dang /
gang gis rnam par byang ba de gnyi ga'i rnam par byang ba ste /
'di lta ste /
rang bzhin gyis rnam par byang ba dang /
dri ma dang bral ba'i rnam par byang ba zhes bya ba'o / /
de la dang po ni de bzhin nyid de /
rtag tu de bzhin kho nar yod pa'i phyir ro / /
de nyid kyi phyir de ni mi 'gyur ba yongs su grub pas mi 'gyur ba grub pa zhes brjod pa yin no / /
gnyis pa ni yang dag pa'i ye shes te /
de ni phyin ci log rnams gtan du spangs pa'i phyir dang /
phyis yang skye bar 'gyur ba nyid dang bral ba'i phyir phyin ci ma log par yongs su grub pas yongs su grub pa zhes brjod pa yin no / /
de tsam nyid ni rnam par byang ba yin no / /
de ltar bla na med pa'i theg pa rtogs pa don lnga'i bdag nyid kyi tshul de bstan pas kyang /
mdo'i don ston pa don ma lus pa nyid yin no zhes bya bar bstan par rigs pa yin no / /
de ltar bshad pa 'di dag tsam gyis ni /
rgyu mtshan la sogs pa don rnam pa lnga'i dbang du mdzad nas /
bcom ldan 'das kyis chos bstan pa gang yin pa de la go rims bzhin du /
gser las brdungs byas 'dra ba dang /
pad+ma rgyas pa dang /
kha zas g.yos legs pa dang /
spring yig legs pa dang /
rin po che'i snod kyi dpe dag gis bsgrub par bya ba dang /
bye brag tu shes par bya ba dang /
bsam par bya ba dang /
bsam gyis mi khyab pa dang /
yongs su grub pa nyid du bstan pa yin no / /
yang don rnam pa lnga'i dbang du byas nas bstan pa'i chos la /
mdo sde rgyan 'dis bshad pa ni go rims bzhin du /
dpe 'di dag gis khyad par can gyi dga' ba'i rgyu nyid du sbyar bar bya'o / /
de'i tshe ni brdungs byas dang /
rgyas pa'i sgra dag ni bzlas nas thob pa yin la /
kha zas g.yos legs la sogs pa'i dpe gsum la ni /
dang po bshad pa dang ma sbyar ba'i tshig gzhan rnams ma sbyar bar bstan par bya ba yin te /
de dag gang zhe na /
bkres pas nyen pa za ba 'dra ba dang / /
thos 'dra ba dang phye ba ltar / /
zhes bya ba de dag yin no / /
des na don 'di bsgrub par bya ste /
ji ltar gser las gdu bu dang /
rna rgyan la sogs pa nyid du brdungs shing gzugs kyi rnam pa can du byas pa rang bzhin gyis nyams dga' bar byed pa yin yang /
brgyan par bya ba yang lang tsho ma'i gtso mo'i dpung pa'i yal ga la sogs pa la brdungs shing rgyan nyid du sbyar na /
dga' ba'i mchog skyed par byed pa de bzhin du /
bsgrub par bya ba'i don gyi dbang du byas nas /
bstan pa'i chos 'di la 'thad pa'i sgrub byed kyi rigs pa ci lta ba de bzhin du rnam par gzhag par bshad pa na khyad par can gyi dga' ba skyed par byed pa yin no / /
de bzhin du pad+ma rgyas pa ni rnam par phye ba ste /
ji ltar rgyas pa rtogs pa pos de lta bu nyid du mthong nas /
dga' ba skyed par byed pa de bzhin du /
bye brag tu shes par bya ba'i don gyi dbang du mdzad nas bstan pa'i chos 'di rnam par bkrol ba yin no / /
ji ltar kha zas g.yos legs pa ni legs par bsgrubs pa ste /
bkres pas nyen pas za ba na /
de dag la mchog tu dga' bskyed par byed pa de bzhin du /
bsam par bya ba'i don gyi dbang du byas nas bstan pa'i chos 'dis rnam par phye ba yin no / /
ji ltar spring yig legs pa thos pa ni don shes pa ste /
mkhas pa la khyad par can gyi dga' ba bskyed pa de bzhin du bsam gyis mi khyab pa'i don gyi dbang du byas nas bstan pa'i chos 'di rnam par bshad pa yin no / /
ji ltar rin chen sgrom phye ba ni kha khams phye ba ste /
rtogs pa po rnams kyi mthong ba'i yul du gyur pa nyid mchog tu dga' ba bskyed pa de bzhin du /
yongs su grub pa don gyi dbang du byas nas bstan pa'i chos 'dis don rnam par phye ba yin no / /
'di skad bstan pa yin te /
gser las brdungs byas la sogs pa ni rang bzhin gyis nyams dga' ba yin yang /
ji ltar rtogs pa po rnams kyis rtogs pa'i spyod yul du gyur pa kho na khyad par can gyi dga' ba skyed par byed kyi /
rang gi ngo bo gnas pa nyid kyis ma yin pa de bzhin du /
don lnga'i dbang du byas nas bstan pa'i theg pa chen po'i mdo sde zhes bya ba'i chos 'di nye bar bstan pa'i bstan bcos 'di'i dbang gis rtogs pa kho na rtogs pa po rnams la mchog tu dga' bskyed par byed pa yin no / /
de'i phyir sngar bstan pa'i chos nyid rab tu dga' ba skyed par byed pa nyid kyis rgyan dang 'dra bar rgyan nyid du bstan pa yin no / /
de bas na de ltar rnam pa gnyis su dpe sbyar ba'i sgo nas tshigs su bcad pa 'di bshad pa yin par gdon mi za bar khas blang bar bya ba yin te 'grel pa mdzad pa'i dgongs pa yin pa'i phyir ro / /
gzhan du gal te don rnam pa lnga'i dbang du byas nas bstan pa'i chos 'dis rnam par bkrol ba na /
dga' ba skyed par byed pa ni sgrub pa'i yan lag nyid du gser las brdungs byas pa la sogs pa nye bar bkod pa de lta bu kho na bstan bcos mdzad pa'i bshad par bzhed pa yin na /
de'i tshe 'dis da ni don gyi tshul lnga'i bdag nyid de tshigs su bcad pa gnyis pas ston par byed de zhes bya ba tshigs su bcad pa 'di'i 'jug par byed pa dang /
ngag tha dad par bshad par byed pa ma yin par 'gyur ro / /
ngag tha dad par bshad par mi bzhed pa yin na ni /
de'i zhes bya ba 'dir de'i sgras rab tu gzung ba'i chos de mdo sde rgyan 'dis zhes bya ba 'dir yang de'i sgras bstan pa 'brel pa med pa kho nar 'gyur ro / /
dpe lngas zhes bya ba'i 'grel pa'i gzhung yang brjod par 'os pa nyid ma yin te /
go rims bzhin du /
gser las brdungs byas pa la sogs pa ltar zhes bya ba 'dis don rtogs pa yin pa'i phyir ro / /
sngar bshad pa bstan pa'i rim pas ni mtha' dag kha na ma tho ba med pa yin te /
'di ltar dpe lngas zhes bya ba 'di nas brtsams te /
byang chub kyi phyogs dang mthun pa'i ngo bo nyid ces bya ba'i bar gyi ngag gcig gis ni /
theg pa chen po'i chos kyi brjod bya rgyu mtshan la sogs pa'i /
dngos po bsgrub par bya ba la sogs pa nyid du bsgrub pa'i yan lag nyid du dpe sbyar bar mdzad nas /
mdo sde rgyan 'dis zhes bya ba la sogs pa'i ngag gnyis pas ni /
rnam pa lnga bstan pa'i chos bstan bcos 'dis rnam par phye ba la dga' ba skyed par byed pa nyid bsgrub pa'i don du /
gser las brdungs byas zhes bya ba la sogs pa'i dpe nye bar bkod pa 'grel pa mdzad pas /
legs par brjod pa nyid yin pa'i phyir thams cad du legs par gnas pa yin no / /
de nyid don rtogs la mkhas ma brten pa dang blo chung bas / /
tshigs su bcad pa 'di gnyis ji bzhin du ni rtogs pa med / /
de phyir 'di yi rnam bshad byas las byung ba'i bsod nams gang / /
de ni don kun grub pa'i gter bzhin du ni grub gyur cig /
mdo sde rgyan las dang po'i skabs kyi tshigs su bcad pa gnyis pa'i bshad pa kha che'i yul gyi mkhas pa chen po dpal btsun pa so ma shrI'i zhal snga nas kyi zhabs kyi pad+ma'i ze'u 'bru'i rdul gyis reg pa /
slob dpon gzhan la phan pa bzang po'i zhal snga nas mdzad pa rdzogs so // //
thugs dam sa khwa char gyi dpal yid bzhin lhun gyis grub pa'i gtsug lag khang du kha che'i mkhan po paN+Di ta pa ra hi ta b+ha dra'i zhal snga nas dang /
lo tsA ba shAkya'i dge slong gzhon nu mchog gis bsgyur cing zhus te gtan la phab pa / /
[ ]
