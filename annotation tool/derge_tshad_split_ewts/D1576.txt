@## / /
bcom ldan 'das 'jam pa'i dbyangs la phyag 'tshal lo / /
dang po re zhig dpal rdo rje rnal 'byor ma'i dgongs pa'i 'jig rten dang 'jig rten las 'das pa'i las kyi dngos grub bsgrub pa'i phyir /
sbyin sreg gi bya ba byed par 'dod pa'i rnal 'byor pas gru gsum gyi rnam pa'i thab khung byas te logs kyi phyed dpangs su ste /
kha khyer dang bcas pa'o / /
kha dog dmar po la sogs pas legs par byug pa byas te /
nub phyogs su mngon par phyogs pa la sogs pa'i rim pas legs par nye bar gnas la /
mchod pa lngas yang dag par mchod de /
thab khung du bud shing brtsigs la /
hUM gi sa bon las nges par byung ba'i me lha kha dog dmar po'i rnam par bsgoms te /
spyi blugs dang mi 'jigs pa dang /
dbyig pa dang phreng ba'i phyag go / /
de nas ye shes sems dpa' gzhug pa la sogs pa byas nas yang dag par mchod de /
de'i lce'i rtse mo la raM bkod de /
bdud rtsi lnga la sogs pa'i rdzas dang /
'jig rten pa'i rdzas rnams /
oM ag+na ye swA hA /
zhes pa'i sngags kyis bsreg ste /
sngags 'di nyid kyis dgang blugs dbul lo / /
de nas de bzhin nyid kyi ye shes kyi bdag nyid kyi me'i dbus su dkyil 'khor gyi 'khor lo lhag par mos par byas te /
mchod pa la sogs pa byas nas /
bdud rtsi lnga la sogs pa'i rdzas kyis lha mo dang lha mo rnams kyi sngags kyis bsreg par bya'o / /
zhi bar sreg rdzas mar sogs te / /
rgyas pa yang na mngar ba nyid / /
dbang la mngar dang lan tshwa ste / /
drag la tshwa dang kha sogs so / /
zhi la gzugs ni dkar po ste / /
rgyas la ser po rnam par bsgom / /
dbang la dmar po zhes brjod de / /
drag la nag por rab tu grags / /
dngos grub bsgrub pa'i don du yang / /
dmar po yang ni bsgom par bya / /
de ltar byas nas dkyil 'khor gyi 'khor lo rang gi lus la bcug ste / /
gtor ma byin nas tshogs kyi 'khor lo'i rim pas 'jig rten las 'das pa'i mchod pa byas te bdag nyid mngon par 'dod pa'i dngos grub blang bar bya'o / /
gsal por sbyin sreg 'di mi bya / /
'bad pas gsang bar bya ba ste / /
de las dngos grub 'byung bar 'gyur / /
gzhan du dngos grub skal ba med / /
phyag rgya che sogs dngos grub ni / /
yid bzhin nor bu lta bu'i sngags / /
yang dag dad pas rjes 'brangs na / /
sngags rnams yid bzhin nor bu mtshungs / /
des na phyag rgya che sogs ni / /
'dod pas dad pa brtan par bya'o / /
dpal rdo rje rnal 'byor ma'i dgongs pa'i sbyin sreg gi cho ga slob dpon kong ka sbyin gyis mdzad pa rdzogs so // //
paN+Di ta badzra pA Ni dang /
lo tsA ba mtshur dz+nyA na A ka ras bsgyur ba'o / /
[]
