@## / /
rgya gar skad du /
shrI e ka dza TI b+ha ga wAn sto tra /
bod skad du /
dpal bcom ldan 'das ral pa gcig pa la bstod pa /
bcom ldan 'das ral pa gcig pa la phyag 'tshal lo / /
dpa' bo gang zhig dus gsum rgyal ba'i thugs rje thugs las sprul pa'i sku / /
mkha' ltar stong nyid ma ltar snying rje byams sogs tshad med las byung ba / /
pad+ma nyid bus bde chen thob pa de bzhin mi ro khros pa yi / /
sna tshogs gdan stengs ye shes yig 'bru TaM las yongs gyur thod pa dang / /
gri gug las grub hU~M dang phyag mtshan 'gro ba'i don sgrub byed pa'i rgyu / /
'bar las gtam byas 'jigs pa'i sku chen shin tu mi bzad rngams pa'i sku / /
'gyings bag rab brtan gzi brjid dpal 'bar nyon mongs sgrib tshogs bsreg pa yi / /
ye shes me 'bar kun nas 'khyil ba'i 'od zer drag po dpung 'khrigs shing / /
sdig pa'i rngom stabs hUM sgra dang bcas drag po'i gad mo can / /
phyogs bcur gar 'gyed mi thub gcig tu lha klu lha min dpung las rgyal / /
bde chen rgyal po gnyis med mchog dgas rtag tu sdug bsngal rnams gnon rtsal / /
rgyal ba dgra rgyal sdug bsngal sdig 'joms dpa' bo dpa' chen la phyag 'tshal / /
gar dgu'i nyams ldan cung zad zhi la zhi zhing khro dang khro zhing zhi / /
brtul zhugs mchog 'dzin stobs bcu'i dbang phyug mi dang lha las rnam par rgyal / /
sa gsum bdag po lha yi lhar gyur bde gshegs ma lus phrin las bsgrubs / /
mi g.yo mi 'gyur rtag tu brtan nas de bzhin nyid yul zab mo'i lam / /
sgyu ma mkha' 'gro nyid kyi thugs chud ma lus 'gro la rjes chags nas / /
slar yang 'dir zhugs skal ldan srog chags snying gi pad+mo kha phye nas / /
chags med chags bral gti mug las grol rab tu sdang ba rnam par bshig /
kun du rtog spangs rab tu brtan gnas nges pa'i sar chud de nyid thugs rjes khros pa yi / /
'jigs byed skur bstan 'bar ba'i zhal gsum dkar dang dmar po sngon po'i mdog /
spyan gsum thogs med smra ra smin ser g.yo ba'i ba spu gyen du 'greng / /
dmar zlum spyan bzlog 'od 'bar las byung bgegs tshogs bsreg pa'i me stag 'phro / /
ye shes rnon po'i mche ba gnyis gtsigs rngams shing bzhad pa'i zhal bgrad de / /
ha ha'i sgra sgrogs rta skad mtsher ba'i nga ro ku tso gad rgyangs 'byin / /
rtabs shing rab brgyal 'khrugs pa'i skad gsang ngar ngar rab ser 'o dod 'bod / /
gdug pa'i snying 'byin ma rungs snang 'tshod gcong sgra drag pos sa 'khrugs pa / /
rnam rgyal khro bo bdud dgra dpung 'dul phrin las lha dbang khyod phyag 'tshal / /
dmar ser 'gying ba'i ral pa gcig bcas bde gshegs gtso bo mi bskyod pas / /
dregs pa'i dbu rgyan sangs rgyas rnam lnga'i mi thod 'jigs pa'i phreng ba can / /
ut+pal pad+mo mi yi rgyu zhags sbrul gdug khros pa'i rna rgyan can / /
de bzhin mi rus rin chen sbrul rgyan shin tu 'od 'bar 'jigs pa yi / /
rgyan rnams kyis brgyan sil sil sgra sgrogs kun nas bsdigs pa'i stabs kyis 'gyed pa'i tshul / /
phyag g.yas gri gug rdo rje ral gri de bzhin g.yon phyag mgo phyed dang / /
ut+pal sdong mdzes dri bsung yid 'phrog phyogs bcur ngad ldang thugs kar 'dzin / /
dpal ldan gtso bo'i thub pa thub mchog mi pham gcig pu rnam par gnon / /
stang stabs pa grad pas phaT ces brjod cing lha yi brtan po mi 'gul zhabs g.yas ni / /
dbugs bral gtso bo'i mgo bo nas brdzis g.yon pas gzhibs pa'i rkang gnyis mnan / /
dpa' bo stag lpags spu rtse rab 'khrug du ba 'khyel 'dra gson pa ni / /
bshus pa'i mod la da ltar khrag 'dzag glo bur stabs pas blangs nas su / /
khros pas bskyod 'dra mi yi skyob pa pha rol dpung rnams rnam bzlog cing / /
nyid kyi phyogs bsrung zhi rgyas dbang drag ma lus gsang sngags mngon par bsgrub / /
thog med rab ltar shin tu mi zlogs kun gyis mi thub thub dka' ba / /
nam mkha' kun khyab sa chen g.yos mdzad bde gshegs gtso bo khyod phyag 'tshal / /
gang gi snying ni gtso bo chu skyes gsar 'khrungs phyogs kyis mtshon 'dra'i kha dog can / /
dkar ser dmar ljang rab tu gsal rgyal de dbus rab tu 'bar ba'i hUM / /
ye shes 'od 'phros 'gro ba'i sdig bsregs phyogs bcur mkhas khyab 'gengs pa yi / /
me lce'i phreng dkrigs mkha' la nyi ltar kun nas rtag tu lham me ba / /
de yi mthar ni ngag gi yig 'bru skar ma'i 'od can rnam pa bzhi / /
gsal bar bltas te mchod sogs sngon 'gro ji bzhin ji snyed tshogs bsgrubs nas / /
grub pa'i las ni rnam bzhi'i phrin las sa gsum lus can kun spro mdzad / /
de las slar 'ongs dkar bsil lus ngag yid kyi dri ma rnam par dag /
byas nas rdo rjes bla ma'i zhal blangs de nyid ye shes mnyam gzhag ste / /
sku gsung thugs dag de bzhin dag de'ang dri med gang yin gang / /
de nyid ye shes shes dang shes bral mtha' rnams las dben kun spyod pa / /
rnal 'byor chen po bde chen de ni bla ma'i drin thob khyod kyis bsgrubs / /
brtse ba'i rgyud bskyod byin rlabs me ni rnam mdun rnam gsum ye shes snying po lce mdud bcas / /
sa gsum na khyab bdag dang bdag med yod med dri ma ma lus las / /
rnam dben de ni rgyal ba'i sku zhes 'dren pa khyod kyis mthu ston cing / /
de rjes dri med sgyu 'dra mkha' 'dra rnam gsum rnam thar sgo spyod pa / /
so so rang rig snying gi dbus gnas bde gshegs snying po rtogs dka' ba / /
rtogs mdzad dam pa drang srong mi dbang lha yi dbang phyug ral pa gcig /
kun rtog mi zad 'ching ba mi gnas shes rab pha rol phyin dbang gis / /
gcod pa'i mtshon cha shes rab ral gri chags med chags bral ut+pal mtshan / /
bzlas brjod dka' thub sbyin sreg gtong sogs sgrub pa'i mtshan ma brgya phrag gis / /
mnyam par mi nus gang zhig lam min de nyid de lam gzhan min pa / /
shin tu zab mo gsang ba'i lam gyur yang dag sbas pa mngon rnyed pa / /
dpal gyi dpal dbang srid gsum thibs po'i mun 'joms ral pa gcig 'chang khyod / /
phyag 'tshal dpal ldan 'jig rten gsum rgyal po / /
sku gsung thugs dag srid 'joms pa / /
zhi bas mi bsnyel phrin las sgrub / /
lha yi lha mchog ral pa gcig /
dus gsum rgyal ba'i ye shes kyi / /
mkha' dbyings las byung lha mchog nyid / /
ye shes 'od zer steng 'bar ba / /
gzhan gyis mi thub ral pa thub pa gcig /
sna tshogs pad nyi thod par ro / /
hU~M dang gri gug las byung ba / /
ye shes sku mchog zhal gsum phyag /
bzhi ldan bcom ldan khyod phyag 'tshal / /
gri gug ral gri thod pa dang / /
ut+pal 'dzin mdzad 'jigs pa'i sku / /
pad+mo yi ge rnam pa lngas / /
sa gsum sbyong mdzad khyod phyag 'tshal / /
ma dag pa dang dag pa dag /
dri med de ni ye shes dngos / /
thogs med rtag tu bsgyur nas ni / /
'gro ba'i don bsgrub khyod phyag 'tshal / /
dran pa tsam gyis bdud 'dul zhing / /
dgra 'joms nyon mongs kun bsreg pa / /
bde chen snying rje stong pa nyid / /
ro myong mdzad la phyag 'tshal lo / /
bcom ldan dpa' mo khro mo'i sku / /
gzhon nu sgeg mo 'jigs ma yi / /
sku gsung thugs kyi dgyes rol gcig /
dam du 'khyud phyag bcas khyod 'dud / /
gdul bya'i rigs ni ji bzhin du / /
khyed kyis mdzad pa'i rim pa yang / /
de bzhin nyid de phun sum tshogs / /
ral pa gcig mnga' khyod phyag 'tshal / /
bcom ldan 'das dpal ral pa gcig pa la bstod pa /
kha che'i paN+Di ta chen po bud+d+ha shrI b+ha dra dang /
bod kyi lo chung gnubs byams pa'i dpal gyis bsgyur cing zhus te gtan la phab pa'o //
[ ]
