#
]@## / /
rgya gar skad du / /
badzra tI k+Sh+Na ya mA ri sA d+ha naM nA ma /
bod skad du /
gshin rje gshed rdo rje rnon po zhes bya ba'i sgrub thabs / /
dpal rdo rje sems dpa' la phyag 'tshal lo / /
dam tshig sems can don byed cing / /
nan tan ye shes phyir mi ldog /
mar gad ljang gu'i mdog 'dra la / /
rab tu dang bas btud byas te / /
brtul zhugs thogs pa med pa yis / /
las kyi don kun rab 'grub phyir / /
dgra nag rgyud la nyer bsten nas / /
phrag dog rdo rje'i sgrub thabs bshad / /
dpal ldan g.yo sgyu med pa yis / /
bla ma mgon la btud sbyangs te / /
bum sogs dbang ni thob nas kyang / /
dam bcas nas ni bsgrub par bya / /
rang nyid lhag pa'i lhar dmigs te / /
snying gar ri bong can gyi dkyil / /
ng+hIHyig 'od zer lnga ldan las / /
zhing gnyis ma lus sbyang bar bya / /
khyad par yul la brten nas kyang / /
phra rab lus kyi phyag 'tshal bya / /
tsa rtsi la sogs rnam 'phrul gyis / /
phyi nang gsang ba'i mchod pa bya / /
sdig sogs dag par byas nas kyang / /
rje btsun pa ni mkha' la gshegs / /
don dam kun rdzob byang chub sems / /
tshangs pa'i gnas dang stong pa bsgom / /
oM shU n+ya tA dz+nyA na badzra swa b+hA wa At+ma ko\u0f85 haM /
nyi dkyil 'od zer lnga ldan pa'i / /
hUM las srung ba'i 'khor lo bsam / /
pad+ma'i steng du nyi ma ste / /
d+hIHlas ut+pal ral grir gyur / /
spro bsdus sku gsung thugs bcug ste / /
gyur pas phrag dog gshin rje gshed / /
mar gang ljang gu lta bur mdzes / /
sdo dang dkar ba g.yas g.yon zhal / /
rang 'dra yum ni cung zad skem / /
'khyud cing yang dag mdzes par ldan / /
gri gug ral gri 'khor lo dang / /
thod pa rin chen chu skyes 'bar / /
stong smad glang chen stag lpags bsnams / /
rtog med go cha phreng bar dbyangs / /
glu brgyad phuT sgra mche ba gtsigs / /
me dkyil nang na bzhugs pa la / /
sku gsung thugs la rdo rje gsum / /
skye mched drug la byang chub sems / /
dbang bskur spyi bor gshin rje gshed / /
sgo bzhi'i sngags kyi byin gyis brlabs / /
rnam 'phrul mchod pa bsam mi khyab / /
phrag dog rdo rje'i ngo bo khyod / /
gshin rje gshed po las kun byed / /
sku yi rdo rje rab 'dra ba / /
ral gri phyag la phyag 'tshal bstod / /
rlung dang mes ni pad+ma sbyangs / /
ye shes zhu ba gsum byin brlab / /
rdo rje sbu gus mchod byas pas / /
sangs rgyas thams cad mnyes par 'gyur / /
spro dang bsdu ba'i rnal 'byor ni / /
kun rdzob bden pa bla med yin / /
khab len rdo yi rnam pa ltar / /
bde ba'i ye shes 'dzin byed pa / /
chos kun ro gcig pa yin te / /
nan tan ye shes zhes bya'o / /
rgyud rgyal gsang ba 'dus sogs kyi / /
dgongs pa bskyed dang rdzogs pa'i rim / /
rgyud gzhung thams cad 'gal med 'dis / /
'gro rnams nye bar 'tsho gyur cig /
gshin rje gshed rdo rje rnon po zhes bya ba'i sgrub thabs /
slob dpon chen po mar me mdzad kyis mdzad pa rdzogs so // //
rnal 'byor pa pradz+nyA shrI dz+nyA na kIrtis rang 'gyur du mdzad pa'o //
