@## / /
rgya gar skad du /
bi na ya stot+t+ra pa da byA khyA na /
bod skad du /
'dul ba la bstod pa'i tshig gi rnam par bshad pa /
dkon mchog gsum la phyag 'tshal lo / /
thub pa srid rgyun thams cad bral la phyag 'tshal te / /
rnam par 'chad 'dod yid ldan rnam par 'byed pa yi / /
yul la bstod pa'i nyams pas yid kyi ga gas bskyed pa / /
yang dag rnam bshad tshul gyis zhi ba thob par bya / /
slob ma gus bar byas te 'dul ba nyen pa la nges par sbyor bar 'dod pa zhig gis gus pa bskyed pa'i phyir 'dul ba'i yon tan rnam par 'byed pa'i dang por 'dul ba la bstod pa /
dul ba rgyal po rje yi rigs su 'khrungs / /
slob ma 'dul mdzad nyes pa rab thul ba / /
sangs rgyas 'dul ba'i gtso la phyag 'tshal te / /
'dul ba'i bsngags pa cung zad brjod par bya / /
zhes bya ba la sogs pa brtsams so / /
de la 'dul ba'i yon tan dag ni brjod par bya'o / /
de rtogs pas 'dul ba la gus pa'i dgos pa'o / /
gus pa de yang bstod pa 'dis byed pas / /
thabs dang thabs las byung ba'i tshul ni 'brel pa'o / /
'dul ba la gus pas zhugs pa'i tshul khrims yongs su dag na 'phags pa'i lam bsgoms pas mya ngan las 'das pa thob pa ni dgos pa'i yang dgos pa'o / /
de la 'dul ba zhes bya ba ni /
rang gi chos lugs su gnas pa dag go / /
rgyal po zhes bya ba ni mi'i bdag po dag go / /
de dag ni dul ba yin la rgyal po yang yin pas dul ba rgyal po zhes bya'o / /
de dag gi rje zhes bya ba ni rje bo dag ste /
dul ba rgyal po dag gi rje dpon mang pos bkur ba la sogs pa 'khor los sgyur ba dag go / /
de dag gi rigs zhes bya ba ni /
rigs rgyud ma chad pa ste /
dul ba rgyal po dag gi rje'u rigs shAkya'i rigs rgyud do / /
de 'khrungs zhes bya ba ni skyes pa ste /
'dul ba'i don du gshegs shing 'dul ba rgyal po dag gi rje'i rigs su 'khrungs pa'o / /
dul ba rgyal po dag gi rje'i rigs su 'khrungs pa de la phyag 'tshal te zhes bya ba sbyar te de gang zhe na /
'og nas sangs rgyas 'byung ba dang sbyar ro / /
de ji ltar sangs rgyas yin no / /
don mthun pa'i mtshan bstan pa'i phyir /
slob ma 'dul mdzad nyes pa rab thul ba / /
zhes bya ba gsungs te /
gang gis slob ma rnams dngos po thams cad kyi mchog khyad par du 'phags pa mya ngan las 'das par khrid par mdzad pa de ni slob ma 'dul mdzad ces bya'o / /
gang gi rgyud la kun du spyod pa'i dri ma dag rnam par smin pa'i dri mas skyon chags par byed pa'i nyes pa 'dod chags la sogs pa mchog tu zhig par gyur cing /
rang gi rgyud la bag chags dang bcas pa phyung bar gyur pa de ni nyes pa rab thul ba zhes bya ste /
de lta bu de la phyag 'tshal te zhes bya bar sbyar te /
thams cad la ni ma yin no / /
de la nyes pa rab thul ba zhes bya ba nyid kyis ni nyon mongs pa bag chags dang bcas pa spangs ba thun mong ma yin pa nye bar bstan nas gti mug gi gnyid ma lus pa dang bral ba'i phyir /
sangs rgyas nyid dang bdag la phan pa phun sum tshogs pa ston to / /
slob ma 'dul mdzad ces bya ba nyid kyis ni /
dngos po thams cad nges par thugs su chud pa'i phyir sangs rgyas nyid dang gzhan la phan pa phun sum tshogs pa ston te /
'di ltar thams cad mkhyen pa ma yin pas ni rang dbang nyid kyis 'dul ba'i don thams cad ji lta ba bzhin bsgrub par mi nus te /
de la nye bar sbyar ba'i don rnams rnam pa thams cad khong du chud pa'i /
de ltar bdag la phan pa phun sum tshogs pa dang /
gzhan la phan pa phun sum tshogs pa dang ldan pa de gang zhe na /
de'i phyir sangs rgyas zhes bya ba gsungs te /
don thams cad nges par thugs su chud pa'i phyir ram /
nyon mongs pa bag chags dang bcas pa'i gnyid dang bral ba'i phyir /
bcom ldan 'das ni sangs rgyas zhes bya ste /
de la phyag 'tshal te zhes bya bar sbyar ro / /
de la phyag 'tshal te ci zhig brjod par bya zhe na /
'og nas 'dul ba'i bsngags pa cung zad brjod par bya zhes 'byung bas brjod par bya'o / /
'o na rang dbang nyid kyis 'dul ba'i bsngags pa brjod par bya ba la ci'i phyir sangs rgyas bcom ldan 'das la phyag 'tshal te 'dul ba'i bsngags pa brjod par byed ce na /
de'i phyir 'dul ba'i gtso bo zhes bya ba gsungs te /
'di ltar sangs rgyas bcom ldan 'das de ni 'dul ba 'di'i gtso bo yin te 'jug pa mdzad pa yin pa'i phyir ro / /
de'i phyir de la phyag 'tshal te 'dul ba'i bsngags pa brjod par bya'o zhes bya bar sbyar ro / /
'dis ni ston par mdzad pa nye bar bstan nas 'dul ba la slob ma dad pas rjes su 'brang ba rnams kyis skyed par byed do / /
de ltar dul ba rgyal po dag gi rje'i rigs su 'khrungs la slob ma rnams 'dul bar mdzad pa /
nyes pa rnams rab tu thul ba'i sangs rgyas 'dul ba'i gtso bo de la phyag 'tshal lo zhes bya ba ni lus dang ngag dang yid dag gis phyag 'tshal lo / /
ste zhes bya ba'i sgra ni brjod par bya zhes 'og nas 'byung ba de bya'o / /
ste zhes dam bca' la ltos pa'i tshig yin no / /
de ltar sangs rgyas bcom ldan 'das la phyag 'tshal te ci zhig rjod par byed ce na /
de'i phyir /
'dul ba'i bsngags pa cung zad brjod par bya / /
zhes bya ba gsungs te /
bsngags pa brjod par bya ste zhes bya bar sbyar ro / /
gang gi bsngags pa zhe na /
de'i phyir 'dul ba'i zhes bya ba gsungs te /
gang gis slob ma rnams mya ngan las 'das par 'gro ba'i tshogs pa bye brag tu khrid cing slob par byed pa de ni 'dul ba zhes bya'o / /
de yang bya ba dang bya ba ma yin pa nye bar ston pa ni /
gzhung stong phrag brgya pa'i tshad la bya ste /
de'i'o / /
de'i bsngags pa zhes bya ba ni /
bsngags par bya ba yin pas bsngags pa ste /
yon tan no / /
ci de'i bsngags pa thams cad brjod par bya'am zhe na /
de'i phyir cung zad ces bya ba gsungs te /
bdag nyid rang gis thos pa dang /
bsam pa gang yin pa de'i phyogs 'gar gyur pa de'i bsngags pa brjod par bya'i thams cad ni ma yin te /
de'i rnam pa thams cad ni bdag dang 'dra ba dag gis brjod par mi nus snyam du bsams pa'o / /
de ltar 'dir spyi don ni 'di yin te /
slob ma rnams gus pa bskyed par bya ba'i phyir dang /
gdul bar bya ba bsgrub pa'i phyir sangs rgyas bcom ldan 'das 'khor los sgyur ba'i rigs su gshegs pa bdag la phan pa phun sum tshogs pa bla na med pa rjes su bsgrub pa 'dul ba ston par mdzad pa la phyag 'tshal te /
'dul bar smra bar 'dod pa'i yon tan rang gi blo dang mthun pa cung zad cig brjod par bya'o zhes bstan to / /
ci'i phyir bsngags pa thams cad rjod par mi byed ce na /
de'i phyir /
pha rol ma mthong gting rtogs ma gyur cing / /
glags pa'i mun nag slob dpon tshogs rnams kyi / /
dbye ba tha dad 'dul ba'i rgya mtsho la / /
yon tan kun bstod rtsol blo bdag la med / /
ces bya ba gsungs te /
gang gi phyir 'dul ba rgya mtsho 'di'i pha rol mya ngan las 'das pa'i 'gram gnyis ma mthong la /
bdag gis 'di la 'jug par mdzad pa de bzhin gshegs pa'i dgongs pa'i gting rtogs par ma gyur cing ngo bo nyid kyis kyang 'khor lo lta bu'i 'dres la sogs pa rba klong gis glags pa'i mun nag la rnam par bshad pa byed pa'i slob dpon tshogs rnams kyi blo'i dbye bas rnam pa sna tshogs su bstan pa tha dad par gyur pa de'i phyir 'dul ba rgya mtsho lta bu 'di la yon tan kun gzhi bstod par brtson zhing 'bad pa bdag la med pas des na bsngags pa cung zad brjod par bya'i thams cad ma yin no zhes bya ba'i tha tshig go / /
'o na 'dul ba'i bsngags pa de smros shig /
de'i phyir /
ji ltar 'di na shing rtsa gtso bo ste / /
rnam par 'phel dang kun 'dzin gnyis kyi gzhi / /
de bzhin dam chos tshogs rnams kun gyi yang / /
rgyu dang rtsa ba 'dul ba yin par gsungs / /
zhes bya ba gsungs te /
de la rnam par 'phel dang zhes bya ba ni khyad par du 'phel ba ste /
yal ga dang yal ga gyes pa la sogs pa skye ba'o / /
kun 'dzin zhes bya ba ni chud mi 'dza' ba'o / /
rnam par 'phel ba dang kun 'dzin gyis te /
de gnyis kyi gzhi zhes bya ba rgyu'i gtso bo ni rtsa ba yin no / /
dam chos zhes bya ba ni mdzes pa'i chos te /
don ji lta ba bzhin du nye bar bstan to / /
de'i tshogs zhes bya ba ni 'dus pa ste /
mdo sde dang chos mngon pa la sogs pa'o / /
dam pa'i chos kyi tshogs de rnams kun gyi rnam par 'phel ba dang kun 'dzin pa'i rgyu dang rtsa ba 'dul ba yin par bdag nyid chen po yin par gsung ngo / /
'di skad bstan te /
ji ltar na 'jig rten 'di na shing n+ya gro d+ha la sogs pa'i shing ljon pa'i rtsa ba sa'i nang du song ba'i sbubs ni shing ljon pa rnam par 'phel ba dang /
kun 'dzin pa gnyis kyi gzhi zhes bya ba rgyu'i gtso bo dang rgyu'i dngos po yin te /
dang po'i rgyu yin pas de bzhin du thub pa'i dbang po'i gsung rab 'di dag thams cad kyi rgyu dang rtsa ba 'dul ba'i sde snod yin par gsungs so / /
'di ltar 'dul ba'i gzhi dag la dam pa'i chos kyi shing ljon pa rnams kyi bsam gtan dang gzugs med pa dang dge sbyong gi tshul gyi 'bras bu la sogs pa rnam par 'phel dang ma nyams pa'i dge slong gi mtshan nyid kun 'dzin pa dag 'dul ba'i rten gyis 'byung ba'i phyir ro / /
ji ltar sa 'di skye dgu kun gyi gzhi / /
de las 'bru rnams skye bar 'gyur ba ltar / /
de bzhin 'dul ba'ang sdom brtson rnams kyi gzhi / /
de bzhin de las bsod nams rnams kyang skye / /
zhes bya ba ni ji ltar sa gzhi la brten te skye dgu sems can du bgrang ba gzugs kyi dngos po rnams gnas par 'gyur ba dang /
til dang gro la sogs pa 'bru'i bdag nyid kyi 'bru rnams skye zhing 'byung bar 'gyur ba de bzhin du 'dul ba la brten nas sdom brtson dge slong dang dge tshul la sogs pa rab tu byung ba rnams kyang gnas par 'gyur te /
des sdom pa skye ba bsrung ba dang legs par sbyor ba'i phyir ro / /
byams pa bsgom pa la sogs pa dge ba'i chos bsod nams rnams kyang skye bar 'gyur ro / /
ji ltar 'dul ba sa dang chos mthun pa yin zhe na /
de phyir /
tshul khrims yon tan rnams kyi gnas su dgongs / /
de yi gnas ni 'dul ba yin par gsungs / /
'di la gnas par gyur na mthar phyin 'gyur / /
'di la mi gnas mthar phyin ga la 'gyur / /
zhes bya ba gsungs te /
'di ltar de lta bas na tshul khrims 'di dag kun du bsten cing goms par byas lan mang du byas nas mchog nyid thob par byed do zhes gsungs pas /
tshul khrims ni bsam gtan la sogs pa yon tan gyi gnas dang rten yin par de bzhin gshegs pa rnams kyis dgongs la tshul khrims de'i gnas ni 'dul ba yin par gsungs te /
des de'i rnam pa thams cad nye bar ston pa'i phyir ro / /
de lta bas na 'dul ba sa dang chos mthun pa nyid yin no / /
de'i phyir phan yon dang nyes dmigs kyang 'di lta bur 'gyur te /
gang 'dul ba 'di la gnas par gyur cing ji lta ba bzhin du rjes su sgrub par byed pa de ni nye ba'i phyir /
mtha' mya ngan las 'das par phyin par 'gyur bar shes par bya'o / /
gang 'dul ba 'di la mi gnas shing thams cad ji lta ba bzhin du rjes su sgrub par mi byed pa de ni /
re zhig mtha' mya ngan las 'das par phyin par ga la 'gyur te /
sdig pa'i las bsags pa la sogs pas mya ngan las 'das par 'gro ba'i lam 'gag pa'i phyir ro / /
gzhi nyid yin pas 'dul ba la bstod nas /
da ni bsrung ba nyid kyis stod par byed par /
ji ltar chu lon mi phyed sra ba yis / /
chu klung che yang bzlog par 'gyur ba ltar / /
de bzhin 'dul ba 'phags pa'i chu lon 'dis / /
tshul khrims 'chal pa'i chu klung bzlog par 'gyur / /
zhes bya ba ni /
ji ltar chu lon mi phyed sra ba byas na chu klung chen po yang zlog par byed ces bsgyur ba de bzhin du /
'dul ba la 'phags pas bstod par 'os pa chu lon 'di lta bu 'dis kyang tshul khrims 'chal pa'i chu klung bzlog par 'gyur zhing phyir sgyur bar byed pa de /
'di ltar tshul khrims 'chal pa'i rgyur gyur pa bud med la sogs pa thams cad zlog par byed la /
de las byung ba'i tshul khrims 'chal pa ni sbyong bar ston par byed pa'i phyir ro / /
da ni byang chub gsum gyi tshogs nyid kyis 'dul ba la bstod pa'i phyir /
sangs rgyas rnams dang rang rgyal rnams kyis kyang / /
byang chub gang brnyes thub slob rnam dag pa'i / /
sems can dgra bcom yon tan ldan pa rnams / /
de la'ang rgyu ni 'dul ba yin par gsungs / /
zhes bya ba gsungs te /
sangs rgyas bcom ldan 'das kyis bla na med pa'i byang chub brnyes pa gang yin pa dang /
rang rgyal dang sangs rgyas rnams kyis byang chub bar ma brnyes pa gang yin pa dang /
thub pa bcom ldan 'das kyi slob ma rnam par dag pa'i sems can dag pa'i tshogs bsags pa rnams dgra bcom pa'i 'bras bu 'khor dang bcas pa'i yon tan ldan par gyur pa 'phags pa shA ri'i bu la sogs pa de la yang rgyu ni 'dul ba yin par gsungs te /
de tshul khrims bstan pa tshul khrims la brten te /
lam bsgom pa'i phyir ro / /
da ni bstan pa'i rgyu nyid kyis stod par byed de /
ji srid 'go 'dir rgyal ba thams cad kyi / /
mdzod mchog 'dul ba rdzogs pa 'di gnas pa / /
de srid chos sgron 'di ni gnas 'gyur zhing / /
bzlog par gyur na zhi ba thob par 'gyur / /
zhes bya ba la rdzogs pa zhes bya ba ni tshangs pa ste /
gsol ba dang las la sogs pa la 'jug nus pa'o / /
de srid chos sgron 'di ni gnas 'gyur zhing / /
zhes bya ba'i sgra ni nges par gzung ba'i don to / /
nges 'dir don du na dus ji srid du 'gro ba 'jig rten 'dzam bu'i gling 'dir rgyal ba thams cad kyi dam pa'i chos kyi mdzod kyi mchog 'dul ba rdzogs pa 'di gnas par 'gyur ba'i dus ji srid kho na bzhin gshegs pa'i chos kyi sgron ma lhag ma 'di yang gnas par 'gyur zhing / /
de las rdzogs par 'gyur ba 'dul ba rdzogs par nus par gyur na dam pa'i chos kyi sgron ma lhag ma yang zhi ba thob par 'gyur te nub pa kho nar 'gyur ro zhes bya'o / /
da ni dkon par byed pa'i sgo nas bstod pa ni /
sangs rgyas mi bzhugs 'jig rten tshigs bcad dang / /
mdo sde yan lag de dang de dag spyod / /
bslab 'jug med na 'dul ba'ang med 'gyur bas / /
de phyir rgyal ba dag pas ches 'di dkon / /
zhes bya ba la mi bzhugs zhes bya bas ni med pa'i don bstan to / /
de dang de dag ces bya ba ni bzlas pa'i tshig ste /
mang ba nyid du bstan to / /
des na 'di ltar sangs rgyas mi bzhugs su zin kyang /
'jig rten 'dzam bu'i gling 'di ni / /
'dod pa khyod kyi rtsa ba shes /
khyod ni kun du rtog las byung / /
khyod la kun du brtag mi bya / /
des na ngal khyod mi 'byung / /
zhes bya ba la sogs pa tshigs bcad de dang de lta bu dag dang /
lha'i mdo la sogs pa mdo sde'i yan lag dam dum mang po de dang de dag spyod pa yod kyi /
bcom ldan 'das byung du zin kyang bslab pa 'jug pa med cing bslab pa bca' ba med na 'dul ba'ang med cing spyod par mi 'gyur bas de'i phyir rgyal ba sangs rgyas bcom ldan 'das dag pas kyang ches 'dul ba 'di dkon pa yin na /
mdo sde la sogs pa dag pas dkon pa lta ci smos zhes bya ba'i tha tshig go / /
de ni dpe'i sgo nas bstan pa'i phyir /
'jog bral sems glang lcags kyo 'di yin te / /
gdul bya ma thul 'dul ba'i srab 'di yin / /
ra ba mtshams kyi 'obs dang 'dra ba ste /
zag pa kun gyi chu lon 'dul ba yin / /
zhes bya ba gsungs te de la 'dis sems don rnams la 'jog par byed pas na 'jog pa ni ting nge 'dzin to / /
'jog pa dang bral ba'i phyir 'jog pa dang bral ba ni mnyam par ma bzhag pa ste /
de nyid sems yin pas 'jog bral sems so / /
de nyid glang po che dang mthun pa nyid yin te /
'jog pa dang bral ba'i sems ni glang po che dang 'dra bas 'jog bral sems glang zhes smos so / /
glang po che de gnas ma yin pa las bzlog cing gnas bde bar 'jog par byed pa lcags kyo yin pa dang 'dra bar 'jog pa dang bral ba'i sems glang po che dang 'dra ba de gnas ma yin pa las bzlog cing gnas bde bar 'jog par byed pa'i lcags kyo yang 'dul ba yin te 'dra ba'i phyir ro / /
gdul bya ces bya ba ni 'dul bar bya ste rta'o / /
ma thul ba ces bya ba ni ma bslabs pa ste sems kyi rta 'dul bar bya ba ma thul ba de 'dul ba'i srab kyi kha lcags dang 'dra ba yang 'dul ba 'di yin te /
phan pa dang gnod pa la 'jug pa ldog par byed pa'i phyir ro / /
ra ba mtshams zhes bya ba ni ra ba'i phyi mtshams te de'i 'obs dang 'dra ba yang 'dul ba 'di yin te /
'da' ba dang 'da' bar bya ba ma yin pa'i mtshams kyi mu thug pa yin pa'i phyir ro / /
zag pa zhes bya ba'i gang gis 'dzag par byed pa nyon mongs pa rnams gang nas 'dzag par 'gyur ba lus dang ngag dang yid kyi sgo dag ste de dag kun 'gog pa'i chu lon yang 'dul ba 'di yin te 'di ltar nyon mongs pa mngon du gyur pa dag dang /
de las byung pa'i lus dang ngag dang yid kyi las dag kyang 'dul bas zlog par byed pa'i phyir ro / /
da ni ston pa dang 'dra ba nyid kyis bstod pa'i phyir /
rgyal ba ston pa de yi bstan bcos dag /
mdo dang chos mngon yin gsungs 'dul ba ni / /
ston dang bstan bcos dngos yin de yi phyir / /
gnyis 'gyur phyag byas sangs rgyas chos gcig bzhin / /
zhes bya ba gsungs te /
'di ltar rgyal ba bcom ldan 'das ni ston pa yin te /
bstan pa thams cad 'dzugs par mdzad pa'i phyir ro / /
ston pa de'i bstan bcos dag ni mdo sde dang chos mngon pa dag ni zhes bya ba gzhung dang yin pa de gnyis yin par gsungs /
de gnyis kyis yongs su smin pa dang rnam par grol bar mdzad pa'i phyir ro / /
'dul ba ni dngos su ston pa yang yin te /
de bzhin gshegs pa dang 'dra bar rtag tu grol ba dang /
rnam par ma grol ba rnams rjes su ston pa'i phyir ro / /
bstan bcos dngos dang yin te /
gzhung gi rang bzhin yin pa'i phyir ro / /
de'i phyir 'dul ba 'di ni ngo bo nyid gcig las gnyis su gyur pa yin te /
ston pa dang bstan bcos kyi ngo bo nyid du gyur pa yin pas 'dul ba 'di ni phyag bya ba'i 'os yin te /
'di la nges pa kho nar phyag bya'o / /
ci zhig dang 'dra bar gnyis su gyur pa yin zhe na /
chos mthun pa'i dpe bstan pa'i phyir /
sangs rgyas chos gcig bzhin zhes bya ba'i dpe gsungs te /
dper na sangs rgyas bcom ldan 'das dang chos ni ngo bo nyid tha dad pa ma yin te /
thams cad mkhyen pa nyid yin pa'i phyir de sangs rgyas bcom ldan 'das yin la /
mya ngan las 'das pa thob par mdzad pa'i phyir ston pa yang yin la gzhung gi rang bzhin yin pa'i phyir ni bstan bcos yin pas de'i phyir ston pa dang /
bstan bcos kyi ngo bo nyid du gyur pa de ni phyag bya ba'i 'os kho na yin no / /
da ni de bzhin gshegs pa bas kyang bla ma yin pa'i phyir 'di la phyag bya ba nyid du bstan pa'i phyir ro / /
gang la brten te gnas pa'i sangs rgyas rnams / /
de la gus bcas zhe sar bcas 'gyur zhing / /
de ni mgon pas mgon yin skyabs gnas yin / /
de phyir rab bsgrims 'dul la phyag 'tshol cig /
ces bya ba gsungs te 'dul ba gang la brten cing gnas pa de dang 'gal rkyen kun tu mi spyod pa tha snyad mdzad pa'i sangs rgyas bcom ldan 'das rnams 'dul ba de la ngo bo nyid kho nas gus pa dang bcas pa dang de la 'jig rten gyis smad pa'i dbang gis dgongs pa gtod pa'i sgo nas zhe sa dang bcas par 'gyur ba de dang 'dra ba'i 'dul ba 'di la rab tu bsgrims te phyag 'tshol cig ces bya bar sbyar ro / /
ci'i phyir zhe na /
de ni mgon pas mgon yin skyabs gnas yin / /
zhes bya ba gsungs te /
gang gi phyir 'dul ba de ni bdag cag gi bla ma mgon po sangs rgyas bcom ldan 'das bas kyang bla ma mgon yin te /
de de la gus pa dang bcas zhes dang bcas pa'i phyir dang /
'dul ba de ni skyabs yin te khyim yongs su spong ba dang /
brtul zhugs kyi bgo bsha' legs par byed pa'i rgyu yin pa'i phyir dang /
'dul ba de ni gnas yin te brtul zhugs blangs pa rnams la skyob ba dang srung ba dang brtul zhugs kyang yongs su srung bar byed pa de'i phyir rab tu bsgrims la 'dul ba 'di la nges pa kho nar phyag 'tshol cig ces bya ba'i tha tshig go / /
da ni gnod pa'i rgyu nyid kyis gus pa skyed pa'i ched du bstod pa'i phyir /
gang zhig ston pa thugs rje'i bstan pa la / /
yang bar sems shing cung zad 'da' byed pa / /
de ni de las sdug bsngal gzhan dbang 'thog /
smyig tshal bregs pas a mra'i tshal nyams bzhin / /
zhes bya ba gsungs te /
rab tu byung ba bag med pa dang ldan pa gang la la zhig ston pa bcom ldan 'das thugs rje dang ldan pas phan pa nye bar ston pa bstan pa la 'dul ba las gsungs pa'i bka' lung la bcas pa'i kha na ma tho ba yang yin pas de las 'das na nyes byas la sogs pa ji tsam 'byung sems shing rtog pa na don med pa nyid do snyam du blo sngon du gtong zhing cung zad 'da' zhing 'gal ba byed pa'i rab tu byung ba bag med pa dang ldan pa de ni bstan las 'das pa de las 'jig rten pha rol du lus dang sems kyi sdug bsngal chen pos gdung bar byed pa'i sems can dmyal ba'i srung ma la sogs pa dang 'brel gzhan la rag las shing gzhan gyi dbang du gyur pa thob par 'gyur bas de'i phyir ston pa'i phyir bstan pa rjes su bsgrub par bya'o zhes bya ba'i tha tshig go / /
de nyid dpes bstan pa'i phyir /
smyig tshal bregs pas a mra'i tshal nyams bzhin / /
zhes bya ba gsungs te /
dper na rgyal pos a mra'i tshal bsrung ba'i phyir /
khor khor yug tu smyig ma tsher ma can gyi tshal gyis bskor ba byas mi bag med pa la la zhig gis 'di ni dgos pa med de khyod yang ba ma yin snyam du sems shing bregs pas /
a mra'i tshal la'ang rta la sogs pa dag gis zos pa la sogs pa dag gis nyams shing gnod par 'gyur ba ni mi de la gzhi des rgyal po khros pa la sogs pas chad pa rngam po che la gtugs pa las byung ba'i sdug bsngal thob par 'gyur ba de bzhin du 'dir yang bcas pa'i kha na ma tho ba dang bcas pa smyig ma'i tshal lta bu de las 'das shing rang bzhin gyi kha na ma tho ba a mra'i tshal lta bu de nyams pas na rgyal po khros pa la sogs pa lta bu rgyal ba'i bka' khyad du bsad cing /
bslab pa dral ba de las rgyal po'i chad pa'i sdug bsngal gzhan gyi dbang du gyur pa thob pa lta bu 'jig rten pha rol du dmyal ba'i srung ma la sogs pas gnod pa'i sdug bsngal chen po 'thob par 'gyur bas de'i phyir /
bcas pa'i kha na ma tho ba yang smyig ma'i tshal lta bu de nyid las gus pa dang bcas pas bsrung bar bya'o / /
da ni khyad du gsod pa dang bcas pa'i kha na ma tho ba dang bcas pa las 'das pa'i nyes pa brjod pa'i phyir /
'di na la las rgyal po'i tshig chen las / /
bzlas na tshul min chad pa thob mi 'gyur / /
thub pa'i bka' lung tshul min bzlas byas na / /
dud 'gror skye 'gyur e la'i 'dab klu bzhin / /
zhes bya ba gsungs te /
'jig rten 'di na skye bo la las ma gus pas rgyal po'i tshig chen po yang bzlas na lan 'gas byams pa'i gnas lta bu'am /
g.yul 'khrug pa la sogs pa'i gnas skabs na rgyal po'i chad pa mi thob pa yang srid kyi /
thub pa bcom ldan 'das thugs rje dang ldan pa phan pa mdzad pa bla na med pa'i bka' lung bslab pa tshul ma yin pas khyad du gsod pas bcas pa'i kha na ma tho ba dang bcas pa tsam yang bzlas pa byas na /
phal cher ngan song dud 'gro'i skye gnas su 'gro bar 'gyur bas de'i phyir gus pa zhes bya'o / /
de nyid dpes bstan pa'i phyir e la'i 'dab klu bzhin zhes bya ba gsungs te /
bcom ldan 'das 'od srungs kyi dge slong spong ba pa des 'chag pa'i tshe mgo bo'i steng du shing e la'i 'dab mas reg pa na bcom ldan 'das kyi bka' khyad du bsad de /
shing e la'i 'dab ma de bcad pas gzhi des dge slong de klu e la'i 'dab ma zhes bya bar skyes te mgo la shing e la'i 'dab drud cig skyes shing de 'gul ba na sdug bsngal gyi tshor ba mi bzad pa rtsub pa tsha ba nyams su myong ste /
de nas khrag dang rnag 'bab pas zas su za bar gyur pa lta bu dang de dang 'dra ba gzhan dag tu yang 'gro bar 'gyur ba'o / /
da ni so sor thar pa'i rnam par bshad pa nyid kyis 'dul ba la bstod pa'i phyir /
so sor thar bya gang yin pa / /
sangs rgyas 'dul ba gang chen mtsho / /
gting mtha' med pa thams cad kyi / /
gnas pa'i snying dang snying po yin / /
zhes bya ba la sogs pa'i tshigs su bcad pa drug gsungs so / /
de la don ni 'di yin te gang gi phyir so sor thar pa zhes bya ba gang yin pa de ni yon tan dang phan yon du mas yang dag par rgyas pa yin pas rnam par 'byed pa dang phran tshegs la sogs pa 'dul ba 'di dag thams cad ni so sor thar pa de'i rgya cher bshad pa yin par gsungs pa de'i phyir thar pa 'dod pa dag gis 'dul ba 'di la gus pas mnyan pa'i spro ba brtan po bya'o zhes ston to / /
'o na so sor thar pa zhes bya ba de ji lta bu zhig yin zhe na /
de'i phyir /
so sor thar bya gang yin pa / /
zhes bya ba la sogs pa gsungs te /
de la sangs rgyas kyis gsungs pa'i 'dul ba gang chen mtsho zhes bya ba rgya mtsho lta bu gang la gting zhes bya ba ni kun nas slong ba dang mtha' zhes bya ba ni 'bras bu de gnyis dpag tu med pa ni sangs rgyas kyi 'dul ba gang chen mtsho stong phrag brgya pa thams cad kyi gnas pa zhes bya ba mtshan nyid rnam par gzhag pa de'i snying zhes bya ba 'phel ba dang sa bon dang kun nas slong ba dang /
snying po zhes bya ba bstan pa rnam par mi g.yo ba ni so sor thar pa zhes bya ba ni sdig pa las thar pa'am 'khor ba las thar pa mdo'i sder bstan pa yin no / /
'di ni dam chos rgyal po yi / /
chos kun gyi ni 'dren pa'i mchog /
'di ni dge slong tshong tshogs kyi / /
bslab zong tshong khang chen po yin / /
zhes bya ba ni so sor thar pa 'di ni dam chos rgyal po zhes bya ba /
sangs rgyas bcom ldan 'das [(]gyi [,]kyi[)]mdo sde la sogs pa bstan pa'i chos kun gyi 'dren pa mchog yin te blon po rin po che dang 'dra'o zhes bya ba'i tha tshig go / /
yang de nyid bye brag tu bya ba'i phyir /
'di ni dge slong tshong tshogs kyi / /
bslab zong tshong khang chen po yin / /
zhes bya ba gsungs te /
so sor thar pa 'di ni mya ngan las 'das pa'i nor bu rin po che 'dod pa'i dge slong tshong pa'i tshogs 'gron pa rnams kyi bslab zong tshul khrims kyi nor gang yin pa de'i tshong khang chen po zhes bya ba zong bcer ba'i gnas dang 'dra ba yin no / /
tshul khrims 'chal pas zin rnams kyi / /
gdug pa rnam sel sman 'di yin / /
'di ni lang tshos rnam 'khrul pa'i / /
rkang gnyis gzhon nu'i lcags kyo yin / /
zhes bya ba ni gang dag tshul khrims 'chal pa bslab pa ral pa lhag ma dang bcas pa sprul chen pos myur du khyab par byed pas zin cing reg pa /
de rnams kyi ltung ba gdug pa rnam sel cing rnam par 'gog pa'i sman gnod pa sel ba ni so sor thar pa 'di yin te /
'dis de sbyor bar byed pa ston pa'i phyir ro / /
so sor thar pa 'di ni gang dag lang tsho gzhon pa nyid rnam par 'khrul zhing rmongs pa'i mi dang gnyis gzhon nu de dag gi lcags kyo dang 'dra ba'i phyir bzlog pa yin te /
bsnyil ba dang yongs su gnas pa spyad pa la sogs pa'i nyes dmigs ston pas kun tu skrag par byed pa yin pa'i phyir ro / /
mtsho bas zab pa'i 'khor ba las / /
sgrol ba'i rgal thabs 'di yin te / /
'di ni bzang 'gror 'gro ba yi / /
nges pa'i chu lon zam pa yin / /
zhes bya ba ni rgya mtsho dug can pas kyang zab cing gting sleb par dka' ba 'gro ba lnga'i 'jig rten gang yin pa de las sgrol cing rnam par grol bar 'gyur ba'i rgal thabs zam pa dang /
gru dang gzings dang rkyal pa la sogs pa lta bu ni so sor thar pa 'di yin te /
tshul khrims rnam par dag pa ni lam skye ba'i phyir ro / /
so sor thar pa 'di ni bzang 'gror 'gro zhing 'jug pa'i nges pa bstan pa gcig tu gyur pa'i chu lon zam pa zhes bya bas gzhi dang 'brel ba'i rgyun sa yin te tshul khrims ni bde 'gro'i rgyu yin pa'i phyir ro / /
'di ni nyon mongs pham byed lam / /
rgyal po yi ni 'dren pa mchog /
'di ni thar pa'i grong 'jug pa'i / /
them skas gzhi dang 'dra bar gnas / /
zhes bya ba ni so sor thar pa 'di ni 'dod chags la sogs pa nyon mongs pa pham zhing spang bar bya ba /
'phags pa'i lam mi'i bdag po rgyal po dang 'dra ba'i 'dren pa snying tshogs mchog lta bu yin no / /
so sor thar pa 'di ni thar pa mya ngan las 'das pa'i grong khyer brtsegs mar 'jug cing 'dzog pa'i lam gyi skas kyi them dang po dang 'dra bar gnas te /
lam gyi gzhi ni tshul khrims yin pa'i phyir ro / /
nga ni mya ngan 'das gyur nas / /
'di ni khyod kyi ston pa zhes / /
rang byung nyid kyis gus bcas par / /
nan tan dge slong tshogs mdun bstod / /
ces bya ba ni ston pa chen po bcom ldan 'das yongs su mya ngan las 'das pa'i tshe na /
dge slong dag da phyin chad bdag cag la ston pa med par 'gyur ro snyam du dogs pa bzlog pa'i phyir 'di skad ces /
nga mya ngan las 'das par gyur pa na so sor thar pa 'di khyod la ston pa byed par 'gyur bas 'di ni khyod kyi ston pa yin no zhes rang byung gzhan gyi lung bstan med pa'i mkhyen pa brnyes pa sangs rgyas bcom ldan 'das nyid kyis rang gi zhal nas gus pa dang bcas par dgongs pa gtad do / /
nan tan du dge slong rnams la bka' stsal nas dge slong gi tshogs dge 'dun gyi mdun du bstod pa mdzad pas /
de'i phyir 'di ni ston pa nyid kyi zhal dang 'dra bar ston pa'o / /
'dul ba'i so sor thar de yi / /
rnam 'byed yin par dgongs pas na / /
thar 'dod rnams kyis gus byas te / /
'di ni nan tan mnyan par bya / /
zhes bya ba de ni de ltar gang gi phyir so sor thar pa zhes bya ba gang yin pa de ni yon tan dang phan yon du mas yang dag par rgyas pa yin la /
rnam par 'byed pa dang phran tshegs la sogs pa 'dul ba 'di dag thams cad so sor thar pa de'i rgya cher rnam par 'byed pa yin pa'i phyir thar pa 'dod pa dag gis gus par byas te /
so sor thar pa de'i rnam par 'byed par gyur pa 'dul ba 'di dag rnams rnam pa thams cad du nan gyis mnyan par bya zhing thos nas kyang 'bras bu dang bcas par bya'o zhes bstan to / /
'dul ba rnam par bshad pa gags bsal te / /
de las bdag gis dge bsags gang yin pas / /
'ching ba ma lus rab tu grol bya'i phyir / /
'jig rten kun gyi gags ni nyams gyur cig /
'dul ba la bstod pa btsun pa chos kyi tshong dpon gyis mdzad pa /
slon dpon dul ba'i lhas bshad pa rdzogs so // //
[ ]
