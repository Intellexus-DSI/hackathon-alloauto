@## / /
rgya gar skad du /
su b+hA Shi ta rat+na ka raN+Da ka ka thA /
bod skad du /
legs par bshad pa rin po che za ma tog lta bu'i gtam /
'jam dpal gzhon nur gyur pa la phyag 'tshal lo / /
gang gis glang chen mchog 'dra'i sems ni lcags kyus ma yin ye shes lcags kyus btab nas thul / /
'dod chags mun pa'i dmag tshogs me yis ma yin ye shes me yis ma lus bsregs / /
bdud kyi stobs rnams mtshon chas ma yin blo gros rab zhi bzod pa'i mtshon gyis zlog /
gus la bsgom pa zhi mdzad sangs rgyas mkhyen pa rab rgyas thub dbang de la phyag 'tshal lo / /
dka' ba brgya yis rnyed pa yi / /
mi rnams thob pa'i khom pa dkon / /
zlog pa med pa'i 'chi bdag ni / /
rtag tu mdun na gnas pas na / /
gang gis dul sbyin yang dag sdom / /
rgyags tshags mang po ma bsdogs pa / /
mi bzad 'khor ba'i mya ngan du / /
'gro ba de dag sdug bsngal thob / /
mi rnams thob pa rnyed dka' ba / /
bar snang glog 'gyu lta bu yin / /
srid pa zad byed mkhas pa yis / /
srid pa rnams su phan pa byas / /
yang dag mi nyid thob pa ni / /
glog dang rbab ltar mi brtan pas / /
yid bzhin nor bu lta bu yi / /
bsod nams rjes su skyes bus bstan / /
da ltar mi rnams thob pa ltar / /
gang gi mthu yis phyis kyang thob / /
bsod nams mchog ni gang yin pa / /
de ni bde ba'i rgyu yin te / /
gzugs dang gtong ba rigs mtho sogs / /
yon tan sna tshogs ldan par 'gyur / /
bsod nams de nyid mdza' bo gcig /
'khor ba kun du 'gro ba gnyen / /
de ltar 'dir ni bsod nams kyis / /
phyi phyir yon tan phun sum tshogs / /
gang tshe dpal gnas thob bsten pas / /
de bsngags 'jig rten bdag po nyid / /
phan pa'i phyogs su 'dren byed pa / /
bsod nams de nyid spel bar gyis / /
bsod nams che gyis sdig dga' spongs / /
yul la g.yo ba yid kyi rta / /
rtag tu phyin ci log zhi gyis / /
dug stobs mi bzad 'chi sbrul gyis / /
sos ma bzung ba'i bar du ni / /
rtag tu khyed kyis thub dbang bzhin / /
gzhan phan la ni mngon dga' gyis / /
bsod nams la spro ba bskyed pa'i gtam ste dang po'o // //
rgya mtsho gnya' shing bu ga ru / /
rus sbal mgrin pa chud pa bzhin / /
yud tsam 'dzom pa ngo mtshar che / /
mi brtan 'di la yang dag soms / /
rab tu zhi ba'i grong khyer lam / /
ngan song 'jigs pa 'joms byed pa / /
de ni thub pa'i dbang pos gsungs / /
skad cig tsam yang thos par dka' / /
mi khom brgyad kyi nyes spangs mi / /
gang zhig dkon la bskal ba brgyas / /
de ltar bde thob mkhas pa yis / /
dam chos mnyan la 'dir 'bad bya / /
dmyal ba yi dags 'gro ba dang / /
dud 'gro dbang po ma tshang ba / /
'chi med bla ma mtha' khob skyes / /
log par lta ba sel ba dang / /
thub dbang gsung rab bdud rtsi ni / /
skyes bu mkhas pas 'thung nus pa / /
shes rab 'od mnga' thub dbang ni / /
ma shar bar du yod ma yin / /
de phyir bya min spangs nas ni / /
bdag gi bya ba kun shes pas / /
'phags mchog dam chos mnyan par bya / /
chos 'di la ni gang 'bad pa / /
de la yon tan kun yod 'gyur / /
thub dbang gsung las rin chen 'byung / /
mkhas pa 'di yis thog mar dga' / /
de ni gang gis thos pas kyang / /
rtag tu stobs ldan brling pa yis / /
mun pa'i tshogs ni 'joms par byed / /
bsams shing bsgoms na mthar thug gsal / /
'jigs bcas skye ba 'khor ba'i rgyun / /
nyon mongs ma lus rim gyis spongs / /
thams cad phun tshogs rtag pa'i gter / /
mi bzad 'khor ba'i rgyun 'joms shing / /
bla na med pa'i dga' bde thob / /
thos pas 'dir yid dri ma med / /
de ltar thub dbang gsung 'di soms / /
chos nyan pa la spro ba bskyed pa'i gtam ste gnyis pa'o // //
gang zhig thob nas 'khor ba yi / /
pha rol phyin pa'i sa bon bskrun / /
byang chub dpal gyi sa bon mchog /
yid bzhin nor bu las lhag pa'i / /
yon tan rgyun gyi mi rnams ni / /
su zhig 'dir de 'bras med byed / /
gang zhig dge bas phyug pa'i mi / /
bskal pa grangs med kyis thob nas / /
'dir ni rmongs pas bsod nams gter / /
cung zad tsam yang mi sogs pa / /
de dag 'jig rten pha rol du / /
mi bzad mya ngan khang par 'jug /
rin chen gling phyin tshong pa ni / /
lag pa stong par rang khyim bzhin / /
dge bcu las kyi lam med par / /
phyi nas yang ni thob ma yin / /
mi ma thob par de bar ni / /
ci ltar de bde sdug bsngal nyid / /
de las pha rol slus yod min / /
de las mchog tu rmongs pa med / /
'di 'dra'i khom pa thob nas ni / /
bsod nams tshogs ni mi sogs pa / /
skad cig gcig las sdig spyad nas / /
mnar med par ni bskal par gnas / /
skye ba du mar sdig spyad pas / /
bde 'gro dka' lta ci zhig smos / /
rgya mtsho cher g.yeng gnya' shing gi /
bu gar rus sbal mgrin chud ltar / /
mi ni shin tu thob dka' bar / /
de skad bcom ldan 'das kyis gsungs / /
mi'i skye bo dkon pa'i gtam ste gsum pa'o // //
zas skom mal stan gos mchog dang / /
phreng ba gnas dang rgyan rnams dang / /
grags pa yon tan khyad 'phags pa / /
de kun sbyin las 'byung bar gsungs / /
ngag snyan mdzes dang longs spyod ldan / /
khyad par 'phags gzugs yangs pa dang / /
tshig snyan gzi ldan yid 'ong dag /
grags dang nad med tshe dag ste / /
yid 'ong sdug pa de dang de / /
sbyin pa rnams kyi 'bras bu ste / /
rta dang dar dang glang po dang / /
rnga yab gdugs dang me tog tshogs / /
khang bzangs mdzes dang rol mor bcas / /
sgra snyan rol mo dang ldan zhing / /
me tog phreng ldan bud med dang / /
zas dang rin chen phreng ba gnas / /
gur gum grong yul lha yi gnas / /
rdzogs sangs nyid dang sangs rgyas te / /
sbyin pa dpag bsam ljon shing gi /
'di dag 'bras bu yin par gsungs / /
ut+pal sngon po'i 'dab ma 'jam / /
dkyus ring dri ma med pa dang / /
bud med gang zhig mig 'grub cing / /
rked pa 'og pag g.yo bar ldan / /
dmar zhing mdzes pa'i gos ldan zhing / /
nu 'bur rgyas par rnam par g.yo / /
smin ma mdzes dang ldan de dag /
de dag ser sna'i sgo phye nas / /
sbyin pa btang las rgyas par 'gyur / /
mgul ba rnga mas brgyan pa'i rta / /
bzhon pa kha lo srabs kyi skyogs / /
mi dbang glang chen dregs zhon nas / /
gdugs bsgreng rgyan ldan 'khor bcas dang / /
'gro ba thal mo sbyar byas nas / /
rtag tu mchod cing gsol 'debs pa / /
snga mar 'di 'dra sbyin ba yi / /
'bras bu yin par thub pas gsungs / /
gser gyi gdu bu rdo rjes spras / /
dpung rgyan cod pan rin chen bkod / /
sa bdag mu tig phreng bas brgyan / /
rtag tu seng ge'i khri la gnas / /
'bangs sogs btsun mo'i 'khor bsten cing / /
rtsed mo rtse bas rnam rol pa / /
seng ge lta bu'i rnam rol de / /
sbyin 'bras yin par thub pas gsungs / /
khang bzangs gser dang rin chen spras / /
gdugs dang rgyal mtshan bsgreng bas brgyan / /
pi wang rdza rnga rig byad sgrogs / /
rin chen rnams kyis 'od 'bar ba / /
brgya byin bde sogs dga' spyod cing / /
lha mo'i tshogs kyi 'khor ldan de / /
snga mar 'di 'dra byin pa yi / /
'bras bu yin par thub pas gsungs / /
sbyin ba skye bo'i yid du 'ong / /
mkhas pa'i tshogs kyis rtag tu brten / /
phyogs rnams dri med phreng bas khyab / /
snyan pas gnas ni de dang der / /
'dir ni dri med nye bar gnas / /
lus dang bral nas lha rnams su / /
rnyog bral sna tshogs btung ba bsil / /
me tog sna tshogs mgo lcogs rgyas / /
dpag bsam gyi ni shing rnams skyes / /
tsan+dan la sogs kyis gang ba'i / /
skyed mos tshal ni mchog rnams su / /
yun ring du ni sde spyod cing / /
lha mo gzugs mchog ldan pa yis / /
bsnyen bkur mchog tu byed pa 'thob / /
sbyin pa zhes bya gter chen de / /
rkun sogs mi 'khyer rjes su 'brang / /
sbyin pas sems kyi ser sna dang / /
chags pa'i rdul gyi dri ma 'khru / /
'khor ba'i lam gyis dub pa sel / /
sbyin pa bzhon ba bde ba ste / /
sbyin pa bde ba du ma'i rten / /
yang dag grogs mchog bde ba'i sgo / /
rked pa gser gyi ska rags ldan / /
ngag 'jam zur mig bzhin skyob mdzes / /
mig gi dkyus ring rna drung gsan / /
me tog phreng bas skra bcings mdzes / /
gang zhig rang 'khor yan lag dang / /
rkang gnyis 'gro ba mdzes pa yi / /
zas gtsang gi ni phun sum tshogs / /
de dag sbyin pa'i 'bras yin zhes / /
bdag nyid chen pos bka' stsal te / /
sa sa ka ri'i dum bu dang /
ut+pal gyis bsgos dri zhim la / /
bkra shis gser gyi snod du blugs / /
ban du ka dang zangs mdog 'dra / /
btung ba chung ma mna' skyel zhing / /
chung ma dang bcas yang yang 'thung / /
dga' ba'i bsam pas smra ba de'i / /
rgyu ni sbyin mchog bkra shis yin / /
zhi ba'ang sbyin pa'i yon tan te / /
mdzes pa 'dod pa bdag cag gis / /
sbyin pa 'di la 'bad par gyis / /
srid gsum mi bzad 'jigs chen la / /
sbyin las gzhan pa'i gnyen mchog med / /
sbyin pa'i gtam ste bzhi pa'o // //
'gro ba gang zhig mdzes yid 'ong / /
gzugs dang rigs dang gnyen dang stobs / /
bde bar mthong ba gang yin pa / /
bsod nams bzo bos de byed par / /
'di skad mkhas pa rnams kyis bshad / /
gzhan phan byed pa'i skyes bu yis / /
bsod nams dang mnyam yod ma yin / /
rim pa sna tshogs kyis brgyan pa'i / /
rgyal mtshan dkar po mngon mtho btsugs / /
rta glang rkang thang shing rta yi / /
dpung gi tshogs kyis nges 'khrug cing / /
yu ba sna tshogs mdzes pa yi / /
rnga yab rnams kyis g.yob byed la / /
bsod nams lhag pa dbang sgyur zhing / /
sa rnams la ni spyod byed de / /
dar dang kA shi du gu la / /
sna tshogs gos dang mu tig phreng / /
gser dang nor bus yan lag brgyan / /
gang dag lha 'dra'i skyes bu dpal / /
bsod nams bzhon pa la zhon nas / /
de bas yin par shes par gyis / /
shin tu tshe ring rigs btsun zhing / /
lus mdzes nad kyi 'jigs pa med / /
nor mang g.yog 'khor phun sum tshogs / /
bsod nams rnam smin chen po yin / /
gang yang 'khor los sgyur ba mchog /
bu ni dpa' bo stong dang ldan / /
rgya mtsho'i mtshams kyi sa la dbang / /
de dag bsod nams rin po che'i / /
'bras bu yangs pa chen po yin / /
sna tshogs pad+ma'i stan la 'dug /
lha dang lha dbang rtag phyag 'tshal / /
brjid kyis 'khor rnams zil gyis gnon / /
tshangs pa'i 'jig rten snang byed pa / /
de dag nyid kyang bsod nams las / /
gang la lha klu lha min grub / /
dri za gnod sbyin mi'am ci / /
mchog tu gyur pa'i tshogs rnams ni / /
rtag tu lha dbang mchod byed pa / /
de ni bsod nams rin po che'i / /
'bras bu yangs pa chen po yin / /
gzugs dang brtson 'grus bzo rnams ni / /
dbang med spangs nas mi rnams ni / /
las kyi rlung gis mngags nas ni / /
'jig rten pha rol 'gro ba na / /
bsod nams gcig pu mchog yin te / /
rjes su 'gro zhing bde ba 'char / /
bsod nams gzhan gyis 'phrog mi nus / /
de phyir bsod nams gter gyi mchog /
gang gi stobs kyis ri rab kyang / /
phyogs dang phyogs su rnam 'thor ba'i / /
'jig pa'i bskal pa'i rlung rnams kyis / /
ded kyang bsod nams 'jig mi nus / /
'jig pa'i bskal pa'i chu yis ni / /
lcags kyang dbang med 'jig byed pa / /
rgya mtsho bzhi yi chu rnams kyis / /
bsod nams bzhu bar nus ma yin / /
'od zer rab tsha gsal ba yi / /
nyi ma bdun shar me rnams kyis / /
sa rnams sreg par byed mod kyi / /
bsod nams gcig pu sreg ma yin / /
bsod nams kyi gtam ste lnga pa'o // //
sangs rgyas sku gzugs bzhengs gsol pa / /
dang por mya ngan sel par byed / /
rtsod pa kun spangs mthong na dga' / /
skal ldan gter tshogs dpal dang ldan / /
lus stobs ldan zhing snyan pa dang / /
gzi brjid ldan zhing gzugs mdzes la / /
gsung rab kun la mkhas gyur cing / /
dbang po'i rta ni thams cad thul / /
blo ldan stong dang ldan par 'gyur / /
bcom ldan sku gzugs mchod rten la / /
phra rab rdul ni ji snyed song / /
de snyed sa 'og sa steng 'dir / /
de snyed rgyal por nges par 'gyur / /
gzugs dang gzugs med ting 'dzin 'grub / /
thams cad bde bar ma lus spyod / /
tha mar skye rga'i rgud spangs nas / /
de dag byang chub go 'phang thob / /
bde gshegs sku gzugs bzhengs gsol ba / /
mtshan bzang gis mtshan 'khor los sgyur / /
sum cu gnyis ldan lus mdzes thob / /
nyes pa'i dgra 'joms rgyal bar 'gyur / /
dbang po rnams ni ma tshang med / /
dpal ldan ngan 'gro rnams las ring / /
mi yi rigs su skye 'gyur zhing / /
ngag ni btsan pa nyid du 'gyur / /
skye bar thos dang dran ldan brtan / /
mngon par 'dod par 'byung 'gyur zhing / /
gnas la mngon par dad pa dang / /
'dod chags sogs kyis gnod pa med / /
'di rgyal rdzogs pa'i byang chub kyis / /
khyad 'phags legs pa'i gzhung la brten / /
gang 'di rgyal ba'i sku gzugs bzhengs / /
sangs rgyas sku 'am mchod rten nam / /
bzhengs byed srog dang ldan pa de / /
bran dang dbul por mi skye zhing / /
mngag gzhug par min rigs dman min / /
dbang po rnams ni tshang bar 'gyur / /
sku gzugs kyi gtam ste drug pa'o // //
dri zhim sna tshogs kyis bsgos pas / /
bde bar gshegs la khrus gsol ba / /
me tog dri yis yan lag mdzes / /
rab tu dga' ba'i yid kyis su / /
rol mo'i sgra ni snyan pa yis / /
dal gyis 'bab dang stegs 'grun brjid / /
gser gyi rang bzhin pad+ma yi / /
ge sar rdul gyis khyab pa ru / /
khrus gsol gang zhig mchod byed pa / /
de dag rnyog pa thams cad kyi / /
dri ma bkrus nas thar pa thob / /
lha yi bu mo nu 'bur rgyas mthong zhing / /
rked pa yangs pa la 'bab g.yo ba dang / /
'dzam bu'i gser 'dra'i pad+ma'i ge sar gyi / /
rdul rnams gtor ba yis ni dri zhim la / /
dal gyis 'bab pa'i nang du lha yi tshogs / /
rgyun du chu rnams la ni rtse byed pa / /
gang zhig dga' ba sna tshogs dri zhim chus / /
rje btsun khrus gsol pa yi 'bras de yin / /
gla rtsi ga bur tsan+dan gur kum bsgos / /
dri zhim chu ni yid 'ong ba / /
kha dog dkar ser bye brag gis / /
yid 'ong thub pa khrus gsol 'dir / /
sems kyi dri ma spangs nas ni / /
de ni 'gro ba'i bla mar 'gyur / /
khrus kyi gtam ste bdun pa'o // //
khrus byed lha yi bu mo mchog /
rked ldan brla dang nu ma rgyas / /
'dab skyes mgo lcogs rgyas 'thor zhing / /
lha dbang dal 'bab khrus byed cing / /
mdzes shes 'dod pas g.yo ba ni / /
'gro mchog yang yang mnyes byas yin / /
de ni spos chu rol mo dang / /
bdug pa dang ni me tog phreng / /
sbyin pa btang ba'i 'bras bu yin / /
gang zhig 'khor los sgyur rgyal la / /
mkha' la gur kum sprin tshogs dang / /
ga bur gyi ni chu rgyun dang / /
ma la ya yi tsan+dan bzhin / /
rdza rnga pi wang rnga mchog gi /
bde bar gshegs mchog mchod byed pa / /
lha dang mi yi sgra rnams thos / /
khyad 'phags lha yi rna ba thob / /
gur kum la sogs pa'i gtam ste brgyad pa'o // //
rta glang rkang thang shing rta dang / /
rin chen sna bdun rnams dang ni / /
dpa' bo bu stong dang bcas par / /
mkha' la 'khor los sgyur 'gro zhing / /
zla ba lta bu'i gdugs kyis ni / /
nyi ma'i 'od zer sgrib byed cing / /
'bras bu mang la rgya che ba / /
gdugs phul ba las byung ba yin / /
bung ba yid 'ong sgra yis bskyod / /
me tog g.yo ba 'khor bar bkod / /
kha dog sna tshogs dri zhim pa'i / /
me tog tshogs kyis ri mor bris / /
gdugs mdzes sna tshogs dar gyis brgyan / /
mchod rten rnams la phul ba yis / /
'khor los sgyur ba sa skyong ba / /
gling bzhi'i dbang phyug de yis 'thob / /
nyi ma'i 'od zer gser gdugs thogs / /
dpal ldan dul ba'i glang po mchog /
rin chen du mas brgyan pa zhon / /
rdzu 'phrul brgya byin dang 'gran pa'i / /
gling bzhi yi ni 'khor los sgyur / /
sa rnams ma lus skyong bar byed / /
de dag bde gshegs sku gdung la / /
me tog gdugs phul 'bras bu yin / /
gdugs phul ba'i gtam ste dgu pa'o // //
bde bar gshegs pa'i 'khrungs gnas dang / /
de yi yid tsam bzhugs pa'i gnas / /
rab tu gsal ba'i 'gram gyur pa / /
nus pa kun gyis gdung snod sku / /
shin tu khyad 'phags gtsug tor mtho / /
sku gzugs bzhengs nas legs sbyangs la / /
skye bo gang gis sku bzhengs pa'i / /
nang du ring bsrel bcug byas na / /
kun nas brgya byin las 'phags pa'i / /
mi dbang gling bzhi rnams su ni / /
dpal dang ldan pas longs spyod nas / /
mtha' ru rnam dag go 'phang thob / /
rgyal ba'i sku gdung bcug las yin / /
zla ba dang 'dra blta na sdug /
smin ma legs shing mig dkyus ring / /
mir skyes gser dang nor bur ldan / /
bzod cing des pa dang ldan pa / /
rgya mtshos gtugs pa'i sa rnams ni / /
skyong byed 'khor los sgyur rgyal yang / /
de dag sangs rgyas sku gzugs ni / /
ring bsrel dang bcas gus pas 'thob / /
ring bsrel gyi gtam ste bcu pa'o // //
bde bar gshegs pa mchog rnams kyi / /
pho brang mchog ni brgyan byed pa / /
gser gyi mdog dang ldan 'gyur zhing / /
nad rnams kun las grol bar 'gyur / /
lha dang mi las khyad 'phags shing / /
nyi ma'i 'khor lo lta bur mdzes / /
nor dang gser ni mang ba dang / /
rgyal po'i rigs kyi rgyal bar 'gyur / /
'jig rten gsum gyis mchod pa yi / /
sangs rgyas la ni gang zhig 'dir / /
maN+Dal me tog bcas byed pa / /
'gro ba'i bdag po tshe ring zhing / /
sna tshogs nad kyi 'jigs las grol / /
gang yin de yis skad cig thob / /
bde gshegs maN+Dal byed de dag /
pha rol phyin drug thob 'gyur te / /
chu dang sa bsres btang sbyin pa / /
grog mo sogs sel tshul khrims te / /
bsres nas nyes pa bzod pa yin / /
'bad pa byed pa brtson 'grus yin / /
skad cig de las rtse gcig tu / /
sems 'dzin byed pa bsam gtan yin / /
legs par gzob pa shes rab po / /
sna tshogs bsod nams kyis brgyan la / /
sa gzhi bris pa 'bul byed pa / /
lha yi bde ba thams cad dang / /
longs spyod mchog dang ldan 'gyur zhing / /
mir skyes gser las lhag pa yi / /
kha dog dang ldan mdzes pa dang / /
pad+ma'i mdog ltar yan lag tshang / /
mig ni dkyus ring mdzes par 'gyur / /
maN+Dal gyi gtam ste bcu gcig pa'o // //
pad+ma'i 'dab 'dra'i lag pa mdzes / /
'od gsal kha dog dri bzang ldan / /
ro zhim reg na bde ba dang / /
lha dang mi yi khang bzangs na / /
'od gsal gser gyi gzhong pa ru / /
lha yi bdud rtsis bkang za ba / /
de dag sangs rgyas la sogs pa'i / /
dge 'dun yul du lhags pa la / /
zhal zas drangs pa'i 'bras bu yin / /
rdo rje gdan la bzhugs nas ni / /
'dod pa'i dgra dang bcas pa yi / /
tshogs ni byams pas nges 'pham mdzad / /
gang zhig mthar thug dka' ba'i yul / /
mtha' med par ni spyod 'gyur ba'i / /
nyon mongs dka' ba'i dgra las rgyal / /
phung po'i bdud kyang rab bcom nas / /
'chi bdag bdud la mnga' brnyes pa / /
zhal zas phul bar gyur pas yin / /
ro rnams bro ba'i mchog dang ni / /
yan lag tshang zhing yongs rdzogs ldan / /
bde zhing dpal ldan stobs dang ldan / /
tshe dang stobs dang kha dog dang / /
gzugs bzang ba dang ldan pa ni / /
mkhas pas zas mchog btang las byung / /
stobs dang brtson 'grus ldan pa yi / /
rnam grangs las ni nges par rgyal / /
yang dag dpal thob mi dbang gis / /
ro ldan kha zas longs spyod pa / /
rtag tu zas mchog sbyin des yin / /
zas kyi gtam ste bcu gnyis pa'o // //
g.yo zhing ut+pal gyis bsgos pa / /
dri med pad+ma rA ga bzhin / /
yid 'ong gser gyi snod du blugs / /
dri zhim tsan+dan gyis bsgos mngar / /
yid du 'ong dang bdar zhing 'thung / /
cung zad mig ni zangs mdog 'dra / /
glu len sgra dang nges ldan pa'i / /
mi mchog de rnams skom rnams ni / /
sbyin pa byin pa'i 'bras bu yin / /
in+d+ra nI la bai DUr+ya / /
rin chen mchog rnams kyis spras pa'i / /
gser gyi snod ni gang yin par / /
lha gang lha yi bu mo ni / /
brang gi dkyil na nu ma ni / /
bum pa lta bu'i 'bur ldan pa'i / /
rab mdzes gcugs dang lhan cig tu / /
sbrang rtsi ltar mngar btung 'thung ba / /
yon tan ldan pa'i tshogs la ni / /
btung ba yid 'ong byin pa yi / /
'bras bu yin par mkhas rnams gsungs / /
gang zhig kha dog dri zhim sogs / /
tshogs ldan skom pa'i sdug bsngal sel / /
bad kan rlung drag rab zhi byed / /
kha ra pi pi ling bsres tshod / /
tsan+dan lta bur tsha ba sel / /
zla ba'i 'od zer dang ldan pa'i / /
snod du blugs nas de dag gis / /
gus par dge 'dun la phul bas / /
pha rol gyi ni skye gnas su / /
lha yi btung ba thob par 'gyur / /
mngar zhim mngar mchog gus pa yis / /
btung ba tshogs mchog la phul bas / /
lha dang mi yi gnas rnams su / /
lha yi bu mo mchog rnams dang / /
yun ring btung ba lhan cig 'thung / /
gang zhig sa gnas mi rnams kyis / /
dang ba'i dad pa'i yid kyis ni / /
dge 'dun la ni btung ba mchog /
dus la bab par drangs pa yis / /
'khor ba'i ri khrod gnas pa ni / /
rtag tu btung ba'ang zhim bzang thob / /
btung ba'i gtam ste bcu gsum pa'o // //
gang zhig sngo ser ljang dmar dkar / /
sna tshogs kha dog 'od bzang ba / /
mdzes gsal gos kyi phreng ba ni / /
yon tan mchog dang ldan pa yi / /
'jig rten bla ma la phul bas / /
bsngags pa'i gos mchog thob par 'gyur / /
gang zhig dge 'dun mchog sogs la / /
gang zhig dad dang gus pa yis / /
gos kyi phreng ba 'bul byed pa / /
de ni ngo tsha shes gos dang / /
mchog tu gyur pa'i chos kyi gos / /
nyon mongs gnyen po'i chos gos 'thob / /
kha dog sna tshogs kyis spras pa'i / /
sngon po ser po dkar po dang / /
gzhan yang dmar po yid 'ong ba / /
shin tu mdzes pa'i gos dag dang / /
chos gos phreng ba 'bul byed pa / /
bde 'gro yi ni bde bar 'gro / /
gzugs dang ldan zhing yid 'ong la / /
lha yi gos ni zad med dang / /
ngo tsha shes pa'i gos kyis brgyan / /
bdag blo ngang gis mkhas pa dang / /
de ni chos kyi dbang phyug 'gyur / /
gos kyi gtam ste bcu bzhi pa'o // //
me tog bzang po dge 'dun la / /
rab tu 'thor zhing mchod byed pa / /
brgya byin las lhag longs spyod ldan / /
pad+ma'i dbang po lta bur mdzes / /
mchog tu grags pa dang ldan zhing / /
rtag tu de ni skad cig gis / /
dgra las rnam par rgyal bar 'gyur / /
sa rnams la ni spyod byed pa'i / /
rin chen mchog gi mir gyur pas / /
spos mchog dang ni dri bzangs kyis / /
rgyal ba rnams la 'bul byed pa / /
lus kyi grags pa'i dri yis khyab / /
ut+pal sngo dang mnyam pa yi / /
mig ni dri med dkyus ring mdzes / /
bai DUr+ya dang mu tig dang / /
rin po che yis yan lag brgyan / /
lus kun ku sha'i gos kyis g.yogs / /
skye ba kun du mi yi mchog /
gzugs dang ldan par gyur pa ni / /
dge 'dun dri bzang phul ba yin / /
sna tshogs pa yi sman rnams ni / /
de dag dge 'dun la phul bas / /
mdze la sogs pa'i nad rnams kyi / /
sdug bsngal mi bzad pa las grol / /
bzhin ni mdzes shing gser rnams dang / /
mnyam zhing kha dog yid du 'ong / /
rgyal po yi ni 'tshe ba rnams / /
gang yin pa dang bral ba thob / /
me tog la sogs pa'i gtam ste bco lnga pa'o // //
sa bdag 'khor los sgyur gang la / /
thal mo sbyar ba byas nas ni / /
mkhur ba rna rgyan mdzes ltung bas / /
gus ldan legs par spyi bo yis / /
lan mang du ni phyag byed pa / /
de dag sangs rgyas phyag byed pa'i / /
'bras bu yin zhes mkhas rnams smra / /
skyes pa tsam gyis gtsor 'gyur pa'i / /
rtag tu mthon po'i rigs skye zhing / /
rta dang glang pos rgyu byed pa / /
de dag bla ma 'phags pa la / /
legs par phyag ni byas pas yin / /
snyan pa yis ni khyab 'gyur zhing / /
nges par legs par 'dzin pa dang / /
gsal bar byed pa'i 'od kyis ni / /
sdug bsngal thams cad spong byed cing / /
nad ni thams cad 'joms par byed / /
'jig rten du ni bde 'gror nges / /
mi dbang gis ni rgyun du 'gyur / /
'bras bu dpal dang ldan pa yang / /
thub dbang phyag byas pa las yin / /
'khor los sgyur rgyal stobs grags ldan / /
yan lag sum cu gnyis mtshan ldan / /
rgyal 'gyur sa stengs gtso bo de / /
sangs rgyas la ni phyag byas pa'i / /
'bras bu yin par blo ldan gsung / /
de ltar yon tan tshogs shes pas / /
lus 'di 'jig par shes nas ni / /
mkhas pas sangs rgyas phyag bya zhing / /
lus kyi las ni legs par spyad / /
phyag gcig 'tshal bar gyur pa yis / /
'khor ba spong ba'i rgyu thob cing / /
'khor ba'i 'jigs mthong gus pa yin / /
de ltar su zhig phyag mi byed / /
phyag gi gtam ste bcu drug pa'o // //
kr-iSh+Na sa ra ltar mdzes gzugs / /
stobs ldan 'jam zhing shin tu snum / /
dgun dus bsro khang gos bzang bgos / /
yid 'ong mdzes ma la 'khyud nas / /
mi dbang gang zhig rtse byed cing / /
ro mchog sna tshogs ldan pa ni / /
rin chen snod blugs 'thung ba ni / /
de dag sgron ma phul ba yis / /
shin tu 'bras bu mngon yin par / /
yang dag rdzogs sangs rin chen gsungs / /
'bar zhing me lce rgyas dang ldan / /
khang pa'i nang du me 'bar gsal / /
dgun dus grang ba sel byed pa / /
snang ba thub pa'i dbang po ni / /
mchog tu gyur la phul ba yis / /
lha dang mi yi 'jig rten na / /
gsal zhing rab tu 'bar gyur dang / /
dri za lha min mi'am ci / /
byad bzhin mdzes dang lhan cig tu / /
ston zla dang 'dra rab mdzes pa / /
sdug pa pang bar 'khyud nas ni / /
lus ni yid du 'ong ba dang / /
mtho ris su ni spyod byed pa / /
de dag gang tshe 'phags tshogs la / /
snang ba dang bas phul ba yin / /
rkun ma las rgyal bzhon par ldan / /
sa rnams ma lus rjes su skyong / /
byad bzang gser gyis yan lag brgyan / /
de dag gis ni snang ba rnams / /
phul ba'i 'bras bu 'di dag yin / /
snang ba'i gtam ste bcu bdun pa'o // //
ri rnams kyis ni bsgribs pa dang / /
mchog tu ring na gnas pa dang / /
shin tu phra ba'i dngos po dang / /
mtshan mo smag gis bsgribs pa dag /
gang tshe lag mthil gnas pa ltar / /
dge slong ma 'gags pa yis mthong / /
de ni bde bar gshegs pa la / /
zhugs mar phul ba'i 'bras bu yin / /
spyan gyis dngos kun gzigs pa'i phyir / /
bde gshegs mar me phul ba yis / /
sangs rgyas nyid ni mnyes zhes grags / /
phul ba bcom ldan gang zhe na / /
thub dbang dri med spyan la phul / /
ring dang phra dang bsgribs pa dang / /
dpag tshad kyis chod mthong la ltos / /
rgyal la zhugs mar phul ba yi / /
de 'bras yin par thub pas gsungs / /
sa bdag rgyal po gang yin pa / /
zla ba lta bu'i gzugs ldan pa / /
ut+pal lta bur mig dkyus ring / /
gang zhig lha yi 'jig rten na / /
gser mdog 'od kyis snang ba ltar / /
rang gi 'od kyis snang byed pa'i / /
'khor los sgyur ba'i rgyal po ni / /
nor bu brgya phrag 'od gzer gyis / /
sa rnams rgyu zhing snang byed pa / /
de dag shAkya seng ge la / /
gus par mar me phul ba yis / /
rgya cher 'phel bar 'gyur ba yin / /
lha gang 'jig rten gsal byed cing / /
ut+pal lha yi mig ldan la / /
smin ma legs shing gser mchog ltar / /
mig stong dang ni ldan pa yi / /
brgya byin lha yi bdag po nyid / /
lha yi stan la 'dug pa dang / /
gang zhig 'dod bral tshangs pa ni / /
'od gsal lha mchog phyag byed cing / /
lha yi shing rta g.yo byed pa / /
ston pa yi ni ring bsrel la / /
mar me'i phreng ba mis phul pa'i / /
'bras bu rgya chen gyur pa yin / /
mar me'i gtam ste bco brgyad pa'o // //
mi dbang dus ni thams cad du / /
nyams dga' ba yi khang bzangs mchog /
rol mo'i gnas kyi nyams dga' bar / /
'tsho zhing rgyal ba'i sgra sgrogs par / /
btsun mo'i 'khor dang rol byed pa / /
grang ba sel ba'i khang pa ni / /
phyogs bzhi nas ni byon pa yi / /
dge 'dun bzhugs gnas phul ba yin / /
thub pa 'phags pa'i dge 'dun bcas / /
gtsug lag khang gi don du ni / /
tshig gis rab tu bskul ba dang / /
tshogs pa yis ni grogs byed cing / /
nges par dus su 'gro byed pa / /
gnyid log pa'am langs pa na / /
bsod nams rgyun ni tshad med 'phel / /
shes rab rdo rje'i mtshon cha yis / /
phyin ci log gi ri bcom nas / /
sa dang bcas pa'i khang bzangs 'gyur / /
dge 'dun la ni yo byad dang / /
longs spyod bzang po dang bcas pa / /
gtsug lag khang ni gang zhig byed / /
rnam par rgyal ba'i khang bzangs ni / /
rin chen mchog gi rang bzhin gyi / /
rtsig pa ka ba dang ldan pa'i / /
mdzes ldan lhan cig dus kun du / /
de ni lha yi 'jig rten 'dir / /
yun ring du ni mngon par dga' / /
dpal dang ldan pa'i bla re dang / /
sna tshogs kyi ni gos kyis spras / /
khang bzangs mchog ni 'od 'phro ba / /
yang dag gnas par gyur pa ni / /
yon tan tshogs ldan phul ba yis / /
brgya byin gyi ni khang bzangs mchog /
rnam par rgyal byed thob pa yin / /
gtsug lag khang bzhengs pa'i gtam ste bcu dgu pa'o // //
khyogs dang stan ni mnyam pa ru / /
'bol stan la ni chung ma ni / /
nu ma rgyas dang lhan cig tu / /
mal stan la ni sa bdag nyal / /
nyes pa'i tshogs spangs dam pa la / /
de yis mal stan phul ba yin / /
rkang rten dang bcas khri la ni / /
sna tshogs gos kyis brgyan la 'dug /
dbyangs snyan rol mo dang mgrin bsdebs / /
rin chen rang bzhin stan la ni / /
dri zhim pas ni byugs pa yi / /
dad ldan mal stan chen po la / /
dpung pa la ni mgo brten nas / /
yun ring lha yi khang pa ru / /
'jigs pa med par bde bar nyal / /
de dag mal cha stan rnams ni / /
dge 'dun rnams la phul ba yi / /
'di ni 'bras bu yin par bshad / /
ga pur tsan+dan a ka ru / /
lus byugs pa yi lha mo ni / /
nu ma zung ldan lus brten nas / /
gos mchog 'bol stan la rtag nyal / /
de dag mchod rten rnams la ni / /
gdugs dang gos khri phul bas yin / /
mal cha dang stan gyi gtam ste nyi shu pa'o // //
gling bzhi las ni rnam rgyal nas / /
stobs ldan brgya byin gnas yin te / /
nga las nu yis sum cu gsum / /
bdag po'i stan phyed dbang byas nas / /
'dod pa'i bde ba'i dga' ba myong / /
zhag bdun bar du dbyig rnams kyi / /
char ni khang par dpag med phab / /
de dag lhung bzed du gtor ba'i / /
sbyin pa chen po de yi ni / /
'bras bu ngo mtshar chen po yin / /
snod ni de dang de dag gis / /
rgyu bzhi dag la brten pa yi / /
sdug bsngal la sogs bye brag gi /
'bras bu tha dad tha dad 'gyur / /
de phyir mi dbang khyad 'phags rgyal / /
zla ba lta bu'i bzhin dang ni / /
ut+pal lta bu'i kha dog dang / /
mi rnams nang du rtag par ni / /
dri med mig ldan ro stod yangs / /
dga' zhing stan dang mal cha dang / /
zas dang snod du ldan pa ni / /
mi rnams sbyin pas yang dag 'thob / /
mi mchog gis ni nad pa dang / /
dman pa dang ni dbul ba rnams / /
snying rje can gyis sbyin btang bas / /
dpal ldan yang dag khyad 'phags 'gro / /
mi dbang brgya byin dang mnyam rtse / /
dga' zhing bu dang bran g.yog bcas / /
zla ba dang 'dra bzhin gyi mchog /
mig yangs lus ni nyi ma bzhin / /
grags pa snyan pa dag dang ldan / /
mi dbang dgra yi stobs 'joms shing / /
bde ba thams cad thob pa ni / /
de yis rang gi bla ma dang / /
pha ma rnams la sbyin las byung / /
gang zhig rta dang shing rta glang / /
zhon la skye bo'i tshogs phyag 'tshal / /
gser gyi yu ba dang ldan pa / /
zla ba'i dbyibs dang ldan pa yi / /
nyi ma'i 'od zer zlog byed thogs / /
mi dbang mchog tu gyur pa ste / /
'khor los sgyur ba'i rgyal po ni / /
sa rnams dbang phyug dang bcas pa'i / /
gang zhig rgyal por gyur pa ni / /
yang dag zhing la de dag gis / /
sbyin pa'i sa bon sbyangs pa yi / /
yon tan mchog gi 'bras de yin / /
dman pa'i snod la sbyin pa yis / /
mang du byin yang 'bras bu nyung / /
yur ma tshor ma'i skyon bcas dang / /
rdo ba'i steng gi zhing rnams la / /
sa bon mang po btab pa bzhin / /
'dod chags zhe sdang gti mug spangs / /
yon tan gyis brgyan zhing la sbyin / /
nyung ngu byin yang mang du 'byung / /
n+ya gro d+ha yi sa bon bzhin / /
zhing gi gtam ste nyi shu gcig pa'o // //
gang gis chos kyi sbyin byin zhing / /
bri ba dang ni nyan pa dang / /
rtag tu de dag sems nyid dang / /
gal te yang dag sgom byed na / /
skye ba dran pa rtag tu 'thob / /
gang zhig lha yi 'jig rten na / /
dpag bsam gyi ni shing gi mchog /
don rnams thams cad 'grub byed pa / /
lha tshogs bde ba'i mchog gyur pa / /
de ni ba mchog byin pa yi / /
rgya che ba yi 'bras bu yin / /
gang zhig mngal du rdzogs par ni / /
gtsang zhing yid 'ong ro myang la / /
mar dang sbrang rtsi stobs dang ni / /
gang zhig 'o ma 'thung tshe yang / /
pad+ma'i ge sar mdangs ldan pa / /
khu 'jo'i dus gang yin par 'thung / /
skyed rdzogs nas kyang de bzhin te / /
bdud rtsi'i mchog kyang 'thung byed pa / /
de ni ba mchog btang las byung / /
seng ge'i khri ni rab dga' zhing / /
mdzes pa gus pas chos la ni / /
rim pa bzhin du des phul bas / /
gzhig par mi nus rdo rje'i gnan / /
rab mchog seng ge'i khri la gzhugs / /
lha klu grub pa phyag 'tshal 'gyur / /
gser gyi snod du rtag tu der / /
ro ldan 'o ma blugs nas ni / /
mi yi mchog ni 'thung byed cing / /
dpal ldan phun sum tshogs pa dang / /
pad+ma'i mdog ldan bud med rnyed / /
de ni ma he mchog btang yin / /
rtag tu nad pa nyam chung la / /
bzhon pa mchog ni sbyin pa dang / /
bla ma rnams ni mnyes byas nas / /
btsun zhing mi rnams kyis bstod 'gyur / /
gser gyi chas kyis brgyan pa yi / /
rta ni yid du 'ong ba la / /
mi mchog rtag tu zhon nas rgyu / /
shin tu ring ba'i yul rnams su / /
rdzu 'phrul gyis ni 'gro byed pa / /
bzhon pa mchog ni phyin pa yis / /
de lta bu yi mi ru 'gyur / /
do shal dang ni do shal phyed / /
'og pag dang ni ldan pa yi / /
yid 'ong lha mo rnams la rtse / /
sum cu gsum bdag dang 'gran pa / /
ltos pa med par byin pa las / /
byung bar mkhas rnams rab tu bshad / /
bdud kyis zil gyis mi non cing / /
legs par gsungs pa rtag tu ni / /
bdud rtsi lta bur mnyan par gyis / /
sa gzhi lta bur chos kyi yum / /
nyon mongs dgra ni spong bar byed / /
'khor ba'i bde ba nyams myong zhing / /
phun sum tshogs pa thams cad kyi / /
rab mchog nyid ni thob par 'gyur / /
dub pa'i dus ni thams cad du / /
mkhas pas gnas ni phul ba yis / /
mtho ris phyin nas rtag tu dga' / /
brgya byin dang ni lhan cig tu / /
rtag tu dga' ba myong bar byed / /
'dir ni skyed mos tshal phul bas / /
sna tshogs pa yi shing rnams la / /
me tog dri zhim dang ldan zhing / /
mngon par mtho ba'i mi thob nas / /
skyed mos tshal rnams longs spyod ldan / /
chu bo rgal bar dka' ba yi / /
gnas su zam pa 'dzugs byed pa / /
mi de longs spyod dang ldan pa'i / /
mtho ris gnas su 'gro bar 'gyur / /
gser mdog lta bu'i lus dang ldan / /
nyams dga' rdzing bu byed pa'i mi / /
mtho ris gnas ni thob par 'gyur / /
'jig rten 'di ru mir gyur nas / /
rgyal po yi ni dga' bde thob / /
khron pa dang ni bu nyen khang / /
sems can rnams ni rten pa dang / /
than pa grang ba skyob gyur pa / /
byed pa'i mi mchog gang yin pa / /
lha yi bde ba myong bar 'gyur / /
nyi ma'i 'od zer tsha ba yis / /
shin tu sdug bsngal ldan pa la / /
gang zhig gdugs ni sbyin byed pa / /
gdugs dang 'dra bar de dag ni / /
dgra yi tshogs las rgyal 'gyur zhing / /
rtag tu bde ba mchog dang ldan / /
mchil lham rgyan gyis brgyan pa ni / /
sems can thams cad dag la ni / /
gus pa yis ni sbyin byed pa / /
de dag bzhon pa mchog rnams la / /
lha dang mi yi 'jig rten du / /
yun ring zhon par skye bar 'gyur / /
yon tan rnams ni sgrogs pa yis / /
rgyal ba mchog gi stod byed pa / /
thams cad dag ni btud pa yis / /
lus kyis phyag ni 'tshal byed pa / /
bla mar brten pa'i rigs skye zhing / /
de dag so sor rig pa 'thob / /
rdza rnga pi wang pa Ta has / /
bde bar gshegs mchog mchod byed pa / /
mir gyur nas ni dbyangs snyan la / /
sgra ni shin tu snyan par 'os / /
yid du 'ong ba'i gzugs dang ldan / /
bde bar gshegs pa'i mchod rten la / /
dga' bas srog dang 'dzugs byed cing / /
gdugs dang dril bu rnams dang ni / /
gdugs kyi phreng ba 'bul byed pa / /
de dag mir ni rgya che zhing / /
dpal ni phun sum tshogs pa 'thob / /
mir gyur pa ni ma lus pa'i / /
bdag po nyid ni stobs dang ldan / /
dpung rgyan mu tig rgyan ldan pa / /
sa rnams sbyin par btang ba las / /
yin pa ru ni mkhas pa 'chad / /
mchod rten dang ni rgyal ba yi / /
sku mchog rnams ni bzhengs byed pa / /
gdugs ldan sku gdung 'dzug byed pa / /
mtho ris yang dag 'dir thob nas / /
mi rnams kyis ni bstod par 'gyur / /
gang zhig dang por sangs rgyas la / /
sa dang lci bas byugs nas ni / /
me tog 'bras bu zas skom phul / /
rtag tu mchod pa byed pa ni / /
rgyal po'i mchog ni thob par 'gyur / /
rgya chen mar me sna tshogs dang / /
dri zhim me tog bdug pa dang / /
bu ram la sogs btung ba rnams / /
dge 'dun la ni 'bul byed pa / /
de yang nor dang ldan 'gyur zhing / /
lha mi'i bde ba dag dang ldan / /
mchod rten gdung bcas gtsug lag khang / /
mi gang 'bad pas nyen 'khor 'phyag /
kun nas dri ma med byed pa / /
gser gyi kha dog 'dra bar 'gyur / /
rtag tu snang ba 'dul byed cing / /
grang dus gos dang khang pa dang / /
rgyan dang bu mo btung ba byin / /
skye gnas rnams su bde ldan 'gyur / /
sa stengs su ni tshe ring zhing / /
thams cad nad las grol bar 'gyur / /
mnyam pa med pa'i bde ba thob / /
de dag rtag tu bde dang ldan / /
lha yi bde ba sna tshogs pa / /
nyams su myong zhing 'byung 'gyur ba / /
srog gcod spangs pa las yin par / /
nges par mkhas pa rnams kyis bstan / /
gzhan mthong brnab sems mi byed pa / /
chom rkun las ni dben gyur cing / /
rdzas ni yongs su srung bar byed / /
gser dang dpag med phun tshogs thob / /
rkun ma brgya phrag dag gis ni / /
mi dbang las ni 'bral mi nus / /
chung ma gzhan la mi 'phyo zhing / /
legs srung chung ma mnyam med rnyed / /
skye bar dgrar gyur cung zad med / /
'dir ni 'jig rten yid rton cing / /
de la yid mi ches yod min / /
de dang der ni skye ba na / /
ut+pal sngon po lta bur ni / /
dri ldan yid du 'ong ba'i gzugs / /
de ni mi 'gyur kha dri zhim / /
brdzun gyi tshig kyang smra ma yin / /
dam pa yi ni grogs ldan zhing / /
mi dbang gis ni gus pas mchod / /
bu dang chung ma bran dang ni / /
longs spyod rgya ni chen po yis / /
dpag tu med pa'i bde thob pa / /
rtag tu phra ma spangs pas yin / /
yid du 'ong zhing sgra snyan la / /
ngag ni snyan par 'os pa dang / /
rtag tu shin tu mdzes pa dang / /
mi rnams dang ni lha rnams su / /
de rgyal tshig ni rtsub mo dag /
mi de yis ni spangs pas yin / /
chos don dben pa dga' ba yis / /
smra ba de ni 'jig rten gyi / /
rtag tu mchog tu yid 'ong 'gyur / /
yang yang mchod pa de yis thob / /
rin chen mang dang bzhon pas phyug /
mngon mtho 'jig rten sna tshogs pa'i / /
bde ba mtha' yas myong bar 'gyur / /
bdag gzhan chags pa spangs pa yis / /
de 'dir 'dod chags chung 'gyur zhing / /
rtag tu longs spyod rgya chen ldan / /
ngag la dbang zhes grags ldan 'gyur / /
rab tu mdzes pa nyid thob cing / /
de ni rtag tu phyug cing bde / /
rgyal srid kyis mtho 'jig rten gyi / /
tshangs pa nyid ni thob 'gyur zhing / /
yang dag byams pa'i sems ldan pa / /
dbang po yod pa'i mi ru skye / /
mtho ris thar 'bras bde ba thob / /
yang dag rdzogs dang mi de ldan / /
gang phyir 'di dag thams cad ni / /
yang dag lta ba mchog tu ni / /
dge ba'i rtsa ba'i 'bras bu yin / /
dad dang blo gros dang ldan pa'i / /
bsod nams kyi ni zhing mchog las / /
sa gsum bde ba rgya chen skye / /
de lta'i khyad par mi shes pas / /
yon tan rin chen thams cad kyi / /
gter du gyur pa'i dad pa ni / /
rtag tu de yis brtan par bya / /
dad pa yis ni ma bzhin du / /
bde ba rnams ni bskyed par bya / /
de bas thog mar skyes bu yi / /
yid kyis legs par bsten par bya / /
'byung gnas dad pa spangs pa yis / /
dam chos rin chen byang chub mchog /
nges par gzung bar nus ma yin / /
rgyal po las ni nyams pa yis / /
longs spyod 'bras las nyams pa ltar / /
dad pa'i dbang po las nyams na / /
de bzhin 'bras rnams thob ma yin / /
de phyir skyes bu mkhas pa ni / /
'jig rten bde gshegs byed 'dod pas / /
yid ni rab tu dad pa yis / /
rtag tu phan pa nyid du gyis / /
lhag mas nyes pa zhi ma yin / /
gzhan du dad pa dang ldan pa'i / /
nyes pa'i tshogs ni thams cad bsreg /
dman zhing gos med rmongs pa dang / /
lag pa na ni thod pa thogs / /
'jig rten 'di na slong ba snang / /
sbyin ba med pa'i 'bras la ltos / /
tha dad khyim du slong zhing rgyu / /
rtag tu bkres par kun du 'khor / /
gang zhig lus las lag rkyong la / /
khyi dang 'dra bar ring na gnas / /
kun du 'jug cing slong ba la / /
phyir log nyung shas cha gcig kyang / /
gang zhig kha zas mi ster ba / /
kha ni khab tsam lto ba ri / /
lus skam skra yi gos kyis ni / /
nyi ma'i 'od zer snang min la / /
yi dags skom gyis gdungs pa rnams / /
'bras de lag gis ma byin cing / /
dus ma byin pa'i 'bras bur gsungs / /
sna tshogs bsdus pa'i gtam ste nyi shu gnyis pa'o // //
bsod nams spro ba bskyed pa mnyan par gyis / /
gtong dang bsod nams dkon pa ste / /
bde bar gshegs pa'i sku gzugs la / /
sku gdung rnams ni bcug byas na / /
khrus gsol gdugs ni 'degs pa dang / /
maN+Dal zas dang skom rnams dang / /
gos dang me tog la sogs dang / /
snang ba dad ni mar me dang / /
gtsug lag khang du mal stan dang / /
zhing dang sna tshogs phul nas ni / /
bstod cing phyag ni 'tshal byed pa / /
'di 'dra du ma phun sum tshogs / /
gtam ni nyi shu rtsa gnyis kyis / /
yang yang sbyin pa'i bsngags pa brjod / /
mtsho ni sbrul gyis gang bzhin du / /
me tog lo ma rgyas pa yi / /
ljon shing tsher ma dang bcas bzhin / /
thos dang dpyod dang rigs ldan zhing / /
de lta bu yi bye brag can / /
tshul khrims la ni rgyab phyogs yin / /
dbul yang khrims ldan mchog yin gyi / /
yon tan rgyan dang bral ba yi / /
nor ldan rnams dang mtshungs ma yin / /
dbul yang skyes bu dam pa rnams / /
de dag yon tan ro myang bas / /
bdud rtsi lta bur khyad par 'phags / /
yang dag dran bya bla ma bzhin / /
yon tan ldan 'phags gzi brjid ldan / /
nor rnams dang ni rgyan dang ni / /
de dag rgyal po rnams kyis ni / /
drung du nye bar mchod 'dod pas / /
tshul khrims 'di ni bsrung bar gyis / /
'jig rten bde ba rnams rgyal ba'i / /
'jigs dang zhe sdang bcas pa la / /
chos kyi bdag nyid blo byas te / /
bde ba mchog ni skyes bu yis / /
bde ba rgya chen mi 'phrogs pa / /
thob par 'dod pa de yis ni / /
tshul khrims nyid ni srung bar gyis / /
tshul khrims las nyams 'dul zhing 'tshe / /
de yis 'jigs bcas nyams su myong / /
tshul khrims ldan la de dag med / /
de nas 'jig rten pha rol du / /
mtha' yis gtugs shing 'gro ba na / /
bde ba'i yul rnams 'dod pa yin / /
de yi tshul khrims 'di nyid srung / /
tshul khrims brten dang nges ldan na / /
bde 'gro nyon mongs bdag nyid min / /
log par lta bas lam gol phyir / /
de phyir thar pa rab byung zhing / /
rtags ldan mtho ris 'dod pa yis / /
de yis tshul khrims 'di nyid srungs / /
mi 'jig dbrog tu med pa'i rgyan / /
tshul khrims 'di yin bsrung bar gyis / /
tshul khrims nor gyi mchog yin te / /
gzhan gyis dbrog cing rkur mi tshugs / /
tshul khrims brtan te 'chi ba na / /
gzhan du rjes 'brang lus ma yin / /
tshul khrims rjes su 'brang ba'i grogs / /
tshul khrims rgyan gyi mchog yin te / /
rgyan de la ni stor ba med / /
yid gcugs pa yi grogs po yin / /
tshul khrims lta bu'i phan byed med / /
tshul khrims yang dag nges pa'i gnyen / /
pha dang ma dang bu yin te / /
'dod pa ster ba tshul khrims te / /
mthu yis 'bras bu 'di sbyin byed / /
tshul khrims kyi gtam ste nyi shu gsum pa'o // //
bskal pa stong du bsags pa yi / /
sbyin dang bder gshegs mchod la sogs / /
legs spyad gang yin de kun yang / /
khong khro gcig gis 'joms par byed / /
zhe sdang dang mnyam sdig pa med / /
bzod dang mnyam pa'i dka' thub med / /
de phyir 'bad pas bzod pa sgoms / /
sna tshogs pa yi tshul gyis ni / /
zhi ba'i yid kyis ma bzung na / /
dga' dang bde ba myong ma yin / /
sdong ba'i zug rngu yid gnas la / /
gnyid med brtan pa yod ma yin / /
zhe sdang bral bar ma gyur na / /
ji srid 'tsho bar gnod dang bcas / /
khro ba gcig pu bcom pa yis / /
rnam par sdang ba thams cad bcom / /
rtog pa'i bud shing la mched pa'i / /
khro ba'i me yis 'gro ba bsreg /
dang por bdag nyid sreg byed la / /
gzhan dag sreg pa 'am yang na min / /
rgas pa yis ni gzugs bzhin dang / /
khros dang mun pas mig dang ni / /
blo dang bral bas 'dod don ldan / /
de bas khro ba 'joms par byed / /
dge ba'i las la 'di sbyar bya / /
bdag la gnod byed 'byung ba dang / /
de las bzlog par bya snyam na / /
sdig ldan sems yin khror ci yod / /
mtshon sogs byed pa spangs nas ni / /
'phen pa ci zhig khro ru yod / /
rtsod byed zhe sdang yin pas na / /
de phyir zhe sdang la sdang bsngags / /
bzod pa'i gtam ste nyi shu bzhi pa'o // //
yon tan rin chen thams cad kyi / /
gter du gyur pa brtson 'grus te / /
nyon mongs rgya mtsho kun sgrol ba'i / /
rgya chen mchog ni brtson 'grus yin / /
brtson 'grus shing rta gang zhon pa / /
dngos po bsams pas mi thob pa / /
de 'dra 'gro na yod ma yin / /
glang po rta dang rkang thang dang / /
mda' dang mda' chen dgra sta dang / /
mtshon cha yis ni g.yul 'gyed cing / /
dgra bgegs mthar ni rgyal byed pa / /
'di de stobs dang ldan pa yi / /
brtson 'grus dpa' bo chen po yin / /
rgya mtsho chu srin tshogs gnas shing / /
chu rlabs mthon por rim rgyu ba / /
brtson 'grus ldan pa'i dpa' bo yis / /
ba lang rjes bzhin 'gom par byed / /
rin thang med pa'i rin chen gyi / /
gter ni len par byed pa yin / /
'dod chags la sogs sbrul gdug rnams / /
lus la brtson 'grus can gyis spongs / /
khrims ldan skye bo dam pa ni / /
sems ni dri med khyad 'phags pas / /
mir ni yang dag mnyam gzhag 'dzin / /
ri rab mdzes pa'i rtse mo ru / /
blta na sdug pa'i lha mo la / /
pang du lag pas 'khyud pa yi / /
bde dang ldan zhing dga' bar byed / /
mkha' gnas lha ni gang yin pas / /
gnyis gnyis ldan pa nges spangs nas / /
yang dag nyid kyi bde ba myong / /
shin tu 'bras bu rgya che ba'i / /
bskyed pa'i rgyu ni brtson 'grus te / /
bstan pa la sbyor de sbyor byed / /
brtson 'grus kyi gtam ste nyi shu lnga pa'o // //
nyon mongs dgra yi sde tshan rnams / /
bsam gtan ldan pas zil mnan nas / /
yang dag byang chub dpal rnams thob / /
byang chub yan lag rab sbyin zhing / /
'chi med skye ba'i rgyur gyur pa / /
'dod chags zhe sdang la sogs pa / /
nyes pa thams cad sel ba yi / /
rgyu ni bsam gtan yin pa ru / /
blo ldan de yis rab tu gsungs / /
nam mkha' dang ni sems mnyam la / /
gser dang bong par mnyam pa yi / /
bsam gtan sgom byed skyes bu yi / /
yon tan rnams kyi rgyu ru gsungs / /
nyon mongs dgra tshogs las rgyal ba'i / /
dge ba'i stobs kyis bsgrub pa las / /
mtshan ni thams cad ldan pa yi / /
yang dag rdzogs pa'i byang chub dpal / /
yon tan rab mchog bdag nyid can / /
dkon pa'i rigs pa thob par 'gyur / /
sems la ye shes chen po yis / /
dgra yi 'jigs pa rnams spangs nas / /
gang gis mi yi dbang po bskyed / /
bsam gtan gcig bu de rgyu ste / /
yon tan kun gyi gter yin pas / /
'phags pa'i yon tan gyis phyug gsung / /
rmongs pa'i mun pa sel mdzad cing / /
rgyun gyis rtag pa'i ye shes kyis / /
rdzogs sangs rgyas kyi nyi ma dang / /
mi rnams dang ni lha rnams kyi / /
bde rgyu bsam gtan rab mchog yin / /
bsam gtan gyi gtam ste nyi shu drug pa'o // //
shes rab stobs dang bral na yang / /
skyes bu'i gzugs brnyan 'ba' zhig ste / /
snying po spangs pa'i mthar thug par / /
ri mo bris pa'i gzugs dang mtshungs / /
blo ldan brtson 'grus yang ldan pa'i / /
blo ldan de la 'bras 'dod 'byung / /
bla med bdag gsod pa yi dgra / /
skye ba du mas gang chod dang / /
bdag nyid skye bar 'gyur ba yis / /
rigs dang ming dang rus rnams dang / /
dbus bzhin du ni mtha' bzung la / /
rnal 'byor pa yi shes pa 'jug /
shes rab stobs kyis de shes gsungs / /
'jig rten rnams ni dri mi yi / /
rab rib tshogs ni sel byed pas / /
de bas blo de chos mchog yin / /
ye shes snang ba skyed pa yis / /
mi rnams kyi ni nyes pa'i tshogs / /
rtag tu stongs par byed pa yin / /
dang por dbang po 'di bsgrub bya / /
yid kyis phra rab rnam shes shing / /
rig pa thams cad gsal byed yin / /
shes rab de yang rtag par ni / /
stobs kyis dge ba skyed byed pa'i / /
rgyu yin par ni rtag tu grags / /
bya ba'i rgya mtsho'i nang du ni / /
gdon mi za bar nub pa dang / /
g.yul gyi nang du shes rab gtso / /
shes rab stobs kyis rnam rgyal thob / /
thos pa'i shes rab gang yin de / /
dge ba rnams kyi rgyu ru 'gyur / /
de ltar yon tan thams cad ni / /
sgrub par byed pa yin pa'i phyir / /
gdon mi za bar shes rab sgrubs / /
shes rab med pa'i skyes bu ni / /
mi gsal tho rangs mar me bzhin / /
shes rab kyi gtam ste nyi shu bdun pa'o // //
mtho ris thar pa'i yon tan ni / /
rin po che yi gter gyur pa / /
pha rol phyin pa drug 'di nyid / /
sa gzhi bzhin du shes pa'i mis / /
bdag phan bsgrubs pa de yis ni / /
gzhan la phan par bya ba'i phyir / /
myur bar rtag par rgyun du 'bab / /
pha rol phyin pa'i gtam ste nyi shu brgyad pa'o // //
legs par bshad pa rin po che za ma tog lta bu'i gtam snyan dngags mkhan chen po slob dpon dpa' bos mdzad pa rdzogs so // //
rgya gar gyi mkhan po ru dra dang /
dge slong shAkya 'od kyis bsgyur / /
[ ]
