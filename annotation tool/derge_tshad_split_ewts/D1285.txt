@## / /
rgya gar skad du /
bi laM bi d+hiH /
bod skad du /
gtor ma'i cho ga dpal rdo rje mkha' 'gro la phyag 'tshal lo / /
dpal ldan rdo rje mkha' 'gro la / /
btud de dang bas phyag 'tshal nas / /
sems can thams cad bsrung ba'i phyir / /
gtor ma'i cho ga bri bar bya / /
dkon mchog gsum la phyag 'tshal lo / /
skad cig tsam gyis stong par bsgoms la /
de nas hUM zhes brjod de /
hUM las skad cig tsam gyis rdo rje'i sa gzhi dang /
ra ba dang dra ba'i nang du khams gsum gyi sems can thams cad dur khrod brgyad dang bcas pa la lha'i dkyil 'khor du bskyed la /
bdag nyid kyang de'i mdun du he ru ka'i gzugs su bsams la /
yi ge 'bru drug dang /
'bru gsum dang /
cod pan gyi lha dran par bsrung par bya'o / /
de nas 'og tu yaM raM las rlung dang me bskyed la /
a las thod pa bskyed /
de'i nang du sha lnga bdud rtsi ldan bsam /
de'i steng gi bar snang la hUM las zla ba'i steng du rdo rje bskyed /
rlung gis me sbar mes bdud rtsi bskol ba'i 'od kyis zla ba dang rdo rje yang thim nas lha'i bdud rtsir gyur te /
de'i steng du oM bsam /
de'i 'od zer gyis ye shes kyi bdud rtsi bkug ste bstims la /
yi ge 'bru gsum gyi sngags lan gsum bzlas pas /
yin gyis brlab po / /
de nas snying ga'i sa bon gyi 'od zer gyis ye shes kyi lha spyan drangs nas /
aM shrI he ru ka ma hA badzra A gats+tsha a a a g+ha ta a /
pra be sha ya pra be sha ya /
ban+d+ha ya ban+d+ha ya /
to Sha ya to Sha ya /
sar+b+ba badzra DA ki nI hr-i da ya hUM hUM phaT phaT ces brjod la /
dam tshig gi dkyil 'khor la bstims la /
yang yid las byung ba'i mchod pa rnams kyis mchod do / /
de nas lha rnams par dur khrod brgyad kyi bdag po rnams kyi lce hUM las rdo rje nas 'bru tsam bsams la /
de'i rtse mor hUM bsgoms te /
de'i 'od zer gyis bdud rtsi drangs nas /
gsol bas gnyis su med pa'i ye shes thob par bsam mo / /
sngags ni oM shrI he ru ka badzra pra tIts+tsha maM ba liM hUM phaT /
oM bud+d+ha DA ki nI pra tIts+tsha maM bi laM oM phaT /
oM badzra DA ki nI pra tIts+tsha maM la liM hUM phaT /
oM rat+na DA ki nI pra tIts+tsha maM ba liM trAM phaT /
oM bi shwa DA ki nI pra tI ts+tsha maM ba liM a phaT /
oM sarba DA ki nI pra tIts+tsha maM ba liM hUM phaT /
oM sar+b+ba yo gi nI pra tIts+tsha maM ba liM hUM ha ha he hoH /
de nas de nyid lnga pas bstod pa ni / /
mi bskyod pa ni ye shes che / /
rdo rje dbyings ni mkha' chen po / /
rdo rje gsum mchog dkyil 'khor gsum / /
rdo rje mkha' 'gro phyag 'tshal lo / /
rnam par snang mdzad rab tu dag /
rdo rje zhi ba dga' ba che / /
rang bzhin gyis ni 'od gsal mchog /
sangs rgyas mkha' 'gro phyag 'tshal lo / /
rin chen rgyal po rab tu zab / /
rdo rje nam mkha' dri ma med / /
dngos gnyis dag pa gos pa med / /
rin chen mkha' 'gro phyag 'tshal lo / /
rdo rje mi 'chi 'dod chags che / /
mi rtog nam mkha' rdo rje 'dzin / /
'dod chags pha rol phyin pa brnyes / /
pad+ma mkha' 'gro phyag 'tshal lo / /
rdo rje dag pa gdon mi za / /
bsam pa thams cad yongs rtogs pa / /
sangs rgyas ngo bo nyid las byung / /
sna tshogs mkha' 'gro phyag 'tshal lo / /
chos rnams gzugs brnyan lta bu ste / /
dag cing gsal la rnyog pa med / /
gzung du med cing brjod du med / /
rgyu dang las las kun du byung / /
ngo bo nyid kyis gnas pa med / /
de ltar chos 'di shes nas kyang / /
sems can don ni mnyam med byos / /
'on kyang sangs rgyas sras su skye / /
oM AH hUM yul che ge mo zhes bya ba la sogs pa'i k+Sha tra pA la i daM ba liM gr-ih+na ma mas pa ri wA rA na sarba satwa ny+dza pA paM bya ti bi sh+naM shAn+tiM ku ru d+ha na d+ha na /
A tu A di pu Sh+TiM ku ru sarba pra ya ts+tsha rak+Sha ku ru swA hA /
sems can thams cad nad med cing /
sems can thams cad bde gyur nas / /
sangs rgyas nyid dang phrad gyur pa'i / /
lam de nyid la 'gro bar shog /
ma grol ba rnams grol ba dang / /
ma brgal ba rnams sgrol byed cing / /
rnal 'byor bstan bcos gnas pa ni / /
da lta nyid du gnas par shog /
de'i 'og tu yi ge 'bru gsum gyis zhi ba la sogs pa'i las bcol lo / /
de nas oM AH hUM badzra muHzhes brjod / /
se gol lan gsum brdabs te gshegs su gsol lo / /
rdzogs so //
