@## //
'phags pa 'jam dpal gyi mtshan yang dag par brjod pa'i 'grel pa bzhugs / @## / /
de nas dpal ldan rdo rje 'chang / /
zhes pa nas /
spyan sngar 'dug ste 'di skad gsol / /
zhes pa'i bar du tshigs su bcad pa drug ni sdud pa po'i tshig go / /
khyab bdag bdag la sman pa dang / /
zhes pa nas /
byang chub ci nas bdag thob mdzod / /
ces pa ni bdag gi don to / /
nyon mongs pas ni sems dkrugs shing / /
zhes pa nas /
bla med 'bras bu thob bya'i phyir / /
zhes pa ni gzhan gyi don te /
de ltar bdag gi don la nye bar mtshon nas /
sems can rnams yang dag par rdzogs pa'i byang chub thob pa la mngon par 'dod pa'i phyir gsungs pa'i dgos pa'o / /
mngon par dad pa las yang dag par rdzogs pa'i byang chub mngon du byas pa ni dgos pa'i dgos pa'o / /
de nyid 'dir brjod par bya ba dang /
rjod par byed pa'i tshul 'brel te /
rtog pa can gyi gang zag rnams rtog pa yongs su bsal ba nyid do / /
phun sum tshogs pa lnga nyid do / /
'dir phun sum tshogs pa ni chos thams cad skye ba med pa'i bdag nyid yi ge a nyid de /
le'u 'di nyid du ni /
rdzogs pa'i sangs rgyas a las byung / /
zhes pa dang /
le'u dang po las kyang /
a dang gsang ba'i pad+ma dang / /
grags pa'i yul dang seng ge'i khri / /
kun mkhyen sangs rgyas thams cad kyi / /
chos ston gnas su ngas bshad do / /
zhes gsungs pa'i phyir ro / /
ston pa phun sum tshogs pa ni de bzhin gshegs pa shAkya thub pa nyid do / /
'khor phun sum tshogs pa ni theg pa chen po'i gsang ba'i bdag po la sogs pa'i rdo rje 'chang ba rnams dang /
zhu ba po yang gsang ba'i bdag po lag na rdo rje nyid do / /
chos phun sum tshogs pa ni yang dag pa'i don glur blangs pa 'di nyid do / /
de la 'dir slob pa po gang zag rdo rje 'chang zhes pa nas /
sems can rnams la bshad par 'tshal / /
zhes bya ba'i bar du tshigs su bcad pa dgu ni zhu ba pos gsol ba gdab pa'i tshig go / /
gsang dbang lag na rdo rje yis / /
zhes pa nas /
gsang dbang la ni slar gsungs pa / /
zhes pa'i bar du tshigs su bcad pa bzhi ni sdud pa pos mtshams sbyar ba'i tshig go / /
snying rje che dang ldan pa zhes pa nas /
khyod ni rtse gcig yid kyis nyon / /
zhes pa'i bar du tshigs su bcad pa gsum du tshig rkang gcig gis ma tshang ba ni ston pa po yis skabs gnang ba byin pa'o / /
bcom ldan de ni legs zhes gsol / /
zhes bya ba nas /
mi skye chos can 'di gsungs pa / /
zhes bya ba'i bar du tshigs su bcad pa gsum dang /
tshig rkang gcig ni sdud pa pos mtshams sbyar ba'i tshig go / /
a zhes pa nas ma zhes pa'i bar du yi ge drug cu rtsa bzhis ni chos kyi don bstan pa'o / /
'di ltar sangs rgyas bcom ldan 'das / /
zhes pa nas /
theg pa chen po'i tshul gyi mchog /
ces pa'i bar du tshigs su bcad pa bcu bzhi ni sngags de nyid kyi don rdo rje dbyings kyi dkyil 'khor chen po'i tshul spyi'i don rgyas par bstan pa'o / /
sangs rgyas rnam par snang mdzad che / /
zhes pa nas /
rdo rje lcags kyu zhags pa che / /
zhes pa'i bar du tshig rkang gcig gis ma gang ba'i tshigs su bcad pa nyi shu rtsa lnga ni chos kyi dbyings kyi ye shes kyi tshul ston /
rdo rje 'jigs byed 'jigs par byed / /
ces pa nas /
sgra dang ldan pa rnams kyi mchog /
ces pa'i bar du tshigs su bcad pa bcu dang tshig rkang gcig gis me long lta bu'i ye shes la bstod pa'o / /
yang dag bdag med de bzhin nyid / /
ces pa nas /
ye shes me lce 'od 'bar gsal / /
zhes pa'i bar du tshigs su bcad pa nyi shu rtsa gnyis kyis ni so sor rtog pa'i ye shes kyi tshul gyis bstod pa'o / /
'dod pa'i don grub dam pa ste / /
zhes pa nas /
nor bu chen po rin chen tog /
ces pa'i bar du tshigs su bcad pa nyi shu rtsa bzhis ni mnyam pa nyid kyi ye shes kyi tshul gyis bstod pa'o / /
sangs rgyas kun gyis rtogs bya ba / /
zhes pa nas /
'jam dpal dpal dang ldan pa'i mchog /
ces pa'i bar du tshigs su bcad pa bco lngas ni bya ba grub pa'i ye shes kyis bstod pa'o / /
mchog sbyin rdo rje mchog khyod 'dud / /
ces pa nas /
ye shes sku nyid khyod la 'dud / /
ces pa'i bar du tshigs su bcad pa lngas ni de bzhin gshegs pa lnga la bstod pa'o / /
oM sarba d+harmAHzhes pa nas dz+nyA na gar+b+ha aHzhes pa'i bar du yi ge brgyad cu rtsa gnyis kyis ni chos thams cad rnam par dag pa'i tshul gyis shes rab kyi ngo bo gsungs pa'o / /
de nas dpal ldan rdo rje 'chang / /
zhes pa nas /
rdzogs pa'i sangs rgyas rnams kyis bshad / /
ces pa'i bar du tshigs su bcad pa lngas ni 'khor 'dus pa thams cad kyis bcom ldan 'das kyis yang dag pa'i chos gsungs pa la rjes su yi rang bar bstod pa'o / /
de ltar thabs dang shes rab gnyis kyi sngags ma gtogs tshigs su bcad pa brgya drug cu rtsa lngas theg pa chen po gsang sngags kyi zab mo'i don ma lus par bsdus pa'o / /
da ni le'u 'di nyid kyi don rnam par dgrol bar bya ste /
de nas dpal ldan rdo rje 'chang / /
zhes bya ba la sogs pa la de nas zhes pa ni sgyu ma brtag pa'i le'u bzhi bcu rtsa gcig pa rdzogs pa'i rjes la sdud pa pos mtshams sbyar ba'i don te /
zhu ba po 'di nyid kyi che ba'i yon tan yang dag par brjod pa ni /
tshogs rnam pa gnyis yongs su rdzogs shing /
shes rab dang snying rje dbyer med pas bdag dang gzhan gyi don phun sum tshogs par mdzad pa ni /
dpal ldan zhes bya ste /
de nyid gnyis su med pa'i ye shes chen po'i spros pa dang bral ba mnga' ba nyid kyi rtags su /
mtshan ma'i rdo rje phyag na 'dzin pas na ma ning gi rtags kyi rdo rje zhes bya'o / /
de nyid dus tha ma'i gdug pa can nga rgyal dang ldan pa rnams 'dul bar mdzad pas na /
gdul dka' 'dul ba zhes bya'o / /
de yang de bzhin gshegs pa'i 'phrul pa zhi ba'i nyams dang ldan pa rnams kyis mi 'dul zhing khro bo'i bdag nyid chen pos 'dul bar mdzad pas na /
mchog ces bya zhing /
rnam pa mang po 'dzin pas na rnams zhes bya'o / /
gdul bya sna tshogs rnams la thogs pa med par 'jug pas na dpa' bo zhes bya ba dang /
dbang phyug chen po la sogs pa khams gsum gyi bdag po zhabs 'og tu chud par mdzad pas 'jig rten gsum las rgyal zhes bya'o / /
rdo rje dbang phyug gsang ba'i rgyal / /
zhes bya ba la /
rdo rje ni gsang sngags kyi theg pa mtha' dag yin zhing /
de nyan thos la sogs pa la gsang bar mdzad de /
bdag po'i gtso bo mdzad pas na /
gang la spyan pad+ma dkar po rgyas pa ltar gsal zhing 'bar ba mnga' ba dang /
zhal pad+ma dmar po ltar dmar zhing bzhad pa mnga' ba gang yin pa de la pad+ma rgyas 'dra'i zhal mnga' zhes bya la /
phyag na gser gyi rdo rje rtse lnga pa 'gro ba mtha' dag la phan par mdzad pa'i tshul dang /
dogs pa can gyi gang zag skrag par bya ba'i don du mdun gyi bar snang la yang nas yang du 'degs pas na /
rang gi lag gi rdo rje mchog /
yang nas yang du gsor byed pa / /
zhes bya'o / /
de nyid ji lta bu'i tshul dang ldan zhe na /
khro gnyer rim par ldan la sogs / /
zhes gsungs te /
khro ba dang zhi ba la sogs pa'i gar dgu'i ro dang ldan pa gang yin pa de la de skad ces bya'o / /
nyid kyi sprul pa'i sku gnod sbyin gyi cha lugs 'jigs su rung ba mtha' yas gdug pa rnams 'dul bar bya ba'i phyir /
lag na rdo rje mtha' yas pa / /
dpa' bo gdul dka' 'dul ba po / /
'jigs su rung dang dpa' byad can / /
rdo rje rtse mo rab 'phro ba / /
rang gi lag gis gsor byed pa / /
zhes gsungs te /
mtha' yas pa zhes pa ni /
gsum pa'i don la dang po'i tshig go / /
de dag ci ma rungs pa'i sems kyis sam zhe na ma yin te /
snying rje che dang shes rab dang / /
zhes pa la sogs pa gsungs te /
thugs rje chen po'i mtshan nyid dang /
shes rab dbyer med pa gang la mnga' ba de la de skad ces bya'o / /
thabs kyis 'gro don byed pa'i mchog /
ces pa ni gdul bya rnams ji lta bus 'dul bar mkhyen pas 'dul bar mdzad pa nyid do / /
de rnams bdag pos bskul ba ma yin zhing rang rang 'gro ba'i don la dga' zhing mgu ba dang /
spro ba'i sems dang ldan pas na /
dga' mgu rangs pa'i bsam pa can / /
zhes pas so / /
de dag thams cad kyang khro bo'i gzugs dang ldan pas na /
khro bo'i lus kyi gzugs ldan pa / /
zhes bya'o / /
de dag las ji lta bu zhes brjod ce na /
sangs rgyas phrin las byed pa'i mgon / /
zhes gsungs te /
sangs rgyas rnams kyi phrin las ni /
ma grol ba rnams dgrol bar bya ba dang /
ma bsgral ba rnams bsgral bar bya ba dang /
dbugs mi byung ba rnams dbugs dbyung bar bya ba dang /
mya ngan las ma 'das pa rnams mya ngan las 'da' bar mdzad pa nyid do / /
de lta bu'i phrin las gang la mnga' ba de la de skad ces bya'o / /
lus btud rnams dang lhan cig tu / /
zhes pa ni de lta bu'i 'khor thal mo sbyar nas spyi bo btud de yid gus pa dang ldan pa rnams gsang ba'i bdag po lag na rdo rje dang thabs cig tu bzhugs nas /
spyan sngar 'dug ste 'di skad gsol / /
zhes bya bar 'brel to / /
gang la gsol ba btab ce na /
de bzhin gshegs pa bcom ldan 'das / /
rdzogs sangs rgyas la zhes gsungs te /
de bzhin gshegs pa shAkya thub pa nyid la'o / /
tshul ji lta bu zhe na phyag 'tshal nas zhes gsungs te /
lus dang ngag dang yid kyi sgo nas phyag 'tshal ba nyid do / /
de nas kyang gus pa'i khyad par du gyur pa ni /
thal mo sbyar bar byas nas ni / /
zhes gsungs te gong ma la bsnyegs so / /
spyan sngar 'dug ste 'di skad gsol / /
zhes pa ni gsang ba'i bdag po nyid nges par gzung ba ste de bzhin gshegs pa'i spyan sngar 'dug nas 'di skad ces gsol ba btab po zhes bya ba nyid do / /
tshig ji lta bus gsol ba btab ce na /
khyab bdag bdag la sman pa dang / /
zhes pa la sogs pa gsungs te /
khyab bdag ces pa ni de bzhin gshegs pa'i thugs rje chen po sems can thams cad la mnyam pa nyid kyi bdag po'i tshul du nges par 'dzin pas na bod pa'i tshig go / /
gsang ba'i bdag po nyid dus gsum gyi de bzhin gshegs pa thams cad kyi rdo rje 'dzin pa'i ngo bo yin yang 'gro ba'i don du sa bcu'i dbang phyug gi tshul du bzhugs pas na 'bras bu'i don la rag las pa ltar ston na ni /
khyab bdag bdag la sman pa dang / /
bdag don bdag la thugs brtse'i phyir / /
zhes gsungs so / /
tshad du bya ba'i tshig gsum gyi 'bras bu gang zhe na snyam pa la /
sgyu 'phrul dra ba mngon rdzogs pa'i / /
byang chub ci nas bdag thob mdzod / /
ces gsungs te /
theg pa chen po'i 'bras bu nges par bskyed pa'i rgyu /
thabs dang shes rab gnyis su med pa'i bde ba chen po ni bya ba tshegs chung ngus dngos grub kyi gzugs rnam pa sna tshogs pa skyed par byed pas na sgyu 'phrul zhes bya zhing /
de nyid phyag rgya bzhi'i tshul gyis 'brel pas na dra ba zhes bya ste byed pa po'i tshig go / /
de lta bu'i tshul gyis bdag mngon par rdzogs par byang chub pa thob par mdzod ces bya zhing /
ci nas zhes pa ni mi thob tu mi rung ba'i don to / /
de nyid bdag gi don gyi dgos pa'o / /
ci sa bcu'i dbang phyug kyang nyan thos kyi nges pa bzhin du bdag gi don 'ba' zhig dang ldan nam zhe na ma yin te /
gzhan don phun sum tshogs pa ni /
nyon mongs pas ni sems dkrugs shing / /
zhes bya ba la sogs pa gsungs te /
khams gsum gyi sems can rnams 'dod chags la sogs pa'i mngon par zhen pas sems dkrugs shing /
de'i rkyen gyis 'khor ba'i rgya mtshor mi shes 'dam du bying ba'i sems can kun la zhes bya'o / /
de rnams mngon par mtho ba dang nges par legs pa'i lam la gzhag pa ni phan pa zhes bya ste /
phan pa ni 'bras bu chen po nye bar bsdu ba'i tshig ste /
bla med 'bras bu thob bya'i phyir / /
zhes bya bar 'brel to / /
de'i phyir gus pa dang ldan pas bstod pa ni /
rdzogs pa'i sangs rgyas bcom ldan 'das / /
zhes pa la sogs pa gsungs te /
yang dag pa'i sangs rgyas bcom ldan 'das zhes bos nas khyad par gyi tshig /
'gro ba'i bla ma ston pa po / /
zhes bya'o / /
de nyid ji lta bu'i mkhyen pa dang ldan zhe na /
dam tshig chen po de nyid mkhyen / /
dbang po bsam pa mkhyen mchog gis / /
zhes gsungs te /
sngon byang chub na bzhugs pa'i tshe sems can thams cad mngon par rdzogs par sangs rgyas par zhal gyis bzhes pa ni dam tshig chen po'o / /
de bzhin gshegs pa nyid kyis mngon par rtogs pa'i bdag nyid thugs su chud cing sngon gyi smon lam rjes su dran pa ni de nyid mkhyen te /
nyid kyi yang don zhes bya bar dgongs so / /
sems can rnams kyi las ji lta ba bzhin du mkhyen pa ni dbang po bsam pa mkhyen pa dang /
mos pa ji lta ba bzhin du mkhyen pa ni bsam pa mkhyen pa ste /
nyan thos pa la sogs pa ltar gyur pa mi mkhyen pa mi mnga' bas na mchog ces bya'o / /
gis zhes pa ni byed pa po'i tshig ste de lta bu'i yon tan dang ldan pa khyod kyis bshad du gsol zhes bya ba'i tha tshig go / /
nges par gsol ba'i don gang ji lta bu snyam pa la /
bcom ldan 'das kyi ye shes sku / /
zhes bya ba la sogs pa gsungs te /
dus gsum gyi sangs rgyas bcom ldan 'das thams cad kyi ye shes ni gnyis su med pa'i bde ba chen po spros pa thams cad dang bral ba nyid de /
gzugs sku rnam pa gnyis kyi rten du gyur pas na sku zhes bya ba dang /
de bzhin gshegs pa thams cad kyi gong na de las med cing bsngags pa'i tshul gyis dbu la khur bar mdzad pa dang /
nges par 'byed pa'i tshig thams cad kyi rtsa bar gyur nas /
gtsug tor chen po tshig gi bdag /
ces bya ba nyid do / /
de nyid glo bur ba ma yin zhing rkyen gyi sbyor ba dang bral bas 'od gsal ba rang gi ngo bor zhugs pas na /
ye shes sku te rang byung ba / /
zhes bya'o / /
'jam dpal ye shes sems dpa' zhes bya ba ni /
stong pa nyid dang snying rje dbyer med pa'i don gyis de bzhin gshegs pa thams cad kyi 'jam dpal te /
bde ba chen po'i sku dang ldan pas ye shes nyid dang /
rtag tu rgyun mi chad par 'gro ba'i don la mngon par brtson pas na sems dpa' zhes bya zhing brjod par bya ba dang /
don gyi dngos po 'brel pas drug pa'i tshig go / /
de nyid dngos po'i rnam par rtog pa dang mtshan ma'i rnam par rtog pa thams cad bral zhing /
bdag dang gzhan gnyis kyi brjod pa dang bral bas na ming yin te med pa'i yi ge gnyis so / /
med pa la phan par 'dod pa'i tshul gyis chos kyi mtshan nyid phyin ci ma log par rtogs pas na /
ming ni yang dag brjod pa'i mchog /
ces bya'o / /
nges par gsol ba'i don de yon tan ji lta bu dang ldan zhe na /
don zab don ni rgya che zhing / /
zhes pa la sogs pa gsungs te /
de la don ni yang dag par rdzogs pa'i sangs rgyas nyid yin zhing /
de grub par byed pa'i thabs la yang don zhes bya'o / /
zab ni sa dang pha rol tu phyin pa la sogs pa'i gnyen po'i chos mi ston zhing 'gal ba'i chos kyis rtogs par dka' zhing myur bar 'dod pa'i 'bras bu grub pa nyid do / /
don rgya che ba ni theg pa chen po'i sems kyis sems can ma lus pa'i don la mngon par brtson pa'o / /
don chen mtshungs med rab zhi ba / /
zhes pa de ltar bdag dang gzhan gyi don phun sum tshogs par grub pa ni /
nyan thos la sogs pa ltar bdag gi don 'ba' zhig ma yin pas mtshungs pa med cing de nyid bde ba chen po'i tshul gyis rnam par rtog pa thams cad zhi bar byed pas na rab zhi ba zhes bya ba nyid do / /
ci de nyan thos la sogs pa ltar rgyu dang lam sdug bsngal ba nyid kyis byang chub sgrub bam zhe na ma yin te /
thog ma bar dang mthar dge ba / /
zhes gsungs te /
de la thog mar dge ba ni sgrub pa thabs dang shes rab snyoms par 'jug pa'i tshul gyis so / /
bar du dge ba ni rgyu sgrub pa nyid kyi mnyam par gzhag pa'i bde ba rgyun du sgom pa yin la /
des bsgrubs pa'i 'bras bu chos kyi sku ni mtha' mar dge ba zhes bya ba nyid do / /
zab mo'i don 'di nyid da ltar gyi ston pa shAkya thub pa kho nas gsungs sam zhe na ma yin te /
'das pa'i sangs rgyas rnams kyis gsungs / /
ma 'ongs rnams kyang gsung 'gyur la / /
da ltar byung ba'i rdzogs sangs rgyas / /
yang dang yang du gsung ba gang / /
zhes gsungs te /
'das pa'i de bzhin gshegs pa mar me mdzad gcig pus kyang ma yin te /
da ltar gyi de bzhin gshegs pa shAkya thub pas kyang ma yin /
ma 'ongs pa'i de bzhin gshegs pa byams pas kyang ma yin zhing /
'das pa'i de bzhin gshegs pa rnams kyis kyang 'di nyid gsungs la /
da ltar gyi de bzhin gshegs pa rnams kyis kyang 'di nyid gsungs pa dang /
ma 'ongs pa'i de bzhin gshegs pa rnams kyis kyang 'di nyid gsung bar 'gyur ro zhes bya bar dgongs so / /
da ltar 'di rgyud gang las gsungs she na /
rgyud chen sgyu 'phrul dra ba las / /
zhes gsungs te /
rgyud kyi rgyal po chen po sgyu 'phrul dra ba le'u khri drug stong pa las gsungs zhes bya ba nyid do / /
de ji lta bu'i tshul du gsungs she na /
rdo rje 'chang chen gsang sngags 'chang / /
zhes bya ba la sogs pa gsungs te /
de la rdo rje 'chang chen po ni sangs rgyas thams cad kyi thugs kyi ngo bo sems dpa' dang /
gsang sngags 'chang ba ni de'i 'khor du gyur pa'i rdo rje'i rigs kyi bdag nyid can rnams so / /
dpag med rnams kyis dga' bzhin du / /
zhes pa ni 'khor de lta bu 'jig rten khams kyi rdul phra rab dang mnyam pa mtshungs pa med pa rnams kyis bde ba chen po dang ldan pas 'gro ba'i don du gsungs so zhes bya ba nyid do / /
de nyid bre mo'i tshul du gsungs pa ma yin pa ni /
glur blangs gang lags bshad du gsol / /
zhes gsungs so / /
de la glu ni rdo rje'i glu zab mo'i don rdo rje'i tshig tu gsungs pa yin zhing /
yon tan gyi tshogs bdag tu byas pas /
de kho na nyid kyi don rtogs par byed pas na glu zhes bya ba yin la /
de gang yin pa de bdag la bshad du gsol zhes bya ba nyid do / /
zhu ba po rang gi dogs pa bsal ba'i phyir /
mgon po rdzogs sangs rgyas kun gyi / /
gsang 'dzin ci nas bdag 'gyur phyir / /
zhes gsungs te /
phyogs bcu dus gsum gyi sangs rgyas thams cad kyi sku gsung thugs kyi gsang ba'i bdag po bdag yin pa'i phyir na zab don gyi snod yin zhes bya ba nyid da /
de nyid ma 'ongs pa'i tshig tu ston kyang 'das pa dang da ltar gsum gyi bdag po yin zhes bya ba nyid do / /
nges par 'byung gi bar du 'di / /
bdag gis bsam pa brtan pos gzung / /
zhes pa ni theg pa chen po gsang sngags kyi nges pa'i lam zab mo 'di bdag nyid yang dag par rdzogs pa'i byang chub thob kyi bar du som nyi dang rnam par bral bas mi spyom pa'i tshul gyis brtan par gzung zhes bya ba nyid do / /
bdag nyid nges pa'i ye shes dang ldan nas 'gro ba gzhan la yang dag par phan pa'i tshul gyis ston par 'dod pa ni /
nyon mongs ma lus bsal ba dang / /
mi shes ma lus spangs pa'i phyir / /
bsam pa'i khyad par ji bzhin du / /
sems can rnams la bshad par 'tshal / /
zhes gsungs te / /
khams gsum gyi sems can rnams 'bras bu nyon mongs pa sred pa dang nga rgyal la sogs pa sdug bsngal rnam pa sna tshogs pa rnams bsal ba dang /
rtsa ba'i nyon mongs pa ma rig pa las bzlog pa'i phyir theg pa chen po'i don mngon par dad pa rnams dang zhi ba'i sems dang ldan pa rnams la ji lta ba bzhin du nges pa dang ma nges pa'i tshul du bshad par 'dod ces pa nyid do / /
gsang dbang lag na rdo rje yis / /
de bzhin gshegs la de skad du / /
gsol nas thal mo sbyar byas te / /
lus btud nas ni spyan sngar 'dug /
ces pa ni gong du smos pa'i zhu ba'i tshig de lta bus de bzhin gshegs pa la gsol ba btab nas gus pa dang ldan pa'i tshul gyis spyan sngar 'dug ces bya ba nyid do / /
de nas bcom ldan shAkya thub / /
ces pa la sogs pa ni de bzhin gshegs pa'i che ba'i yon tan brjod pa ste /
de la yang dag par rdzogs pa'i sangs rgyas bcom ldan 'das lha dang mi rnams kyi mchog ces pa nyid do / /
nyid kyi zhal nas ljags bzang ba / /
ring zhing yangs pa brkyang mdzad de / /
ces pa ni brgyud pa'i sgo nas chos ston pa yin zhing /
nyid kyis legs pa'i 'bras bu dang ldan pa'i chos ston pas na ljags bzang can zhes pa ste /
'jig rten khas smras pa'i tshig bzang po la yang khas bzang zhes pa lta bu'o / /
ring zhing yangs pa brkyang mdzad de / /
zhes pa ni bskal pa dpag tu med pa nas bsags pa'i nyon mongs pa sel bar mdzad pas na ring ba dang /
de nyid 'gro ba ma lus pa la phan par 'dod pas na yangs pa ste /
de mtshon pa'i dbyibs kyis ljags la yang de skad bya ba nyid do / /
seng ge glal ba la sogs pa lta bu ni ma yin pa nyid do / /
de bzhin gshegs pa'i gsung de nyid yon tan ji lta bu dang ldan zhe na /
'jig rten gsum po snang byed cing / /
zhes gsungs te /
de la 'jig rten gsum ni 'dod pa dang gzugs dang gzugs med pa gsum yin /
de rnams kyi ma rig pa'i mun pa sel bar byed pas na snang byed cing zhes bya'o / /
de nyid 'dod chags la sogs pa /
bdud bzhi'i dgra rnams 'dul byed pa / /
zhes pa lha'i bu'i bdud la sogs pa rnam pa bzhi 'dul bar byed pa ste /
rgan pa dang nad drag po rnams te de spong bar byed ces bya ba'i don to / /
sems can rnams kyi ngan song gsum / /
sbyong bar byed pa'i 'dzum bstan nas / /
zhes pa ni phyin ci log gis bskyed pa'i srid pa la sogs pa ngan 'gro rnam pa gsum gyi rgyud sbyong bar byed pa la skyes pa'i tshul gyis zhal nges par bshad pa nyid do / /
tshangs pa'i gsung ni snyan pa yis / /
'jig rten gsum po kun bkang nas / /
zhes pa la tshangs pa ni rnam par rtog pa'i tshogs mtha' dag dang bral ba yin te /
gsung snyan pa ni de bzhin gshegs pa'i bka' phan par 'dod pa'i tshig can no / /
'jig rten gyi khams gsum po ma lus pa nyid de kun bkang zhes 'das pa'i sgrar gsungs kyi /
gsung de nyid snying rje che dang zhes bya ba la sogs pa nyid yin zhing /
seng ge'i nga ro lta bu nyid ma yin pa nyid do / /
de gang la gsungs she na /
lag na rdo rje stobs po che / /
gsang dbang la ni slar gsungs pa / /
slar zhes bya ba ni lan gyi tshig ces bya ba'i don to / /
gong gi tshangs pa'i gsung de nyid bstan pa'i phyir /
snying rje che dang ldan gyur pa / /
zhes pa la sogs pa gsungs te /
zhu ba po de nyid gzhan gyi don la mngon par brtson pa'i sems dang ldan pa ni snying rje chen po'o / /
de nyid gang zhe na /
'gro la phan pa'i don du khyod / /
ces gsungs te de ched du bya ba'i ma ning gi rtags kyis ston pa po dang zhu ba po gnyi ga la sbyar zhing /
khyod ces pa ni bdun pa'i don la dang po'i tshig go / /
zhus pa'i don de nyid la de bzhin gshegs pa mngon par dga' ba dang ldan par bstan pa ni /
ye shes lus can 'jam dpal gyi / /
zhes pa la sogs pa ste de la ye shes ni spros pa thams cad dang bral ba gnyis su med pa'i ye shes bde ba chen po yin la /
de nyid sprul pa sna tshogs pa rnams kyi rten yin pas na lus zhes bya la ldan pa'i sgra ni tshig gi tshogs de nyid la de'i don 'di nyid do / /
'jam dpal ni thabs dang shes rab gnyis su med pa'i bsod nams dang ye shes kyi tshogs rdzogs par byed pa ste /
de yang le'u dang po las /
ma ni rtogs med shes rab ste / /
na ni gnyis med bde ba ste / /
dza ni 'gro la thugs rje'i bdag /
u ni thabs su yang dag bcas / /
shrI ni bsod nams ye shes kyi / /
tshogs rdzogs pa ru mdzad pas na / /
mi skye chos can thams cad kyi / /
'jam dpal bdag nyid chen po yin / /
zhes gsungs pa'i phyir ro / /
ming brjod pas ni don che ba / /
zhes pa ni de lta bu'i 'jam dpal de tshig gi brjod pa dang bral kyang tshig gi brjod pa dang /
de nyid don chen po dang ldan pa gang yin pa de la de skad ces bya'o / /
dag par byed cing sdig sel ba / /
zhes bya ba ni don gyi mtshan nyid de lta bu bag chags kyi dri ma rnam par dag par byed cing sdig pa sel bar mdzad pa nyid de rgyu 'bras kyi tshul gyis bstan pa'o / /
nga las nyan par brtson pa ni / /
zhes pa ni de bzhin gshegs pa nyid las nyan par 'dod pa ni zhes bya bar sbyar te /
legs so dpal ldan rdo rje 'chang / /
lag na rdo rje khyod legs so / /
zhes pa ni de lta bu'i zab mo'i don 'gro ba la phan par 'dod pa'i tshul gyis nga las nyan pa ni kye rdo rje 'chang khyod legs so legs so khyod ces mngon par dgyes pa'i tshul gyis bstod pa'o / /
gsang ba'i bdag po de phyir ngas / /
khyod la legs par bstan par bya / /
zhes bya ba la gsang ba'i bdag po ni gong du bshad zin la /
de phyir zhes bya ba ni ched du bya ba ma yin gyi rtags can yin zhing /
ngas khyod la phyin ci ma log pa'i tshul gyis 'bras bu bzang po byin pa bstan par bya'o zhes pa ste /
bstan par bya zhes pa ni phyed pa'i tshig la dang po'i don to / /
khyod ni rtse gcig yid kyis nyon / /
zhes pa ni zhu ba po nyid bsam pa gcig pa dang ldan pas chos kyi 'khor lo lan gnyis pa bskor cig ces bya ba nyid do / /
de dag ni de bzhin gshegs pa'i bka' yin la /
bcom ldan de ni legs zhes gsol / /
zhes pa ni zhu ba po dang sdud pa po'i tshig 'dres pa ste /
bcom ldan de ni legs zhes pa ni kye bcom ldan 'das legs zhes pa ste zhu ba po'i tshig go zhes gsol zhes pa ni /
de skad ces gsol zhes pa ste sdud pa po'i tshig go / /
de nas bcom ldan shAkya thub / /
ces pa la sogs pa ni sdud pa po'i tshig ste /
'di lta bu'i don thugs la bzhag nas /
de dang ldan pa'i sngags 'di gsungs so zhes bya bar 'brel to / /
de la don gyi mtshan nyid ni ji lta bu zhig dang ldan snyam pa dang /
gsang sngags rigs chen thams cad dang / /
zhes bya ba gsungs te /
sngags 'di yid skyob par byed pa dang gsang ba ni de nyid bde ba chen po'i tshul gyis bstan pa ste rigs kyi grangs ni /
yongs su dag pa'i thabs dang bcas / /
de bzhin gshegs kun snying po dang / /
phrag ma gnyis dang yig 'bru gsum / /
bcom ldan ye shes gzugs can dang / /
ngag gi dbang phyug gnon pa che / /
chos kun nam mkha'i mtshan nyid dang / /
dri med yongs su dag pa rnams / /
shar lho nas mtshams rim bzhin dgod / /
rtsibs kyi mu khyud 'khor bar ni / /
sarba d+harmAHzhes pa nas / /
ta thA ga ta'i bar du dgod / /
de ltar thabs dang shes rab kyi / /
'khor lo gnyis ni gsal bltas nas / /
yi ge 'od zer spro bsdu las / /
sdang sems nang du chud par ni / /
brtan pa'i sems kyis bsgom par bya / /
de yis chos rnams thams cad ni / /
gnyis med ye shes bde ba che / /
'od gsal bar du gsal bar 'gyur / /
zhes bya ba ni sgom pa yongs su rdzogs pa'i mtshan nyid de yid skyo bar ma gyur pa de srid du bsgom par bya'o / /
yid skyo bar gyur na thabs dang shes rab kyi sngags mdo las gsungs pa bzhin du 'khor lo'i tshul gyis 'bru drug la sogs pa bzla bar bya'o / /
de nas skye ba de yang bdag dang sems can thams cad dang thun mong ba bya'o / /
bla na med pa'i byang chub tu yongs su bsngo bar bya'o / /
'jam dpal ye shes sems dpa' yongs su grub pa nyid gshegs su gsol ba ni /
bde bar gshegs so bcom ldan 'das / /
khyod kyis sems can don kun mdzad / /
dngos grub tshul bzhin stsal lags kyis / /
sangs rgyas yul du gshegs nas kyang / /
slar yang 'byon par mdzad du gsol / /
zhes pas gshegs su gsol ba'o / /
'khor lo yi ge dang bcas pa rnams sdud pa'i tshul gyis bdag nyid la bstims nas /
spyod lam thams cad 'jam dpal ye shes sems dpa'i ngo bos gnas par bya'o / /
de ltar rgyun du bsgoms pa'i phan yon ni phan yon bstan pa'i mdo las /
lag na rdo rje 'chang chen zhes bya ba nas /
phyogs bcur dam pa chos kyi sku sgra chen po rgyun mi 'chad pa sgrogs pa'i chos kyi rgyal po chen por 'gyur ro zhes bya ba'i bar du phan yon ma lus par bstan pa go bar bya'o / /
da ni 'jam dpal ye shes sems dpa' /
gsang sngags rigs chen thams cad dang / /
zhes bya ba bstan pa'i phyir /
'di ltar sangs rgyas bcom ldan 'das / /
zhes bya ba la sogs pa gsungs te /
'di ltar zhes pa ni dmigs pa nye bar ston pa'i tshig go / /
rdzogs pa'i sangs rgyas a las byung / /
zhes pa la yang dag par rdzogs pa'i sangs rgyas bcom ldan 'das a las skyes zhes bya ba nyid de /
de la a ni yi ge ste rnam par dbye ba zhes bya ste /
bye brag mang po'i tshul gyis mnos zhes bya ba nyid do / /
chen po nyid kyang chos thams cad kyi rtsa bar gyur pa yin zhing /
rgyu'i tshul gyis ma lus par bstan to / /
gsang sngags rig sngags 'chang ba'i rigs / /
zhes bya ba ni bde ba chen po nye bar mtshon pa nyid rigs las skyes pa'i phyir rig sngags te /
'dzin pa la brtsams par 'chang ba dang /
bgrang ba nye bar mtshon pa'i phyir na rigs zhes bya'o / /
de nyid lam gyi mtshan nyid sems dpa' gsum gyi bdag nyid bsgrub pas na /
rigs gsum la ni rnam par gzigs / /
zhes pa ste blta ba ni yid kyis nges par blta'o zhes bya bar dgongs so / /
sems dpa' gsum gyi las 'bras bu rnams gnyis 'byung bar bstan pa ni /
'jig rten 'jig rten 'das pa'i rigs / /
zhes gsungs te /
tshangs pa la sogs pa'i 'jig rten pa'i dngos grub po zhes te /
de yang rnam pa mang po dang ldan par rigs zhes bya'o / /
'jig rten 'das pa'i rigs gang zhe na snyam pa la /
'jig rten snang byed rigs chen dang / /
zhes gsungs te /
'jig rten ni 'jig rten pa'i mtshan nyid yin la /
bde ba chen po'i tshul gyis na snang bar byed pa zhes bya ba dang /
sangs rgyas thams cad kyi gong na de las gzhan med pas na chen po zhes bya ste de nyid chos kyi sku'o / /
phyag rgya chen po'i rigs mchog dang / /
zhes pa ni mtshan dang dpe byad kyis brgyan pas bcu pa'i ston pa sku phyag rgya chen po'i tshul gyis bzhugs shing /
zhing khyad par can gyi bdag po mchog ces bya ste de nyid longs spyod rdzogs pa'i sku'o / /
rin chen gtsug tor cher gzigs nas / /
zhes pa ni sprul pa'i sku ste /
mdzad pa khyad par can dang ldan pas na chen po zhes bya ba ste /
'jig rten pa thams cad kyi gtsug gi nor bur gyur pas na gtsug tor zhes bya ste /
gzigs pa ni de lta bu'i tshul gyis thugs la bzhag pa yin te /
dgos pa'i khyad par yin pa ni 'jig rten na de la bltas nas de bya zhes zer ba de lta bu'o / /
de lta bu'i don dag ji lta bu gsungs she na /
tshig gi bdag pos tshigs su bcad / /
ces pa ni gsum pa'i don la dang po'i tshig ste /
tshigs su bcad pas gsungs so zhes bya ba nyid do / /
gsang sngags rgyal po drug ldan zhing / /
zhes pa ni dngos po kun gyi rigs drug dang zhar las byung ba'i 'jig rten pa'i rigs gsal ba'i rgyu 'bras kyi rigs drug ste /
de nyid gsang sngags kyi tshul du gsungs pa dang /
rig pa kun gyi rgyal po ni gsang sngags rgyal po zhes bya'o / /
de dag rigs nges pa nyid ma yin zhing rigs gcig par bsnyen pa ni / /
gnyis su med par 'byung ba dang / /
zhes gsungs te rigs thams cad bde ba chen po'i tshul gyis zhes bya bar dgongs so / /
mi skye chos can 'di gsungs pa / /
zhes pa ste bdun pa dang byed pa 'dom pa'i tshig ste /
chos thams cad skye ba med pa las skye bar gsungs pa dang /
rnam par rtog pa'i chos mi skye bar byed pa'i chos gsungs zhes pa ste /
ldan pa ni sngags kyi tshig 'di nyid la ldan par bstan pa de nyid yin la /
de dag gis ni 'brel pa gsum gyi bdag nyid nges par bstan pa rdzogs so // //
da ni chos thams cad skye ba med pa las skye bar gsungs pa dang /
rnam par rtog pa'i tshogs thams cad mi skye bar gsungs pa ni /
a A i I zhes pa nas ya te na maHzhes bya ba'i bar du yi ge drug cu rtsa bzhi rnams te /
'di ni chos thams cad kyi rtsa bar gyur pa thabs dang shes rab gnyis su med pa'i 'jam dpal ye shes sems dpa' bsgom par bya ba yin la /
bdag nyid nges par 'byung bar 'dod pa rnams kyis 'di ltar rang bzhin mngon par dga' ba'i gnas su stan bde ba la 'dug nas /
me tog la sogs pa mchod pa'i yo byad mdun du bshams la /
rang gi snying gar nyi ma'i dkyil 'khor gyi steng du tha ma'i yi ge bzhag ste /
de las 'od zer spros pas bcom ldan 'das 'jam dpal ye shes sems dpa' thabs dang shes rab kyi bdag nyid can dang /
dus gsum gyi de bzhin gshegs pa rnams mdun gyi nam mkha' la spyan drangs te blta bar bya'o / /
de la bdag gis sarba ta thA ga ta many+dzu shrI dz+nyA na mUrti pA da ban+daM ka ro mi zhes pas phyag bya'o / /
de'i rjes la phyi dang nang gi mchod pa rnams kyis legs par mchod de /
de'i mdun du sdig pa bshags pa la sogs pa 'di ltar bya ste /
bdag gi tshe rabs thog ma ma mchis pa nas /
da ltar gyi bar du sgo gsum nas sdig pa bgyis pa thams cad bcom ldan 'das kyi spyan sngar so sor bshags so / /
phyogs bcu'i sangs rgyas dang byang chub sems dpa' dang khams gsum gyi sems can thams cad kyi dge ba la rjes su yi rang ngo / /
bdag dang de dag gi bgyi ba gcig tu gyur pas bla na med pa'i byang chub yongs su bsngo bar bya'o / /
khams gsum gyi sems can rnams theg pa chen po gsang sngags kyis bla na med pa la nges par gzhag go / /
bdag gis sems can mngon par rdzogs par byang chub par bya ba'i phyir theg pa chen po bla na med pa'i byang chub chen por sems bskyed do / /
de bzhin gshegs pa thams cad dang 'jam dpal ye shes sems dpa' la skyabs su mchi'o / /
yang dag par glur blangs pa'i chos la skyabs su mchi'o / /
phyir mi ldog pa'i byang chub sems dpa'i tshogs la skyabs su mchi'o zhes bya'o / /
de nas sems can thams cad la phan par 'dod pa'i bsam pas byams pa dang /
sdug bsngal la nye bar dmigs pa'i snying rje dang /
de la mngon par dga' ba'i dga' ba dang /
dmigs pa med pa'i btang snyoms bsgom par bya'o / /
de nas sarba ta thA ga ta badzra muHzhes bya bas tshogs kyi dkyil 'khor gshegs su gsol te /
oM sarba d+harmAHshU n+ya tA dz+nyA na badzra swA b+hA ba At+ma ko\u0f85haM /
zhes bya bas dngos po thams cad stong pa nyid spros pa thams cad dang bral ba 'od gsal ba'i ngo bor bsgom par bya'o / /
de'i rjes la raM las nyi ma'i dkyil 'khor gyi steng du hUM bsam mo / /
de gyur pa las sna tshogs rdo rje'o / /
de las 'od zer spros pas ji tsam 'dod pa'i rgya bar mtshams med par gyur pa'i rdo rje'i sa gzhi dang /
de las logs su gyur pa'i rdo rje ra ba dang /
steng du gyur pa'i rdo rje'i gur rnams mi bzad pa'i ra ba'i 'od dang ldan pa bsgom par bya'o / /
de'i steng du hri dmar po yongs su gyur pa las pad+ma dmar po 'dab ma brgyad pa snying po dang ze'u 'brur ldan pa bsams te /
de'i steng du raM las nyi ma'i dkyil 'khor bsgom par bya'o / /
de'i steng du tha ma'i kha dog dmar po bsam ste /
de gyur pa las ut+pal ral gris mtshan pa kha dog dmar po de dag gi lte ba la tha ma'i yi ge gsal bar bya'o / /
sa bon de nas 'od zer spros pas phyogs bcu dus gsum gyi de bzhin gshegs pa thams cad bkug ste zhugs par bsam mo / /
de dag yongs su gyur pa las bcom ldan 'das ye shes sems dpa' sku mdog dkar po zhal gcig phyag gnyis pa pad+ma'i steng na nyi ma'i dkyil 'khor gyi gdan la bzhugs pa /
lo bcu drug pa'i cha byad can gser gyi rgyan cha lngas brgyan zhing nyi ma'i dkyil 'khor gyi 'od dang ldan pa /
rdo rje skyil mo krung gi tshul gyis /
phyag g.yas pa ni shes rab kyi ral gri ut+pa la las 'debs pa'i tshul gyi spyi bo'i steng na 'dzin cing /
phyag g.yon pa chos thams cad stong pa nyid du ston pa'i shes rab kyi pha rol tu phyin pa'i po ti 'dzin pa bsgom par bya'o / /
de nas rang gi snying gar nyi ma'i dkyil 'khor gyi steng du tha ma'i yi ge bzhag nas /
de las 'od zer spros pas 'jam dpal ye shes sems dpa' yongs su grub pa nyid mdun gyi nam mkha' la spyan drangs shing zhal bsil la sogs pas mchod nas /
dzaHhUM baM hoHzhes brjod pas bdag nyid la gzhug par bya'o / /
de nyid chu dang 'o ma 'dres pa ltar bsams nas /
yang snying ga'i tha ma las 'od zer spros pas de bzhin gshegs pa thams cad spyan drangs nas /
dbang bskur bar gsol ba btab par bya ba ni /
oM sarba ta thA ga ta a b+hi Shiny+dzu shri ye zhes bya bas rig pa'i lha mo rnams kyis bdud rtsi'i chus dbang bskur bar bsam par bya'o / /
de nas chos rnams thams cad kyi / /
don gcig gnyis med yid ldan zhing / /
tshogs mchog sku gsum sgrub byed pa / /
tshigs su bcad pa rab bstan bya / /
nyi ma'i dkyil 'khor dbus gnas par / /
'khor lo ser po rtsibs brgyad ni / /
gser gyi 'od dang bcas pa bsgom / /
lte ba la ni 'jam byed pa'i / /
yi ge thig le bcas pa bsgom / /
de yi shar phyogs rtsibs la ni / /
dngos kun skye ba med pa dgod / /
lho yi phyogs la rdul dang bral / /
nub phyogs don dam kun bskyed de / /
byang phyogs sems nyid ngo bo yin / /
shar lho sna tshogs dngos grub nyid / /
theg pa kun bral lho nub yin / /
de nyid rtog byed nub byang ste / /
chos rnams dmigs med byang shar yin / /
yig 'bru de dag gsal btab pa / /
gur gum me tog 'dra bar bsgom / /
rtsibs kyi bar rnams thams cad la / /
shar lho nas brtsams rim bzhin du / /
ye shes lus can snying po bstan / /
bdag nyid nges pa'i sangs rgyas dang / /
de nyid sangs rgyas rnams su bstan / /
dus gsum chos kyi 'khor lo bskor / /
rdo rje rnon pos sdug bsngal gcod / /
shes rab ye shes sems dpa'i gzugs / /
ye shes sku yi mtshan nyid dang / /
ngag gi dbang phyug ces pa dgod / /
rtsibs kyi mu khyud thams cad du / /
'gro la phan pa'i tshul can gyi / /
ris drug sku yi sa bon ni / /
dbyangs yig bcu gnyis legs par dgod / /
'og tu zla ba'i dkyil 'khor la / /
'khor lo rtsibs brgyad 'od ldan pa / /
kun ltar kar mdangs dmar bsgom / /
de nas dga' ba kun bskyed pa'i / /
yi ge thig le bcas bsgom pa / /
shar gyi rtsibs la dbyings kyi lha / /
lho phyogs kun gyi yum du gsungs / /
nub phyogs rig 'dzin sa yi ste / /
byang phyogs gdug pa drag po ste / /
shar lho shes pa'i lugs can yin / /
lho nub sna tshogs gdung bya ste / /
nub byang 'gro la phan par 'dod / /
byang shar srid pa'i 'dod chags bral / /
de dag pad+ma'i rtsa ba ltar / /
'od dang bcas pa bsgom par bya / /
rtsibs kyi bar ni thams cad du / /
ye shes lus can 'jam dpal dang / /
yi ge ni mi 'gyur ba nyid yin no / /
kun rdzob dang don dam pa'o / /
kun rdzob la rnam pa gnyis te brda'i yi ge dang /
brjod pa'i yi ge'o / /
don dam pa la rnam pa gnyis te /
chos kyi dbyings dang ye shes kyi tshul can yin la /
de dag thams cad skye ba med pa'i tshul gyis a zhes bya ba nyid de /
de thugs su chud pa la sangs rgyas yin zhing de bas na /
rdzogs pa'i sangs rgyas a las 'byung / /
zhes bya ba nyid do / /
a ni yig 'bru kun gyi mchog /
ces bya ba ni de ltar kun rdzob dang don dam pa gnyis ka mchog ces bya ba nyid do / /
de la kun rdzob la ni brjod pa thams cad la a gtso bor gyur pas na mchog ces bya ba ste /
brda ni brjod pa la rag las pa'i phyir rnam par dbye ba gzhan du med do / /
don chen yi ge dam pa yin / /
zhes pa ni de'i don sgrub par byed pas ni don chen po yin zhing de nyid yi ge dam pa zhes bya'o / /
de'i yi ge kun la khyab kyang dbyer mi phyed pa'i phyir /
khong nas 'byung ba skye ba med / /
ces bya'o / /
de nyid brjod pa dang bral bas na /
tshig tu brjod pa spangs pa ste / /
zhes bya zhing brjod pa thams cad kyi rgyur gyur pas na /
brjod pa kun gyi rgyu yi mchog /
ces bya'o / /
de nyid kyis tshig gi tshogs thams cad gsal bar byed pas na /
tshig kun rab tu gsal bar byed / /
ces te kun rdzob kyi tshul du bshad do / /
don dam pa'i tshul du bshad pa ni gnyis su med pa'i ye shes bde ba chen po'i rnam par rtog pa'i tshogs mtha' dag a yin la /
de nyid bde ba zag pa dang bcas pa'i phung po dang khams dang bcas pa'i skye mched dang thams cad kyi mchog tu gyur pas na mchog ces bya'o / /
de nyid bsgrub par bya ba'i don chen po mi 'gyur ba nyid yin pas na /
don chen yi ge dam pa yin / /
zhes bya'o / /
khong nas 'byung ba skye ba med / /
ces bya ba ni zag pa dang bcas pa'i phung po dang khams dang skye mched la gnas kyang de las ma skyes pa nyid do / /
tshig tu brjod pa spangs pa ste / /
zhes pa ni de nyid ngag gis brjod pa dang bral ba'o / /
brjod pa kun gyi rgyu yi mchog /
ces pa ni de ltar phung po dang khams dang skye mched thams cad kyi rgyu yin zhing 'od gsal ba'i ngo bo ste mchog ces bya'o / /
de nyid rten la gnas kyi bar du dngos po thams cad gsal bar gyur pas na /
tshig kun rab tu gsal bar byed / /
ces bya'o / /
yang chos nyid stong pa nyid 'di ltar snang ba'i rnam pa thams cad kyi mchog tu gyur pas na /
a ni yig 'bru kun gyi mchog /
ces bya'o / /
don chen dam pa yi ge yin / /
zhes bya ba ni de nyid don dam pa'i sgrub pa mi 'gyur ba nyid yin pas na de skad ces bya'o / /
khong nas 'byung ba skye ba med / /
ces pa ni 'jig rten pa'i dngos po thams cad stong pa nyid kyis khyab kyang dbyer med pa'i phyir ro / /
de nyid tshig gi brjod pa las 'das pas na /
tshig tu brjod pa spangs pa ste / /
zhes bya'o / /
rten dang brten pa thams cad kyi rgyur gyur pa dang rtog pa'i dri ma dang bral ba'i phyir /
brjod pa kun gyi rgyu yi mchog /
ces bya'o / /
tshig kun rab tu gsal bar byed / /
ces bya ba dngos po'i rnam par rtog pa rnams chos nyid stong pa nyid mthong bas gsal bar byed pas na de skad ces bya'o / /
de ltar don dam pa thabs dang shes rab gnyis su med pa'i don bde ba chen po'i ye shes te /
ltos pa med pa'i mtshan nyid kyis bsgom par bya ba'am zhe na ma yin te /
bdag dang gzhan gyi don phun sum tshogs pa'i bdag nyid phyag rgya chen po'i dngos grub ni snod rnam par dag par byas pas skyed pa ste /
de bas na dbang gi gnas skabs bstan pa ni /
mchod pa chen po 'dod chags che ste lha dang mi rnams kyi ston pa sprul pa'i sku ni sna tshogs pa'i ming dang ldan zhing 'khor ba ji srid kyi bar du 'gro ba'i don 'byam klas par mdzad cing /
thugs mnyam pa nyid kyi don thams cad snyoms par mdzad pa ni /
ming yang che zhing rgya che ba / /
dkyil 'khor chen po yangs pa yin / /
zhes bya'o / /
de ltar sku gsum gyi bdag nyid chen po'i rang bzhin bstan pa ni /
shes rab mtshon chen 'chang ba ste / /
zhes pa la sogs pa gsungs te /
de nyid 'jig rten pa'i dpe bzhis bstan pa ni /
ral gri chen po dang lcags kyu chen po dang /
grags pa chen po dang /
snang ba chen po rnams thabs shes rab gnyis su med pa'i dga' ba dang po ni rnam par rtog pa'i tshogs mtha' dag gcod pas na ral gri dang /
bde ba gnyis pa'i mtshan nyid kyi ngan 'gro'i mtshan nyid las 'dren par byed pas na lcags kyu dang /
bde ba bzhi'i mtshan nyid 'das pa la nye bar 'dzin pas na grags pa dang /
bde ba gsum pa'i mtshan nyid rang rig pa bde ba chen po'i 'od gsal bar gnas pas /
nyon mongs chen po lcags kyu'i mchog /
grags chen snyan grags chen po ste / /
snang ba chen po gsal ba che / /
zhes gsungs so / /
ci dag so so skye bo la sogs pa'i 'dod pa'i bde ba dang mtshungs so / /
'o na khyad par yod ce na /
'di nyid thabs dang shes rab gnyis su med pa sprul pa lta bus bstan pa ni dga' ba dang po nye bar 'dzin pas /
mkhas pa sgyu 'phrul chen po 'chang / /
zhes pa dang /
de bzhin du dga' ba gnyis pa lhan cig skyes pa'i don grub pas na /
sgyu 'phrul chen po don grub pa / /
zhes pa dang /
dga' ba chen po gsum pa dang bde ba chen po spros pa dang bral bas gnas pas /
sgyu 'phrul chen po dga' bas dga' / /
zhes pa dang /
dga' ba bzhi pa med pa'i dngos po la nges par 'dzin pa ni /
sgyu 'phrul chen po mig 'phrul can / /
zhes bya'o / /
de lta bu'i bde ba chen po gang yin pa de nyid pha rol tu phyin pa bcu dang ldan par bstan pa ni /
sbyin bdag chen po gtso bo ste / /
zhes pa la sogs pa gsungs te /
de la de nyid khams gsum thams cad la sbyin pa rnams kyi mchog bde ba chen po ster bas na /
sbyin bdag chen po zhes bya ba dang /
rtog pa'i dri ma dang bral ba 'dzin cing nyan thos la sogs pa'i tshul khrims las khyad par du gyur pas na /
tshul khrims chen po 'chang ba'i mchog /
ces bya la phyi rol gyi rnam par g.yeng bas mi brdzi zhing de nyid bde ba chen por bstan pas na /
bzod chen 'chang ba brtan pa po / /
zhes bya ste /
de ltar bde ba chen po de nyid rtogs pa'i sdug bsngal gyi bar du bde ba bsgom pa ni /
brtson 'grus chen po brtul ba yin / /
zhes pa dang de nyid mtshan ma'i rnam par rtog pa dang bral bas rtse gcig pa dang /
bsam gtan chen po ting 'dzin gnas / /
zhes pa dang /
rnam par rtog pa dang bral ba nyid shes rab kyi pha rol tu phyin pa'i mchog yin zhing shes rab de nyid chos thams cad kyi rten du gyur pas na /
shes rab chen po lus 'chang ba / /
zhes bya'o / /
de lta bu'i bde ba chen po des bdud kyi tshogs mtha' dag 'joms pa dang /
yang dag par rdzogs pa'i sangs rgyas sgrub pa'i thabs chen po dang ldan pas na /
stobs po che la thabs che ba / /
zhes pa ste de nyid 'gro ba mtha' dag bde bar smon pa dang /
de nyid rgyu'i ye shes nges pa chen por gnas pa dang /
smon lam ye shes rgya mtsho ste / /
zhes bya ste de dag ni sbyin pa'i pha rol tu phyin pa zhes bya ba nas ye shes kyi pha rol tu phyin pa zhes bya ba nyid do / /
bde ba chen po de nyid sems can thams cad la phan pa'i mtshan nyid du gnas pas na /
byams chen rang bzhin dpag tu med / /
ces pa nas 'gro ba'i sdug bsngal rnams sel bar 'dod cing dag pa chen po'i yid dang ldan pas na /
snying rje chen po blo yi mchog /
ces bya la de nyid 'jig rten gyi chos brgyad dang bral zhing chos thams cad mnyam pa nyid du gnas pas na /
shes rab chen po blo chen ldan / /
zhes bya ba nyid do / /
de lta bas na sangs rgyas kyi yon tan phun sum tshogs pa dang ldan pas na phyin ci ma log par rtogs shing thabs rnam pa sna tshogs pas 'gro ba 'dul bar mdzad pa ni /
mkhas pa chen po thabs che ba / /
zhes bya'o / /
bya ba tshegs chung ngus bdag nyid sangs rgyas kyi rdzu 'phrul chen pos khams gsum pa thams cad 'dul bar mdzad pas na /
rdzu 'phrul chen po stobs dang ldan / /
zhes bya la de nyid myur ba nyid du ngan 'gro las thar pa chen por grol bar mdzad pas na /
shugs chen mgyogs pa chen po ste / /
zhes bya zhing sangs rgyas kyi zhing thams cad na thogs pa med pa'i rdzu 'phrul dang /
byang chub sems dpa' 'khor dang bcas pas chos ston par mdzad pas na /
rdzu 'phrul chen po cher grags pa / /
zhes bya ba nyid do / /
de lta bu'i bde ba chen po dri ma med pas nyon mongs pa'i tshogs 'jigs par mdzad pas na /
stobs chen pha rol gnon pa po / /
zhes bya'o / /
rnam par rtog pa'i dbang gis yang dang yang du 'byung ba srid pa yin la de nyid ri bo che po ltar gzhom par dka' ba 'joms pa la /
srid pa'i ri bo chen po 'joms / /
zhes bya'o / /
'joms pa de gang yin snyam pa la /
mkhregs shing rdo rje chen po 'chang / /
zhes gsungs te gnyis su med pa'i ye shes chen po ni rnam par rtog pa'i tshogs kyi dbyer mi phyed cing rig sngags dang /
rnam par rtog pa brgyad la sogs pa de bzhin gshegs pa'i yon tan dpag tu med pa dang ldan pa gang yin pa de la de skad ces bya'o / /
de la dbang phyug chen po la sogs pa gdul dka' rnams 'jigs byed chen po'i cha lugs kyis 'dul bar mdzad cing khams gsum pa 'joms par mdzad pas na /
drag po chen po drag shul che / /
'joms byed 'jigs par byed pa po / /
zhes bya ba nyid do / /
srid pa'i 'jigs pa dang ldan pa rnams kyi mgon mdzad cing rigs kyi bye brag mang po rnams kyi nang na ye shes chen po 'di dam par gyur pas na /
mgon po rigs mchog chen po ste / /
bla ma gsang sngags chen po'i mchog /
ces bya ba ni 'jam dpal zhes bya ba'i ming nyid nges par bzung ba ste /
'das pa dang ma 'ongs pa dang da ltar byung ba'i sangs rgyas thams cad kyi bla ma chen po ni gnyis su med pa'i ye shes de yin la khams gsum pa thams cad kyi yid skyob par byed pas na /
de nyid spyod pa kun ston pa'i mchog tu gyur pa de la de skad ces bya ste /
theg pa chen po'i tshul la gnas / /
theg pa chen po'i tshul gyi mchog /
ces bya ba ni gong du bstan pa ltar khams gsum pa'i sems can thams cad rjes su 'dzin pa ni theg pa chen po'i tshul la gnas pa yin la /
de nyid byang chub sems dpa'i theg pa zhes bya'o / /
theg pa thams cad kyi rab mchog chen por gyur pa ni /
gsang sngags kyi theg pa nyid ye shes lnga dang /
rigs lnga dang /
sku gsum dang /
snod nges par gyur pa thams cad ni rdo rje dbyings kyi dkyil 'khor chen po yin pas na de'i tshul du bshad pa ni nges pa lnga'i tshul du bshad pa ste dang po'o // //
de ltar rdo rje dbyings kyi dkyil 'khor chen po ni gsang ba'i chos 'byung ba'i nang du bdud bzhi dang /
log par 'dren pa'i bgegs mtha' dag bcom pas na ye shes chen po zhes bya la /
de bas na rang nyid nges par brtan zhing pha rol gyi tshogs mtha' dag 'joms pas na rdo rje zhes bya ste /
'gro ba nye bar 'dul ba'i tshul gyis sku'i rigs rnam pa sna tshogs 'byung ba'i rgyur gyur pa'i dbyings zhes bya ba nyid do / /
ye shes chen po de nyid snying po yin la /
de rang gis rang rig pa'i tshul gyis dkyil 'khor zhes bya ba nyid do / /
ye shes chen po de nyid kyi dbyings yang dag par rig pa ni chos kyi dbyings kyi ye shes zhes bya ste /
de yang le'u dang po las /
ye shes chen po nges ldan pas / /
shes pa med phyir shes pa ni / /
chos kyi dbyings kyi ye shes te / /
yul dang yul can gcig par bshad / /
ces gsungs pa'i phyir ro / /
de ltar gong du bstan pa'i ye shes chen po ni shel gyi snying po dag pa ltar dri ma dang bral zhing kun gyi snang ba'i gzhir gyur pas na rdo rje sems dpa' zhes bya la /
'gro ba rnam par nges pa ston pa'i tshul gyis chos kyi ye shes rnam par snang mdzad du ston pa ni /
sangs rgyas rnam par snang mdzad che / /
zhes bya ba la sogs pa gsungs te /
gnyis su med pa'i ye shes kyi chos kyi dbyings kyi ston pa ni sangs rgyas zhes bya la shes bya mtha' dag dang bral ba nyid rnam par snang mdzad ces bya'o / /
thub pa chen po thub chen ldan / /
zhes pa ma dag pa'i nyon mongs pa rnam par bcom pa dang /
nye bar 'tshe ba'i bdud kyi tshogs drag po mi bzad pa rnams bcom pa gang yin pa de la de skad ces bya la /
de nyid thag pa rnams kyi rab mchog chen por gyur pa sngags kyi theg pa la brten nas mngon par rdzogs par sangs rgyas par bstan pa ni /
gsang sngags tshul chen las byung ba / /
zhes bya'o / /
gsang sngags tshul chen bdag nyid can / /
zhes bya ba ni thabs dang shes rab gnyis su med pa'i bde ba spros pa dang bral ba ston ka'i zla ba rgyas pa ltar dri ma dang bral zhing mtha' yas pa de bzhin gshegs pa thams cad kyi chos kyi sku bzhugs zhes bya ba nyid do / /
ci ste gsang sngags kyi tshul gyis las 'byung bas pha rol tu phyin pa rnams dang mi ldan nam zhe na ma yin te /
pha rol tu phyin pa rnams dang ldan par bstan pa ni /
pha rol phyin bcu thob pa ste / /
zhes bya ba la sogs pa gsungs te /
de la pha rol tu phyin pa bcu ni gong du bstan pa'i tshul gyis sbyin pa dang ye shes kyi pha rol tu phyin pa'i bar du nges par thob pa nyid de /
de nyid dbul pos nor bu rin po che rnyed nas slar bral ba ltar ma yin zhing pha rol tu phyin pa bcu'i tshul gyis 'gro ba'i don mdzad pa bstan pa ni /
pha rol phyin pa bcu la gnas / /
zhes bya'o / /
pha rol phyin bcu dag pa ste / /
zhes bya ba ni zag pa dang bcas pa'i bdag nyid theg pa chen por sems bskyed pa'i tshul gyis sbyin pa la sogs nges par spyod pa ni pha rol tu phyin la de nyid zag pa med pa'i tshul gang la mnga' ba de la de skad ces bya'o / /
'gro ba rnams la nges par sbyin pa la sogs pa nges par ston pa ni /
pha rol phyin pa bcu yi tshul / /
zhes bya ba nyid do / /
de ltar chos kyi dbyings dang ye shes gnyis su med pa ni chos kyi sku yin pa de nyid longs spyod rdzogs pa nyid sa bcu'i dbang phyug tu gyur pa dang sa bcu la nges par gnas pas ni /
mgon po sa bcu'i dbang phyug ste / /
sa bcu la ni gnas pa po / /
zhes bya zhing de nyid gzugs kyi skus gdul bya nges par dag par shes pa bcu la sogs par bcu rnam par dag pa dang /
de'i bdag nyid du ldan pas ni / /
shes bcu rnam dag bdag nyid can / /
shes bcu rnam dag 'chang ba po / /
zhes bya ba nyid do / /
rnam pa bcu po don bcu'i don / /
zhes pa ni gong du bstan pa'i pha rol tu phyin pa bzhi bcu dang sa nyi shu dang shes pa nyi shu dang stobs bcu dang dbang bcu ni rnam pa bcu ste brgya'o / /
de nyid bdag gi don dang gzhan gyi don gyi tshul gyis nyis brgya'o / /
thub dbang stobs bcu khyab pa'i bdag /
ces pa ni zag pa zad pa mkhyen pa'i stobs bcu'i bdag nyid kyis khams gsum pa thams cad khyab par gnas pa nyid de de nyid nges par bstan pa nyid do / /
kun gyi don ni ma lus byed / /
ces bya zhing gong gi dbang bcu bstan pa ni /
rnam bcu dbang ldan che ba po / /
zhes pa ste sems la dbang ba la sogs pa'i dbang tshogs pa'i bdag nyid chen po dang ldan par bstan pa nyid do / /
de lta bu'i yon tan mtshungs pa med pa rnams glo bur ba nyid kyis bskyed dam 'on te ngo bo nyid kyis gnas snyam pa la /
thog ma med pa spros med bdag /
ces pa la sogs pa gsungs te /
sangs rgyas kyi yon tan dpag tu med pa thams cad ni thogs pa med pa nas spros pa dang bral ba las mtshan nyid du gnas pa nyid dang /
de bzhin gshegs pa thams cad kyi yon tan mtshan nyid de ni chos kyi dbyings de bzhin nyid kyi bdag por gyur pa dang /
rnam par dag pa'i bdag nyid gnas pa ni /
de bzhin nyid dag dag pa'i bdag /
ces bya'o / /
rgyu rnam par dag pa las 'bras bu rnam par dag pa'i mtshan nyid kyis lam rnam par dag pa ston pa ni /
bden par smra zhing tshig mi 'gyur / /
zhes bya la lam nges pa las 'bras bu nges par 'byin pa ni /
ji skad smras pa de bzhin byed / /
ces bya zhing de nyid gzung ba dang 'dzin pa'i rnam par rtog pa dang bral ba las dbyings dang ye shes gnyis su med par lhun gyis grub par ston pa nyid de /
gnyis med gnyis su med par ston / /
zhes bya ba nyid do / /
de ltar bya ba la sogs pa dus gsum gyi de bzhin gshegs pa thams cad kyi bzhugs gnas /
zhing khams chen po yang dam pa'i mtha' spros pa dang bral ba yin la /
de la rnam par gnas nas gzhan gyi don phun sum tshogs par mdzad pa ni /
yang dag mtha' la rnam par gnas / /
zhes bya ba nyid do / /
sangs rgyas kyi zhing khams chen po bdag nyid ji lta bu zhig gnas snyam pa la /
bdag med seng ge'i sgra dang ldan / /
zhes bya ba la sogs pa gsungs la /
de bzhin gshegs pa rnams kyi chos kyi sku ni bdag dang bdag gir 'dzin pa thams cad dang bral zhing /
sngon gyi smon lam gyi stobs las gzugs sku rnam pa gnyis 'byung ba'i rgyur gyur pa ni chos kyi sku zhes bya'o / /
bya ba de dang cha mthun pa'i zhing khams 'og min na rin chen rnam pa sna tshogs pa'i gzhal yas khang dang /
'dod pa'i yon tan lnga rnam par dag pa'i bdag nyid dang /
chos kyi longs spyod phun sum tshogs pa chen pos sa bcu'i byang chub sems dpa' rnams kyi shes bya'i dri ma cha phra ba'i yang phra ba rnams de bzhin gshegs pa'i snying po la 'dod pa'i phyir /
de bzhin gshegs pa'i ting nge 'dzin phun sum tshogs pa ni seng ge'i rgyal po ltar gzhan gyi sgrib pa 'phrog cing sun 'byin pa rnams skrag par byed pas ni /
mu stegs ri dwags ngan 'jigs byed / /
ces bya ste de dag ni longs spyod rdzogs pa'i sku'o / /
kun du 'gro ba'i don yod stobs / /
de bzhin gshegs pa'i yid ltar mgyogs / /
zhes pa ni stong gsum gyi stong chen po'i 'jig rten gyi khams thams cad du 'gro ba'i don yod pa sgrub cing sprul pa sna tshogs kyi gzugs kyis gdul bya rnams kyi mos pa gang yin pa de la de dang de'i nges pa 'byung bas nges par 'byin pa gang yin pa de la de skad ces bya ste /
de nyid sprul pa'i sku'i de ltar yongs su dag pa'i zhing khams chen po ni /
chos dang longs spyod rdzogs pa dang / /
sprul sku'i ston pa de bzhugs so / /
zhes bya ba'i tha tshig go / /
bdag nyid chen po'i ston pa de dag yon tan ji lta bu dang ldan zhe na /
rgyal ba dgra rgyal rnam par rgyal / /
zhes pa la sogs pa gsungs te /
bdag dang gzhan gyi rnam par rtog pa ni gnod par byed pas dgra bo yin la /
de la ston pa chen po rnam par rtog pa mi skye ba'i tshul gyis rab tu rgyal la /
de sangs rgyas kyi zhing khams thams cad dang /
sems can gyi zhing khams thams cad du yongs su dag pa'i tshul gyis chos kyi 'khor lo bskor bas na /
'khor los sgyur ba stobs po che / /
zhes bya'o / /
tshogs kyi slob dpon tshogs kyi mchog /
tshogs rje tshogs bdag dbang dang ldan / /
zhes pa la gong du bstan pa'i chos kyi sku ni bsod nams dang ye shes kyi tshogs yongs su rdzogs pa ni mang po 'dus pa rnams kyi mchog yin la /
des 'gro ba'i phan pa'i rgyu legs pa'i spyod pa kun ston pa'i mtshan nyid dang ldan par 'byung ba la de skad ces bya zhing /
de sa bcu'i byang chub sems dpa' rnams kyi rje bor gyur pa dang /
khams gsum la dbang sgyur ba'i phyir bya ba rdzogs par yongs su grub pa nyid do / /
mthu chen gces par 'dzin pa ste / /
zhes pa ni sku gsum la ye shes chen po'i bdag nyid las dus gzhan yid du 'ong ba med do / /
de nyid nyams su myong ba med pas nges par 'dzin pa gang yin pa de la de skad ces bya'o / /
bdag dang gzhan gyi don phun sum tshogs pa bdag nyid nges pa'i tshul gyis yongs su rdzogs shing gzhan du bstan du med la gzhan la rag ma lus pa nyid de /
de'i phyir na /
tshul chen gzhan gyi dring mi 'jog /
ces bya ba nyid do / /
tshig rje tshig bdag smra mkhas pa / /
zhes pa ni 'jam dpal nyid nges par 'byung ba ste /
chos kyi dbyings kyi ye shes kyi tshul gyis 'di yang 'jam dpal gyi bdag nyid yin par dgongs so / /
sprul pa'i gsung de nyid tshig gi tshogs thams cad la dbang zhing tshig gi brjod pa mtha' yas pa dang ldan pa'i don ston pa dang /
sdug bsngal la sogs pa'i bden pa bzhis 'phags pa nyan thos rnams 'dul bar ston pa ni /
tshig la dbang ba tshig mtha' yas / /
tshig bden pa dang bden par smra / /
bden pa bzhi ni ston pa po / /
phyir mi ldog pa phyir mi 'ong / /
zhes bya ba nyid do / /
de nyid 'gro ba mtha' dag gi 'dren pa mdzad cing rang byung gi ye shes 'ba' zhig pa spros pa'i ngo bo thams cad dang bral ba la gnas pa'o / /
'dren pa rang rgyal bse ru'i tshul / /
zhes bya ba la de dag skad cig ma'i rgyun gong nas gong du khyad par du 'phags pa mang bar sgrub pas na /
nges 'byung sna tshogs las byung ba / /
zhes bya ba nyid de /
'byung ba chen po rgyu gcig po / /
zhes so / /
dge slong dgra bcom zag pa zad / /
ces pa ni 'byung ba med pa'i 'byung ba thams cad kyi rgyur gyur pa dang /
chos kyi dbyings la sogs pa btab pa'i tshul gyis thob cing rnam par rtog pa'i tshogs mtha' dag bcom pa gang la mnga' ba de la de skad ces bya'o / /
yon tan che ba chen po de dag dang ldan pa de nyid gang las she na /
'dod chags bral ba dbang po dul / /
zhes bya ba la sogs pa gsungs te /
mchog tu gyur pa'i bdag nyid kyi las kyi phyag rgya la phyi rol gyi mngon par zhen pa dang bral bar gnas pa la de skad ces bya zhing /
de nyid pad+ma dang rdo rje snyoms par 'jug pa'i bde ba rnyed pa la so so la sogs pa'i mngon par shes pas ngan 'gro'i rgyur gyur cing 'bras bu 'jigs pa dang bral ba'i bde ba thob pa ni /
bde ba rnyed pas 'jigs med thob / /
ces bya ba nyid do / /
las kyi phyag rgya'i bde ba des rnam par rtog pa 'ching ba'i mdud pa med pa dang 'dra bar bdag gi rgyur gdung zhing sreg par byed pa 'jigs par mdzad pa dang /
phyin ci log gi shes pa nub par mdzad pas na /
bsal bar gyur pas rnyog pa med / /
ces bya zhing phyi rol gyi rig pa thabs su ldan pas na nang gi shes rab dang thabs bskyed ba ni /
rig pa dang ni rkang par ldan / /
zhes bya'o / /
thabs dang shes rab gnyis su med pa'i bde ba chen po de'i rang gi ngo bo ji lta bu zhe na /
bde gshegs 'jig rten rig pa'i mchog /
ces bya ba gsungs te zag pa med pa'i bde ba rtogs pa dang 'das pa dang ma 'ongs pa dang da ltar gyi dus gsum dang /
khams gsum pa thams cad gnyis su med pa'i bdag nyid rig cing 'jig rten pa'i mngon par shes pa las gong du 'gyur bas na de skad ces bya zhing /
de nyid la thabs dang shes rab kyi rnam par dbye ba'i chos rjes su 'gro ba med par rang rig pa'i ngo bor gnas pas na /
bdag gir mi 'dzin ngar mi 'dzin / /
zhes bya ba nyid do / /
ci don dam pa'i bden pa yin zhe na /
de bzhin gshegs pa thams cad kyi bdag nyid de gzhan gyi don brtson pa dang bral lam zhe na ma yin te /
bden pa gnyis kyi tshul la gnas / /
zhes gsungs te /
de la bden pa gnyis ni kun rdzob dang don dam pa yin la /
kun rdzob ni gzugs sku rnam pa gnyis ni rgyu byang chub rnam pa gnyis kyis sems can kun+da lta bu nyid dang /
don dam pa ni bde ba chen po ngag gi brjod pa las 'das pa nyid yin par gsungs te de yang le'u dang po las /
kun rdzob don dam dbye ba las / /
byang chub sems ni rnam pa gnyis / /
bdag dang gzhan gyi don grub phyir / /
kun+da lta bur dbye ba yin / /
zhes gsungs pa'i phyir ro / /
de nyid 'khor ba'i rgya mtsho las pha rol tu phyin cing kun nas nyon mongs pa dang rnam par byang ba thams cad dang bral bas yang dag pa'i mtha' gnas pa ni /
'khor ba'i pha rol mthar son pa / /
bya ba byas pa skam sar gnas / /
zhes bya ba nyid do / /
de lta bu'i bde ba chen po de ye shes kyi ngo bor gsal bas shes bya mtha' dag la spyod cing pha rol gyi tshogs 'joms pas gzhan bskyod pas na /
shes pa 'ba' zhig nges gsal ba / /
shes rab mtshon chen rnam 'joms pa / /
zhes bya ba nyid do / /
de chos kyi sku'i bdag nyid kyis de bzhin gshegs pa thams cad kyi ston par gyur cing bde ba gsal bar gyur pa ni /
dam chos chos rgyal gsal bar ldan / /
zhes bya la rang gi lus dang ngag dang yid gsum ma rig pa'i rkyen las nges par bzlog pa ni /
'jig rten snang bar byed pa'i mchog /
ces bya ste de nyid chos kyi mdzod zad mi shes pa dang /
phyag rgya chen po lam bra phab pa lta bu rtog pa dang bral ba nyid rang nyid la ston par byed pa ni /
chos kyi dbang phyug chos kyi rgyal la sogs /
legs pa'i lam ni ston pa po nyid do / /
don grub bsam pa grub pa ste / /
zhes pa ni rnam par mi rtog pa'i tshul gyis phyag rgya chen po nyid don dam pa yin la /
de nyid bsam pa grub cing de las gzhan bsgrub bya med pas de skad ces bya'o / /
de nyid 'jig rten pa'i gnas dang lus dang longs spyod du rnam par rtog pa spangs pa dang /
rnam par rtog pa nyid ye shes dpag tu med pa rnams 'byung ba'i rgyur gyur pas skad cig ma'i ye shes ltar zad pa med pa'i phyir /
kun du rtog pa thams cad spangs / /
rnam par mi rtog dbyings mi zad / /
ces bya'o / /
chos dbyings dam pa zad mi shes / /
zhes bya ba ni de nyid chos kyi dbyings yin la ye shes rnams kyi mchog tu gyur pa dang gong gi tshul gyis de skad ces bya'o / /
mchog tu mi 'gyur ba'i phyag rgya chen po de bsod nams kyi 'bras bu phun sum tshogs pas gdul bya'i skye bo rnams mngon par dad cing mchod pa dang /
bdud rtsi mtha' dag gi gnas su gyur pas na /
bsod nams ldan pa bsod nams tshogs / /
zhes bya zhing de las kyi phyag rgya las 'byung ba skad cig gcig ma'i ye shes dang /
chos kyi phyag rgya las 'byung ba dus kyi ye shes dang /
phyag rgya chen po las 'byung ba rgyun mi 'chad pa'i ye shes nyid du gnas pa'i phyir /
ye shes ye shes 'byung gnas che / /
ye shes ldan pa yod med shes / /
zhes bya ba nyid do / /
de bsod nams dang ye shes kyi tshogs mnyam pa med pa yongs su rdzogs pa na /
tshogs gnyis tshogs ni bsags pa po / /
zhes bya la skad cig ma'i ye shes ltar mi rtog pa ma yin pa dang /
dus gsum gyi sangs rgyas thams cad kyi yon tan chen po yongs su bsngags shing dus gsum gyi ye shes ltar mnyam par gzhag pa dang ma gzhag pa mi mnga' bas na /
rtag pa kun rgyal rnal 'byor can / /
zhes bya ste de'i bsgrub par bya ba dang sgrub par byed pa dang sgrub pa po gnyis su rdzogs pa'i bdag nyid dbyer mi phyed par gyur pa ni /
bsam gtan bsam bya blo ldan bdag /
ces bya ba nyid do / /
de ltar chos kyi sku yongs su dag pa'i bdag nyid de ni spros pa thams cad dang bral ba rnam pa thams cad kyi mchog dang ldan pas sangs rgyas thams cad kyi sa bon du gyur pa rigs gcig pa'i bdag nyid yin pas na /
so so rang rig mi g.yo ba / /
mchog gi dang po zhes bya ba nyid do / /
bdag gi don phun sum tshogs pa nyid rigs gcig phun sum tshogs pa'i nges pa yin yang bya ba grub pa'i ye shes kyi bdag nyid las gdul bya rnams kyi 'dod chags dang zhe sdang dang gti mug rnams 'dul ba'i tshul gyis sku gsung thugs su bstan pa ni rnam par snang mdzad dang /
'od dpag med dang /
mi bskyod pa rnams te /
sku gsum 'chang zhes bya ba nyid do / /
de nas yang gdul bya rnams la theg pa chen por sems bskyed pa dang /
sems bskyed pa la gsang ba gsum gyi dbang bskur ba la sogs pa rnams nyid kyi mtshan nyid yongs su rdzogs pa'i chos grub pa dang /
chos grub pa las 'gro ba sgrol ba'i phrin las mdzad pa dang /
de nyid 'od gsal ba'i ngo bo gnas pa'i phyir rnam par snang mdzad dang /
mi bskyod pa dang /
rin chen 'byung ldan dang /
'od dpag tu med pa dang /
don yod grub pa rnams su bstan pa ni rigs lnga ste /
sangs rgyas sku lnga'i bdag nyid can / /
zhes bya zhing da dag nyid chos kyi dbyings kyi ye shes la sogs pa ye shes lnga'i bdag nyid du gnas pas na /
khyab bdag ye shes lnga yi bdag /
ces bya ba nyid do / /
de bzhin gshegs pa lnga nyid ni rigs kyi bdag po yin la /
de rnams ni nam mkha' las byung ba'i nor bu rin po ches dbang bskur zhing rin po che rtse gsum gyis mtshan pas dbu brgyan pa yin la /
de rnams kyi sprul pa byang chub sems dpa'i tshogs dpag tu med pa rnams la /
de bzhin gshegs pa rnam lngas cod pan du byas shing /
lha'i spyan la sogs pa lnga rnam par dag pas 'gro ba rnams 'dul bar mdzad pas na /
sangs rgyas mnga' bdag cod pan can / /
spyan lnga chags pa med pa 'chang / /
zhes bya ba nyid do / /
sangs rgyas thams cad skyed pa po / /
zhes pa ni byang chub sems dpa'i tshogs pa rnams kyi yongs 'dzin dag pa rnams rdzogs par 'tshang rgya ba'i bdag nyid du bskyed pa ni de skad ces bya zhing /
byang chub sems dpa' rnams dus gsum gyi sangs rgyas thams cad kyi sras po dam par gyur pas na /
sangs rgyas sras po dam pa'i mchog /
ces bya'o / /
shes pa srid 'byung skye gnas med / /
ces pa ni /
byang chub sems dpa' rnams ye shes kyi lus dang ldan pas na /
'khor ba'i rgya mtshor 'gro ba rnams nges par 'byung ba'i don du srid pa len par mdzad kyang /
srid pa'i nyes pas mi gos pa yin la de dag las byung bas ngan 'gro las skyob par mdzad pa nyid kyis kyang /
chos las 'byung ba srid pa sel / /
zhes bya'o / /
ye shes kyi lus nyid srid pa la sogs pa'i gnod pas dbyer mi phyed cing /
'bras bu'i bdag nyid yongs su rdzogs pa ma skyes pa nyid na 'gro ba rnams la phan par gyur pa ni /
gcig pu sra mkhregs rdo rje'i bdag /
skyes ma thag pa 'gro ba'i bdag /
ces bya ba nyid do / /
nam mkha' las byung rang 'byung ba / /
shes rab ye shes me bo che / /
zhes pa ni byang chub sems dpa' rnams chos kyi sku nam mkha' dang 'dra ba las ma skyes pa'i tshul gyis rang 'byung de nyid shes rab phun sum tshogs pa stong pa nyid dang /
ye shes chen po'i rang bzhin snying rjes sems can rnams kyi ngan 'gro'i rgyud sreg par byed pas na de skad ces bya'o / /
de lta bu las mi shes pa'i bdag nyid sel bar byed pas ni /
'od chen rnam par snang bar byed / /
ye shes snang ba lam me ba / /
'gro ba'i mar me ye shes sgron / /
gzi brjid chen po 'od gsal ba / /
zhes bya ba nyid do / /
de nas 'gro ba rnams kyi yid skyob par mdzad pa nyid dang /
gtum pa chen po'i tshul gyis tshangs pa la sogs pa'i bstan pa nges par 'jig pa dang /
nyan thos la sogs pa la gsang zhing don gyi mchog phun sum tshogs par byed pa ni /
gsang sngags mnga' bdag rig sngags rgyal / /
gsang sngags rgyal bo don chen byed / /
ces bya ba nyid do / /
gtsug tor chen po rmad 'byung gtsug /
ces pa ni lha dang mi dang lha ma yin la sogs pa ste rgyal chen rnams kyi nor bu rin po che'i cod pan gyis zhabs la gtugs nas /
mchog chen por byas pa nyid la de skad ces bya zhing /
stong nyid spros pa dang bral ba las gang la gang gis 'dul ba'i gzugs sna tshogs par ston pa ni sprul pa gsum pa ste /
gong du ston pa'i stong pa nyid ni dus gsum gyi sangs rgyas thams cad kyi bdag po dang /
dngos po kun gyi rang bzhin mchog /
ces bya la /
de ltar bstan pa'i sgo nas khams gsum pa rnams kyi yid dga' bar byed pa dang /
phyin ci log gi rab rib bsal ba dang /
rten dang brten pa'i gzugs dngos po sna tshogs bskyed pas ni sprul pa gsum pa ste /
'gro kun dga' ba'i mig dang ldan / /
sna tshogs gzugs can skyed pa po / /
zhes bya ba nyid do / /
mchod cing rjed pa drang srong che / /
zhes pa ni rdzu 'phrul dang mngon par shes pa dang ldan pa ni drang srong chen po yin la /
bsnyen bkur dang mchod pa la sogs pa'i gnas su gyur pas kun gyi bstod pa gang yin pa de la de skad ces bya zhing /
sku gsung thugs kyi mtshan nyid du nges pas theg pa chen po la sbyor ba ni /
rigs gsum 'chang ba gsang sngags 'chang / /
zhes bya'o / /
de nyid stong gsum thams cad mnyam par 'gro zhing sems can rnams kyi yid skyob par mdzad pas ni /
dam tshig chen po gsang sngags 'dzin / /
zhes bya la /
rten khyad par can gyi mtshan nyid sangs rgyas dang chos dang /
dge 'dun dag pa nyid ston pa dang /
byang chub sems dpa' dang /
de bzhin gshegs pa dang /
rdo rje 'dzin pa'i theg pa chen po rnams mchog tu gyur pa yin la /
snying rje chen po dang /
chos thams cad stong pa nyid dang /
mi 'gyur ba'i bde ba chen po ston pa ni /
gtso bo dkon mchog gsum 'dzin pa / /
theg pa mchog gsum ston pa po / /
zhes bya'o / /
de lta bu'i theg pa chen po de rnams kyi byang chub chen po'i don yod cing sangs rgyas kyi zhing khams su 'dzin par mdzad cing ngan 'gro rnam par rgyal ba dang /
rdo rje 'dzin pa chen po'i go 'phang la gnas par byed pas na /
don yod zhags pa rnam par rgyal / /
'dzin pa chen po rdo rje'i zhags / /
zhes bya ba nyid do / /
de ltar chos kyi dbyings kyi ye shes spros pa dang bral ba 'gro ba rnams kyi rgyud la 'gugs par mdzad pa dang /
de nyid brtan pa chen po'i tshul gyis mi 'gyur bar mdzad pa ni /
rdo rje lcags kyu zhags pa che / /
zhes bya'o / /
rgyu nges pa'i mtshan nyid las chos kyi dbyings nges par mthong ba ni chos kyi dbyings kyi ye shes bya la /
nges pa'i tshul gyi bshad pa ste gnyis so / /
sems can rnams ngo bo nyid kyi stong pa ni chos kyi dbyings yin la /
kun gzhi rnam par shes pa rnam par dag pa las me long lta bu'i ye shes te /
de nyid de bzhin gshegs pa rnams kyi thugs te /
de ni de bzhin gshegs pa mi bskyod pa zhe sdang chen po'i bdag nyid gdug pa rnams rjes su gzung ba'i tshul gyis 'jigs byed chen po'i skur bstan te /
rdo rje 'jigs byed 'jigs par byed / /
ces bya ba la sogs pa gsungs te /
khams gsum pa 'jigs par byed pa drag po dang /
dbang phyug chen po la sogs pa rnams 'jigs par mdzad pa nyid kyis na de skad ces bya la /
de sprul pa'i khro bo la sogs pa'i rgyal por zhugs pa dang /
gzugs dang tshor ba dang /
'du shes dang 'du byed dang /
rnam par shes pa dang /
ye shes kyi dbang po rnams dag pa las /
rigs drug gi bdag nyid rnam par snang mdzad dang /
rin chen 'byung ldan dang /
'od dpag tu med pa dang /
don yod grub pa dang /
mi bskyod pa dang /
rdo rje sems dpa' rnams su bstan te /
khro bo'i rgyal po gdong drug 'jigs / /
mig drug lag drug stobs dang ldan / /
zhes bya ba nyid do / /
de bzhin gshegs pa'i rigs de rnams rnam par rtog pa dang bral ba'i tshul gyis gdug pa rnams kyi mtshan nyid la zhal mche ba rab tu gtsigs pas na /
keng rus mche ba gtsigs pa po / /
zhes bya la /
de bzhin gshegs pa'i sku re re la yang sems bskyed pa nas 'gro ba 'dul ba'i las mdzad pa'i bar du rigs lnga dang /
rigs re re la yang sems bskyed pa nas phrin las kyi bar du bstan pa ni /
rigs brgya rtsa brgyad nyi shu rtsa lnga ste /
des na /
ha la ha la gdong brgya pa / /
zhes bya ba nyid do / /
sprul pa'i tshogs de dag gis 'gro ba rnams kyi gshin rje gsod par mdzad la /
gshin rje nyid bgegs yin zhing de brjod pa ni /
dbang che ba'i tshul gyis na rgyal po yin te /
de'i phyir na /
gshin rje gshed po bgegs kyi rgyal / /
zhes bya ba la /
de sra zhing brtan pa'i mtshan nyid shugs chen po dang 'jigs par byed pa dang /
rdo rje ltar pha rol 'joms shing rang nyid brtan pa ni rdo rje lta bu zhes khams gsum kun du grags la /
de nyid snying po ye shes las 'byung ba'i phyir dang /
rdo rje shugs chen 'jigs byed pa / /
rdo rje grags pa rdo rje'i snying / /
zhes bya ba nyid do / /
de lta bu'i mtshan nyid de gang la thob ce na /
sgyu 'phrul rdo rje gsus po che / /
zhes pa la sogs pa gsungs te /
shes rab ye shes skabs su rkyen de ma thag tu las ye shes chen po thob pa ni sgyu 'phrul yin la rlung 'gog pa'i tshul gyis bum pa ltar dkyil du brtan par dran pa ni lus kyi nang yongs su rgyal ba'i don gyis de skad ces bya la /
byang chub sems dpa' de nyid rdo rje yin zhing de las skyes pa'i bde ba gnyis su med pa'i ye shes rdo rje'i bdag nyid du gnas pas na /
rdo rje las skyes rdo rje'i bdag /
ces bya'o / /
ye shes de'i rang bzhin ji lta bu snyam pa la /
rdo rje snying po mkha' 'dra ba / /
mi g.yo ral pa gcig gis bsgyings / /
zhes gsungs te /
'bras bu'i ye shes stong pa chen pos rnam par rtog pa'i tshogs mtha' dag bcom zhing byang chub kyi snying po bdag nyid nam mkha' ltar spros pa thams cad dang bral ba de dang 'dra ba 'di ru skyes pa nyid dang /
ral ba'i skra bems po yin pas bems po ltar tshor ba dang bral ba'i rtse gcig cing mi g.yo bar 'dzin pa gang yin pa de la de skad ces bya /
glang chen ko rlon gos su gyon / /
zhes bya ba la sogs pa ni sangs rgyas kyi thugs bde ba chen po las byung ba'i zhe sdang chen po'i bdag nyid he ru ka'i gzugs kyi cha byad bstan pa ste /
khams gsum pa'i 'gro ba thams cad kyi rnam par rtog pa mi zad pa ni log par 'dren pa yin la de las thar par byas pa'i rtags su glang po che'i pags pa phyag gnyis kyis pha rol po'i tshul 'dzin pa gang yin pa de la de skad ces bya ste /
gtum po chen po dang ldan pa'i sgra sgrogs pa dang /
rnam par gnon pa'i sgra chen pos ma rungs pa rnams 'jigs par byed pa ni /
grags chen ha ha zhes sgrogs pa / /
hi hi zhes sgrogs 'jigs par byed / /
ces bya ba nyid do / /
de nyid bzhad pa chen po'i tshul gyis dpag tshad stong la sogs par grags par mdzad pa ni /
gad mo chen po gad rgyangs can / /
zhes bya la de bzhin gshegs pa'i sku gsung thugs kyi rdo rje las bshad pa nyid do / /
rdo rje gad mo cher sgrogs pa / /
zhes bya ste 'jig rten na rta'i dgod pa'i gad mo chen po la ba gad pa zhes bya ba bzhin no / /
de lta bu'i ye shes nam mkha' dang 'dra ba de la sku gsum gyi 'bras bu gnas pa ni /
rdo rje sems dpa' sems dpa' che / /
zhes bya ba la sogs pa gsungs te /
dus gsum gyi sangs rgyas thams cad kyi chos kyi sku ni stong pa nyid dang snying rje dbyer med pa'i tshul gyis rdo rje sems dpa' zhes bya ba ste /
de bde ba chen po dang ldan pa nyid kyis sems dpa' chen po zhes bya'o / /
de bzhin gshegs pa thams cad kyi longs spyod rdzogs pa'i sku ni thabs dang shes rab gnyis su med pa'i mi mnyam pa'i ye shes dang ldan pas sa bcu'i 'khor los sgyur ba'i rgyal po bde ba chen por bzhugs pa dang /
de bzhin gshegs pa thams cad kyi sprul pa'i sku ni stong gsum thams cad du khyab pa'i 'jigs byed chen po'i skur bzhugs pas gdul dka' rnams 'dul ba dang /
zhi ba chen po bzhi'i tshul gyis nges pa dang ldan pa'i skye bo rnams 'dul ba'i phyir /
rdo rje rgyal po bde ba che / /
rdo rje drag po dga' ba che / /
zhes bya'o / /
de dag sku dang thugs rdo rje ltar mi 'gyur ba nyid las gsung 'bar ba'i hUM ste chen po hUM zhes sgrogs te zhes bya'o / /
mtshon du rdo rje mda' thogs pa / /
zhes pa ni de bzhin gshegs pa rnams ni sku gsum gyi rdo rjes 'gro ba mtha' dag dbang du mdzad pa ni mda' zhes bya'o / /
drag po'i phrin las kyis 'gro ba rnams kyi srog gcod par mdzad pas na /
rdo rje ral gri ma lus gcod / /
ces bya'o / /
de bzhin gshegs pa rnams kyi rgyas pa'i phrin las kyis sems can rgyas par mdzad pa ni /
rdo rje kun 'chang rdo rje can / /
zhes bya ste bde ba dang longs spyod phun sum tshogs pa'i bdag nyid ni yid du 'ong zhing nges par dga' bas na rdo rje zhes bya zhing /
de lta bu'i mtshan nyid bdag tu 'dzin pa 'khyud pa ni bde ba'i sgrar brjod pa'o / /
zhi ba'i phrin las kyis khams gsum pa zhi bar mdzad pa ni nad dang rnam par 'tshe ba la sogs pa gnod par byed pa dang /
sma 'bebs pa'i tshul gyis pha rol gyi yul yin la de dang ldan pas sel bar mdzad pa ni /
rdo rje gcig pu g.yul sel ba / /
zhes bya'o / /
zhe sdang chen po'i bdag nyid khro bo'i rgyal po de'i spyan ni /
rdo rje gcig pu g.yul sel ba / /
zhes bya'o / /
nyi ma'i dkyil 'khor ltar 'od zer mi bzad pa chen pos gdug pa rnams 'bar bar mdzad pa nyid dang dbu skra kham pa gyen du 'phags pa ye shes kyi me dpung las me stag gi phung po 'phro bar mdzad cing dbyibs rdo rje rtse gcig pa lta bu gang la mnga' ba de la /
rdo rje 'bar ba mig mi bzad / /
skra yang rdo rje 'bar ba ste / /
zhes bya ba nyid do / /
de lta bu'i khro bo'i rgyal po des log pa'i nga rgyal chen po dang ldan pa bdud dang dbang phyug la sogs pa theg pa chen po sngags kyi lam 'di nyid du lus ngag yid rnams bde ba chen po'i tshul gyis 'gugs par mdzad pa ni /
rdo rje 'bebs pa 'bebs pa che / /
zhes bya zhing zhal du ma dang ldan pa'i mtshan nyid spyan brgya la sogs pa'i mtshan nyid rab tu 'jigs pa ni /
mig brgya pa ste rdo rje'i mig /
ces bya'o / /
lus ni rdo rje'i ba spu can / /
rdo rje'i spu ni gcig pu'i lus / /
zhes pa ni khro bo'i rgyal po de'i sku'i ba spu rnams rdo rje tsher ma ltar tsha zhing rtsub pa nyid dang /
yan lag dang nying lag thams cad rdo rje'i bdag nyid du dbyer mi phyed cing pha rol gyi tshogs mtha' dag 'joms pa gang yin pa de la de skad ces bya'o / /
sen mo skyes pa rdo rje'i rtse / /
zhes pa yang rdo rje'i lus de nyid kyi nying lag gi bshad pa yin te /
khro bo'i rgyal po rnams kyi sen mo ni rdo rje rtse gcig pa ltar gug pa lta bu nyi tshe 'dra bar gnas so zhes bya bar dgongs so / /
las las grub pa'i tshul du pags par bstan yang /
rdo rje'i snying po pags pa mkhregs / /
zhes gsungs te /
khro bo'i rgyal po rnams kyi pags pa ni rdzas kyi rdo rje ltar sra zhing brtan par bstan to / /
khro bo'i rgyal po rnams de bzhin gshegs pa rnams kyi bdag nyid las byung bas rin po che'i bdag nyid kyi rgyan la sogs pa'i rgyan dang gcig gam zhe na mi gcig par bstan pa ni /
rdo rje phreng thogs dpal dang ldan / /
rdo rje'i rgyan gyis brgyan pa ste / /
zhes gsungs pa ste rdo rje rtse gsum pa rab tu 'bar ba'i mtshan nyid rigs lnga'i bdag nyid du spyi bo dang dpral ba dang /
rna ba g.yas pa dang ltag pa dang /
rna ba g.yon pa rnams su brgyan cing rdo rje phreng ba'i mtshan nyid kyis dbu 'khyud 'khor du bcings pa gang yin pa de la de skad ces bya'o / /
gad rgyangs ha ha nges par sgrogs / /
zhes pa ni zhal drug po rab tu bzhad pa ha ha zhes sgrogs pa nyid dang /
gtum po chen po'i rta skad kyis stong gsum thams cad du khyab pa nyid do / /
yi ge drug pa rdo rje'i sgra / /
zhes pa ni dbyangs dang gsal byed 'dus pa'i mtshan nyid a i u r-i l-i zhes pa nyid do / /
de la a ni stong nyid kyi ye shes kyi khams dang nam mkha'i khams gcig pa nyid do / /
yaM 'du byed rlung gi khams dang /
ra tshor ba me'i khams dang /
u 'du shes chu'i khams dang /
laM gzugs sa'i khams rnams ni /
phung po drug dang /
'byung ba drug dang /
dbang po drug dang /
yul drug dang /
lus kyi bya ba dbang po drug dang /
ro drug dang ma dag pa'i gnas skabs drug pa ni rtog pa med pa'i mtshan nyid las byung ba gang yin pa de la de skad ces bya zhing /
de nyid stong pa nyid kyi ngo bo spros pa'i tshig chen por gyur pa ni /
'jam dbyangs chen po sgra che ba / /
zhes bya'o / /
de dag nyid sgra brjod pa bzhin du 'jig rten pa dang mtshungs par rkyen gyis bskyed pa'i dngos por grub pa nyid nas khams gsum thams cad stong pa nyid du gcig pa skye ba med pa as bstan pa ni /
'jig rten gsum na sgra gcig pa / /
zhes bya la de nyid nam mkha'i khams thams cad du brjod pa bzhin du 'jig rten pa'i tshul gyis khyab pa gang yin pa de la /
nam mkha'i mtha' klas sgra sgrogs pa / /
zhes pa nyid do / /
sgra dang ldan pa rnams kyi mchog /
ces bya ba nyid ni 'jam dpal zhes bya ba 'di nyid ni des par 'byung ba yin te /
de ltar stong pa nyid sgra'i don dang ldan zhing dngos po kun gyi mchog tu gyur pa de la de skad ces bya zhing /
de nyid me long lta bu'i ye shes kyi ngo bo nges pa lnga'i tshul du bshad pa ste gsum pa'o // //
de ltar gyi ye shes dang sku dang thugs yongs su grub pa las gsung nges par 'byung ba las ni yid kyi rnam par shes pa rnam par dag pa las /
de bzhin gshegs pa rnams kyi so sor rtog pa'i ye shes te /
de'i tshul du bshad pa ni /
yang dag bdag med de bzhin nyid / /
ces pa la sogs pa gsungs te /
de la gsung yongs su dag pa'i nyin mtshan ni mu stegs la sogs pas brtags pa'i bdag dang byed pa po dang bral zhing yang dag pa'i de bzhin nyid kyi bdag nyid do zhes bya'o / /
yang dag pa'i mtha' de nyid yi ge'i gzugs kyis brjod pa gang yin pa de la /
yang dag mtha' ste yi ge med / /
ces bya zhing de bzhin gshegs pa'i gsung ni chos thams cad stong pa nyid du ston pa ste nyan thos la sogs pa'i rtog pa'i nang nas khyu'i rgyal por zhugs pa ni /
stong nyid smra ba'i khyu mchog ste / /
zhes bya'o / /
zab cing rgya che'i sgra sgrogs pa / /
zhes pa ni 'dod chags dang zhe sdang lhan cig pa thabs dang shes rab chags pa'i tshul dang /
khro bo chen po'i rang bzhin du stong pa ni zab pa yin la /
de nyid khams gsum pa'i sems can thams cad yongs su bzung ba'i tshul gyis nges par grags pa gang yin pa de la de skad ces bya'o / /
de nyid theg pa chen po 'ba' zhig gis don mdzad dam /
de lta na ni nyan thos la sogs pa rjes su mi 'dzin pa'i yang dag par rdzogs pa'i sangs rgyas yin par thal bar 'gyur ro zhe na /
de'i phyir gsungs pa /
chos kyi dung ste sgra chen ldan / /
chos kyi gaN+DI sgra bo che / /
zhes gsungs te /
de la chos ni mngon par mtho ba thag ring por rab tu bsgrags pa nyid du ste /
dpe'i tshul gyis sems can thams cad rjes su 'dzin pa nyid do / /
dge 'dun de ni so so skye bo gzhan la med cing dge slong gi dge 'dun bsdu bar mdzad pa nyid do / /
de yang 'di'i tshul gyis 'phags pa nyan thos rnams kyang rjes su 'dzin par mdzad do zhes bya bar dgongs so / /
yang dag par rdzogs pa'i sangs rgyas ni phung po lhag ma med par mi gnas pa'i mya ngan las 'das pa yin pas na /
mi gnas mya ngan 'das pa po / /
zhes bya'o / /
'o na de bzhin gshegs pa ni theg pa chen po'i rigs can du nyan thos kyi rigs can tsam zhig la chos ston nam zhe na ma yin par gsungs pa ni /
phyogs bcu'i chos kyi rnga bo che / /
zhes gsungs te /
phyogs bcu ni ma lus pa'i don yin la rnga ni de dag thams cad la rab tu bsgrags pa ste /
rigs ma nges pa dag kyang rjes su 'dzin pa nyid do zhes bya bar dgongs so / /
gzugs med gzugs bzang dam pa ste / /
zhes pa ni de bzhin gshegs pa'i gsung yongs su rdzogs pa yin te /
de 'dus byas pa'i gzugs su med pa'i sangs rgyas kyi sku phun sum tshogs pa'i bdag nyid du sgrub pas de skad ces bya'o / /
rnam par rtog pa dang bral ba'i chos kyi skur grub la /
sprul pa'i skus 'gro ba drug gi rigs kyi gtso bor gyur pa dang /
rkyen gyi rjes su 'dul ba'i gzugs rnam pa sna tshogs rnams skyob pa chen po'i sku las byung ba ni /
sna tshogs gzugs can yid las skyes / /
zhes bya'o / /
gzugs kyi sku dang po me long g.ya' dag pa'i rang bzhin gyi gzugs brnyan rnam pa sna tshogs par snang zhing /
de las dri ma dag smra brjod la sogs pa nyid kyis sel ba ltar /
byang chub sems dpa' rnams kyi shes bya'i sgrib pa ma lus pa rnams de bzhin gshegs pa'i sku la snang zhing /
de'i chos de'i ting nge 'dzin gyis grangs med par gyur par mdzad /
byang chub sems dpa' rnams rang nyid kyi sgrib pa rnam par sel bar mdzad pa ni /
gzugs rnams thams cad snang ba'i dpal / /
zhes bya'o / /
de nyid me long gi dkyil 'khor ltar gzugs brnyan thams cad snang bar mdzad pas na /
gzugs brnyan ma lus 'chang ba po / /
zhes bya ba nyid do / /
sangs rgyas kun kyis gsungs pa'i chos dam pa de la phyi rol gyi rnam par g.yeng ba rnams kyi tshugs pa med pa dang /
tshangs pa dang khyab 'jug la sogs pa'i bstan pa bas khyad par du gyur cing khams gsum pa thams cad kyi bdag por gyur pas na /
tshugs pa med cing che bar grags / /
khams gsum dbang phyug chen po ste / /
zhes bya zhing de nyid 'phags pa rnams kyi nges pa'i lam du gyur pa dang /
byang chub sems dpa'i sa la gnas par gyur pa ni /
'phags lam shin tu mtho la gnas / /
zhes bya'o / /
de ltar gsung yongs su dag pa las grub pa'i yon tan bstan pa ni /
dar ba chen po chos kyi tog /
zhes bya ba la sogs pa gsungs te /
gnyis su med pa'i bde ba'i ye shes chen po dang rgyun gyi ye shes chen po thob par gyur pa de ni ba dan chen po ltar rdzu 'phrul dang /
mngon par shes pas nam mkha' la 'gro ba dang /
khams gsum gnas kyi gong na de las med pa'i gtsug gi nor bu ltar mtho ba gang yin pa de la de skad ces bya'o / /
'jig rten pa'i dngos grub bcud kyis len yongs su grub pa'i nyi ma dang /
zla ba ji srid gnas kyi bar du khams gsum na lo bcu drug pa 'dra ba'i cha byad du 'dug pa ni /
'jig rten gsum na gzhon lus gcig /
ces bya'o / /
des so so'i skye bo tha ma pa'i tshe rabs dpag tu med par gnas shing skye dgu rnams kyi gtso bor gyur pa ni /
gnas brtan rgan po skye dgu'i bdag /
ces bya'o / /
de nyid de bzhin gshegs pa'i mtshan dang dpe byad ltar 'od gang ba dang /
yan lag dang nying lag mdzes shing rgyas par gyur pa de la /
sum cu rtsa gnyis mtshan 'chang ba / /
zhes bya zhing de nyid khams gsum pa thams cad kyi bu gcig pa ltar yid du 'ong zhing thig le mchog la sogs pa 'gugs par mdzad pa ni /
sdu gu 'jig rten gsum na mdzes / /
zhes bya ba nyid do / /
de lta bu'i bdag nyid chen po'i gnas sbyor ba des nyi ma dang /
zla ba gnas kyi bar du 'jig rten du gnas na theg pa chen po'i sems can thams cad grol bar bya ba'i phyir /
theg pa chen po'i zab mo'i don ston cing phyi dang nang gi nad dang /
'jigs pa thams cad dang sdug bsngal sna tshogs dang bral bar gyur pa ni /
'jig rten shes legs slob dpon te / /
'jig rten slob dpon 'jigs pa med / /
ces bya ba nyid do / /
de lta bu'i rdo rje slob dpon de 'gro ba mtha' dag gi mgon du gyur cing /
thugs rje chen po dang ldan pas sems can rnams la thugs brtse bar mdzad pas ni /
mgon skyob 'jig rten yid gcugs pa / /
zhes bya zhing skyabs thams cad kyi gtso bor gyur pas bla na med pa nyid kyis na /
skyabs dang skyob pa bla na med / /
ces bya'o / /
de ltar 'jig rten pa'i dngos grub smon par bstan nas /
'jig rten las 'das pa'i dngos grub bstan pa ni /
nam mkha'i khams la longs spyod pa / /
zhes bya ba la sogs pa gsungs te /
phyag rgya chen po'i dngos grub ni nam mkha'i mtha' dang mnyam par 'gro ba'i don la mngon par spyod pa la de skad ces bya la /
de nyid rnam pa thams cad mkhyen pa'i ye shes nyid de /
de yang ye shes rnam pa sna tshogs pa zad pa med pa'i rgya mtshor gyur pa ni /
thams cad mkhyen pa'i ye shes mtsho / /
zhes pa nyid do / /
de ltar ye shes spros pa dang bral ba'i mtshan nyid kyang 'gro ba rnams yid kyi rnam par shes pa ma rig pa'i sbubs kyis g.yogs pa thams cad dang shes rab kyi bde ba chen pos 'byed pa'i phyir na /
ma rig pa'i sbubs 'byed pa zhes bya zhing de nyid srid pa'i dra ba nyid do / /
de rab tu 'joms pa gang yin pa de la /
srid pa'i dra ba 'joms pa po / /
zhes bya'o / /
de lta bu'i srid pa'i 'dod chags la sogs pa'i rkyen gyis yang nas yang du 'byung ba'i sdug bsngal ba ni nyon mongs pa yin la /
de lta bu'i ye shes kyi chu bos zhi bar byed pa ni /
nyon mongs ma lus zhi byed pa / /
zhes bya zhing de la dus kyi ye shes chen po dang ldan pas rtag par bsgrubs shing de yongs su rdzogs pa'i mthar rgyun gyi ye shes 'bras bu chen po ni sangs rgyas bcom ldan 'das 'khor ba'i rgya mtsho'i pha rol tu phyin pa gang yin pa de ni /
'khor ba'i rgya mtsho'i pha rol phyin / /
zhes bya'o / /
de lta bu'i srid pa'i dra ba 'joms pa 'khor ba'i rgya mtsho las brgal ba de ga las thob ce na /
ye shes dbang bskur cod pan can / /
zhes bya ba la sogs pa gsungs te /
ye shes kyis dbang bskur ba ni /
ye shes dbang bskur cod pan can / /
zhes bya'o / /
bde ba chen po'i mtshan nyid du gnas pas bdag gi bag chags kyi dri ma thams cad dag par gyur pa nyid dang /
bde ba chen po de nyid rdo rje nor bu'i kha nas spyi gtsug gi dbu rgyan du 'khor ba'i phyir cod pan yin la /
de nyid dus gsum gyi de bzhin gshegs pa thams cad kyi ngo bo rdo rje sems dpa' yin la /
de bdag rang gi dpral ba'i rgyan du rgyas btab pa ni /
rdzogs pa'i sangs rgyas rgyan du thogs / /
zhes bya ba nyid do / /
sdug bsngal gsum gyi sdug bsngal zhi / /
zhes bya ba ni de lta bu'i rdo rje 'dzin pa chen po dbu rgyan byas pa la dga' ba dang mchog gi dga' ba dang bral ba'i dga' ba gsum ni rtog pa dang bcas pa'i phyir sdug bsngal yin la /
de dag rab tu zhi ba gang yin pa de ni lhan cig skyes pa'i dga' ba zhes bya bar dgongs te de nyid nges par bstan pa ni /
gsum sel mtha' yas grol gsum thob / /
ces gsungs la dga' ba dang mchog gi dga' ba dang bral ba'i dga' ba gsum bsal ba las /
bde ba chen po mtha' yas spros pa dang bral bar gyur cing /
de ltar 'jig rten sdug bsngal las thar pa ni grol zhes bya ba nyid do / /
rgyu dang 'bras bu las grol zhing lhan cig skyes pa'i bde ba chen po thob po zhes bya ba nyid do / /
de lta bu nyid las dang nyon mongs pa dang /
shes bya dang skye ba'i sgrib pa thams cad nges par sgrol ba ni /
sgrib pa kun las nges par grol / /
zhes bya zhing /
de nyid nam mkha' ltar brtan pa dang g.yo ba'i dngos po thams cad las mnyam pa nyid du khyab par gyur pa ni /
mkha' ltar mnyam pa nyid la gnas / /
zhes bya la /
de la gong gi mtshams sbyar ba ni /
'dod chags dang zhe sdang la sogs pa bdag dang bdag gir 'dzin pa'i rnam par rtog pa'i dri ma thams cad las 'das par gyur pa ni /
nyon mongs dri ma kun las 'das / /
zhes bya ba nyid do / /
de las gzhan gyi sems rig pa mtha' dag rig par gyur pa'i mngon par shes pa lnga yongs su dag par gyur pa ni 'das pa dang ma 'ongs pa dang da ltar byung ba'i dus kyi 'bras bu rtogs par gyur cing de nyid rgyud pa dpag tu med pa'i tshul gyis na dus med pa zhes bya la de ltar rtogs pa ni /
dus gsum dus med rtogs pa po / /
zhes bya ba nyid do / /
sems can kun gyi klu chen po / /
zhes pa ni khams gsum gyi sems can thams cad la chos kyi sbyin pa'i char rab tu 'bebs pa ni klu yin la khams gsum pa thams cad du khyab par 'gyur ba ni chen po zhes bya ba nyid do / /
chos kyi nges par legs pa de nyid kyis so so skye bo rnams lhag pa'i tshul khrims dang shes rab la sogs par 'jig rten 'di dang pha rol tu phyin par gyur pa ni /
yon tan thod can rnams kyi thod / /
ces bya'o / /
de nyid kyis nyon mongs pa thams cad las thar pa grol bar mdzad cing stong pa nyid kyi mtshan nyid la rab tu gnas pa ni /
lus kun las ni rab grol ba / /
nam mkha'i mtha' la rab gnas pa / /
zhes bya ba nyid do / /
de ltar 'bras bu chen po yon tan dang bcas pa dang snod rnam par dag pa zab mo'i tshul du bstan nas /
de'i don nyid ma 'ongs pa'i sems can rnams 'di lta bu yongs su gzung bar bya'o zhes bstan pa'i phyir na /
yid bzhin nor bu chen po 'chang / /
zhes bya ba la sogs pa ste /
sems can thams cad sangs rgyas kyi yon tan thams cad kyi rtsa bar gyur pa ni byang chub sems yin te /
de bskyed pa ni yid bzhin nor bu ltar dgos pa thams cad grub par byed pa gang yin pa de la de skad ces bya zhing / /
de nyid theg pa chen por sems bskyed pa yin la /
de las khyad par du theg pa chen po'i gsang sngags su sems bskyed pa ni /
khyab bdag rin chen kun gyi mchog /
ces bya ste de la 'jig rten dang 'jig rten las 'das pa'i dngos grub thams cad 'byung bar gyur pa ni /
dpag bsam shing chen rgyas pa ste / /
zhes bya ba nyid do / /
de'i rjes la ngag dang yid kyi rten du gyur pa lus rnam par dag par byed pa bum pa'i dbang bstan pa ni /
bum pa bzang po che ba'i mchog /
ces gsungs te /
de la bum pa ni lus kyi dri ma dang rtog pa'i tshogs mtha' dag zhi bar byed pa yin la /
'jig rten pa'i dbang phyug chen po la sogs pa'i srid srung gi bu zhes khyad par du gyur pa gang yin pa de la de skad ces bya zhing /
de nyid kyi sdug bsngal nges par 'jil ba dang /
'bras bu yongs su grub pa'i don byed pas na /
byed pa sems can don byed pa / /
zhes bya'o / /
de lta bu'i don byed pa'i tshul ni bde ba dang ldan par phan 'dogs pa dang /
srid pa'i 'jigs pa rnam pa sna tshogs rnams skyob pa'i grogs su gyur pas na /
phan 'dogs sems can mnyes gshin pa / /
zhes bya zhing de nyid kyi dus de kho na nyid ces pa ltar mi dge ba'i mtshan nyid yid du mi 'ong ba dor ba dang /
dge ba'i mtshan nyid yid du 'ong ba'i rgyu de la bkod pa ni /
bzang ngan shes shing dus shes la / /
zhes bya ba nyid do / /
de lta bu'i de nyid kyis sangs rgyas kyi mngon par rtogs pa thams cad thob par byed pa dang /
yongs su dag pa'i mtshan nyid las mi 'da' ba'i phyir na /
khyab bdag dam shes dam tshig ldan / /
zhes bya la gong ma mnyes brten pa'i dus shes pa dang /
dngos gzhi legs par sgrub pa'i gsal ba'i dus shes pa ni /
dus shes sems can dbang po shes / /
zhes bya ste de nyid snod dang rgyu dang 'bras bu rnam par dag pa nyid du rtogs pa ni /
rnam grol gsum la mkhas pa po / /
zhes bya'o / /
de ltar 'jig rten dang 'jig rten las 'das pa'i yon tan gyi tshogs dpag tu med pa rnams dang ldan zhing gong nas gong du 'bras bu chen po skyed par gyur pa ni /
yon tan ldan zhing yon tan shes / /
zhes bya zhing bum pa dang gsang dbang dang shes rab ye shes dang rgyu rnam par dag pa dang /
'bras bu phun sum tshogs pa rnams bde ba chen po'i mtshan nyid kyis srid pa dang /
mi dge ba'i tshogs mtha' dag dang /
bdud dang dbang phyug dang nad dang rims la sogs pa thams cad zhi bar mdzad pa dang /
yid du 'ong ba phun sum tshogs pa dang ldan par byed pa ni 'jig rten na bkra shis pa zhes zer la de'i phyir na /
chos shes bkra shis bkra shis 'byung / /
bkra shis kun gyi bkra shis pa / /
grags pa'i bkra shis snyan grags dge /
zhes gsungs te de ltar dbang dang rgyu dang 'bras bu ni shes pa lnga yin par bstan la le'u dang bo las kyang / /
sbyor ba ldan zhing mi dge spong / /
bkra shis su ni brjod pa ni / /
lus dag nas ni rdzogs pa'i mthar / /
shis pa lnga ru bshad pa yin / /
zhes gsungs so / /
de nyid 'khor ba'i sdug bsngal dpag tu med pa chu bo'i rlabs bzhin du yang nas yang du 'das pas ngal bar gyur pa gang yin pa de la shis pa chen po'i tshul gyis dbugs 'byin par byed cing rab tu dga' ba'i ston mos tshim par byed pa dang /
srid pa'i rkyen gyis skyo bar gyur pa las rgal ba dang /
rnam pa sna tshogs pa'i rol mos sangs rgyas par mdzad pa gang yin pa de ni /
dbugs 'byin chen po dga' ston che / /
dga' chen rol mo chen po ste / /
zhes bya'o //
de ltar theg pa yongs su rdzogs pa'i dbang dam pa thob pa las gyur pa la lha dang mi la sogs pa srid pa gsum gyi bdag po thams cad kyis rab tu bstod par gyur pa ni /
bkur sti rim gro phun sum tshogs / /
zhes bya zhing /
mchog tu dga' ba'i grags bdag dpal / /
zhes pa ni de ltar mchod pa'i tshogs phun sum tshogs pa thob par gyur pa las ni bdag nyid zhen pa med pa'i dga' ba dang ldan pa dang /
de la dus gsum gyi bdag po chen por gyur pas gsungs pa thams cad du grags shing bdag gi don phun sum tshogs par rab tu ldan pa de la de skad ces bya zhing gzhan gyi don phun sum tshogs pa la yang bdag nyid du gnas pa dang /
bdag nyid la thar pa chen po'i rgyu rab tu ston par byed pa ni sbyin pa rnams kyi nang nas mchog gam gtso bo zhes bya ste /
de'i phyir na /
mchog ldan mchog sbyin gtso bo ste / /
zhes bya la rab tu brgyud pa'i dbang dam pa de nyid dman dang mi'i dbang phyug la sogs pa skyabs thams cad kyi dam par gyur pa dang /
gang dang gang skyabs su song ba thams cad la gnod pa'i rkyen gyis mi gos shing de las kyang yon tan gyi tshogs chen po dang ldan par gyur pas ni /
skyabs kyi dam pa skyabs su 'os / /
zhes bya ba nyid do / /
skyabs dam pa de nyid 'khor ba'i rgya mtsho'i nang na chu srin gyi mche ba dug dang 'dra ba'i rnam par rtog pa'i don ni 'jigs pa chen po yin la de nyid nges par 'jil ba de'i dgra yin zhing /
de nyid skyed du med pa gtso bor gyur pa dang phyi dang nang gi 'jigs pa'i tshogs dpag tu med pa thams cad sel bar mdzad pa las skyabs /
'jig rten dgra ste rab kyi mchog /
'jigs pa ma lus sel ba po / /
zhes bya'o / /
gtsug phud phud bu lcang lo can / /
zhes bya ba la de la gtsug phud ni 'dzag pa nye bar bsten pa zhes brjod de /
'khor ba'i bdag nyid du yang nas yang du skye bar 'gyur ba ni 'dzag pa zhes bya ba la /
de nyid thar pa chen po'i grong khyer gyi skyo bar byed pa dang /
rnam par snang mdzad de rab kyi bdag nyid gtso bor gyur pa'i gnas dpral ba ru rab tu bzhag pa dang /
de la yon tan gyi tshogs bskyed par gyur pa gang yin pa de la de skad ces bya zhing /
ral pa muny+dza cod pan thogs / /
zhes pa ni drug pa'i don la dang po'i tshig ste /
ral pa'i muny+dza zhes bya ba nyid yin la ral pa'i sgras ni bems por brjod la /
bems po rtog pa dang bral ba'i don gyis sangs rgyas nges par 'byin pa mang po yang nas yang du mdud cing brtsegs pa gus pa'i tshul gyis spyi bos mchog tu 'dud par byed pa gang yin pa de la de skad ces bya'o / /
de nyid sku lnga dang ye shes lnga dang 'byung ba lnga dang bdag nyid ldog pa'i bye brag gi 'bras bu'i chos rgyu la tshang bar bstan pa ni /
gdong lnga gtsug phud lnga dang ldan / /
zur phud lnga pa me tog thod / /
ces gsungs te de la gdong lnga ni rtsa bar gyur pa ye shes kyi bdag nyid dang gtsug phud ni gtso bo'i tshul rigs kyi bdag po ste /
zur phud ni 'khor du gnas pa'i tshul gyis 'byung ba ste de dag ni 'byung ba chu'i khams dang /
rigs kyi bdag po mi bskyod pa dang /
me long lta bu'i ye shes zhes bya ba nas me ni 'byung ba nam mkha'i khams dang rigs kyi bdag po rnam par snang mdzad dang /
chos kyi dbyings kyi ye shes pa'i bar du go bar bya zhing slob dpon dang sna tshogs pa la yang de bzhin du go bar bya'o / /
me tog thod ni me tog gi phreng ba'i thod ces bya'o / /
spyi bor yongs su 'dzin pa rdo rje sems dpa'i ngo bo zhes bya bar dgongs so / /
de nyid mu stegs la sogs pa'i brtul zhugs las khyad par du gyur cing rnam par rtog pa'i tshogs mtha' dag 'byang bar gyur pa dang /
nyan thos la sogs pa'i tshangs par spyod pa'i skye gnas su song ba ma yin zhing spros pa dang bral ba ni rdul gyis ma gos shing nyes pa'i skyon mtha' dag las dag par gyur pas na /
mgo zlum brtul zhugs chen po pa / /
tshangs par spyod pa brtul zhugs mchog /
ces bya la duHkha la sogs pa'i 'gog pa ni dka' thub ma yin la byang chub kyi sems rin po che tha mal pa'i tshul las skad cig rtog pa'i tshogs mtha' dgag pa ni thub pa chen po ste de'i phyir na /
dka' thub mthar phyin dka' thub che / /
zhes bya ba nyid do / /
gtsang gnas dam pa gau ta ma / /
zhes pa ni de ltar nyes pa'i tshogs mtha' dag dang bral zhing bsod nams kyi tshogs kyi gnas su 'gyur ba dang 'gro ba mtha' dag gi dam par gyur pa gang yin pa de la de skad ces bya zhing /
de nyid 'jig rten pa'i kha na ma tho ba thams cad spong bar gyur pa'i tshul gyis /
bram ze tshangs pa tshangs pa shes / /
zhes bya la mi gnas pa'i mya ngan las 'das pa nyid tshangs pa chen po thob pas na /
mya ngan 'das pa tshangs pa thob / /
ces bya ba nyid do / /
grol ba thar pa rnam grol lus / /
zhes pa ni de la grol ba ni ngan 'gro'i sdug bsngal las grol ba dang thar pa ni bde 'gro'i mtshan nyid du gnas pa dang /
de gnyis so so'i skye bo las khyad par du 'phags pa dang dgra bcom pa'i tshul gyis rnam par grol ba'i lus zhes bya ba yin la /
rang sangs rgyas dang byang chub sems dpa' dang de bzhin gshegs pa'i tshul gyis gnas pa de nyid phung po lhag ma dang bcas pa dang /
kun du rtog pa dang mi gnas pa'i mya ngan las 'das par gyur pa ni /
rnam grol zhi ba nyid / /
mya ngan 'das shing mya ngan 'das / /
legs par mya ngan 'das dang nye / /
zhes bya ba nyid do / /
bde sdug sel ba mthar gyur pa / /
zhes pa la de la sdug bsngal ni rnam par rtog pa'i tshogs mtha' dag yin la /
de nyid la bde bar 'dzin pa'i sgo nas bde ba ste /
de dag thams cad mthar bsal ba / /
zhes bya ba nyid de /
chags bral lus las 'das pa po / /
zhes bya ba nyid do / /
zab mo'i chos theg pa chen po'i sgra grags par gyur pa 'dod chags dang bral bar gyur pa'i dgra bcom pa'i bdag nyid las 'das pa zhes bya zhing /
de nyid kyi phyi rol gyi rnam par gtse ba thams cad kyis mi thub pa dang /
'jig rten gyi dbang phyug chen po la sogs pa bgrang du med pa'i phyir /
thub pa med pa dpe med pa / /
zhes bya ba nyid do / /
de ltar yongs su dag pa'i nus pa de ni skyes bu'i rtsal gyi stobs ltar mngon du gsal bar gyur pa ma yin pa dang /
dgra bcom pa la sogs pas sgrogs par mi nus shing khams gsum thams cad khyab par gyur pa ni /
mi mngon mi snang gsal byed min / /
mi 'gyur kun 'gro khyab pa po / /
zhes bya ba de nyid bde ba chen po zag pa med pa nyid kyis bag chags kyi sa bon thams cad dang bral zhing ngag gi brjod pa thams cad las 'das pas na /
phra zhing zag med sa bon bral / /
zhes bya la de lta bu'i bde ba chen po nyid ngan 'gro'i nyes pa dang bde 'gro'i rnam par rtog pa'i dri ma dang /
nyan thos kyi 'dod chags dang bral ba dang /
rang sangs rgyas kyi nang du yang dag 'jog gi 'dzin pa'i shes pa dang /
byang chub sems dpa' rnams kyi shes bya'i sgrib pa cha phra ba rnams spangs nas /
rdul med rdul bral dri ma med / /
nyes pa spangs pa skyon med pa / /
zhes pa nyid do / /
de ltar yongs su dag pa'i 'bras bu ni ma rig pa'i gnyid las 'das pa dang sad par mdzad pas na /
shin tu sad pas sad pa'i bdag /
ces bya la de nyid yongs su dag pa'i mngon par shes pa lngas dngos po thams cad rig pa las gdul bya'i snod nyes pa dang ma nyes pa dang don thams cad shes par gyur pa ni /
kun shes kun rig dam pa po / /
zhes bya'o / /
de lta bu'i spros pa dang bral ba nyid rnam par shes pa smra ba 'ba' zhig don dam par yod par 'dod pa las rnam par 'das shing gnyis su med pa'i ye shes spros pa dang bral ba'i tshul du gnas pa ni /
rnam par shes pa'i chos nyid 'das / /
ye shes gnyis med tshul 'chang ba / /
zhes bya la de nyid thog ma tha ma med pa nas rnam par rtog pa thams cad dang bral zhing sus kyang ma bcos pa'i phyir dang /
rnam par rtog med lhun gyis grub / /
ces bya zhing dus gsum sangs rgyas thams cad kyi phrin las ni khams gsum pa thams cad grol bar mdzad pa yin la /
de nyid theg pa chen po'i mchog 'dis grol bar byed pa'i phyir na /
dus gsum sangs rgyas las byed pa / /
zhes bya ba nyid do / /
de ltar yongs su dag pa'i bum pas gnyis su med pa'i bde ba chen po gsal bar byas pa ni /
sangs rgyas thog ma tha ma med / /
ces pa la sogs pa gsungs te /
de la gnyis su med pa'i ye shes chen po de ni thog ma dang tha ma med pa nas mngon par sangs rgyas pa'i rang bzhin yin pa de la de skad ces bya zhing /
de nyid chos dang longs spyod rdzogs pa dang sprul pa'i sku la sogs pa sangs rgyas thams cad dang por gyur pa dang /
rgyu dang rkyen gang gis ma bskyed pa'i phyir na /
dang po'i sangs rgyas rgyu med pa / /
zhes bya la chos kyi dbyings mthong ba med pa ni ye shes kyi mig dri ma dang bral ba gsal bar gyur pa dang sprul pa'i tshogs dpag tu med pa 'byung ba'i rten du gyur pa dang /
dngos grub rnam pa sna tshogs pa'i rten du gyur pa dang /
ji lta ba bzhin rtogs pa'i phyir na /
ye shes mig gcig dri ma med / /
ye shes lus can de bzhin gshegs / /
zhes bya ba nyid do / /
de bzhin gshegs pa'i gsung rnam par dag pa so sor rtog pa'i ye shes de yang 'jam dpal zhes bya ba nyid yin par bstan pa ni /
tshig gi dbang phyug smra ba che / /
zhes bya ba gsungs te /
'jam dpal zhes bya ba brdas mtshon pa yang shes rab kyi pha rol tu phyin pa phul du byung ba'i bdag nyid don nges par rdzogs pa'i tshig gi tshogs thams cad kyi dbang phyug tu gyur la shes rab de nyid ye shes yin pa'i phyir de skad ces bya'o / /
de ltar rdo rje de nyid rab tu brjod pa thams cad kyi mchog tu gyur pa dang /
'khor gyi skye bo thams cad kyi nang na smra ba'i rgyal po ltar gyur pa dang /
tshig 'bru bzang po thams cad kyi 'byung ba'i gnas su gyur pa dang /
ri dwags kyi rgyal po seng ge ltar phas kyi rgol ba thams cad tshar gcod pa'i phyir na /
smra ba'i khyu mchog smra ba'i rgyal / /
smra ba'i dam pa mchog gi gnas / /
smra ba'i seng ge tshugs pa med / /
ces bya ba nyid do / /
ye shes chen po yongs su rdzogs pa'i sku de ni khams gsum thams cad kyi lta bas chog mi shes pa dang gang dang gang gis bltas pa de dag thams cad kyi sems kyi gdung ba sel ba'i phyir na /
kun du lta ba mchog tu dga' / /
zhes bya la sku de nyid las 'od zer sna tshogs pas stong gsum thams cad khyab pa'i phyir na /
gzi brjid phreng ba lta na sdug /
ces bya'o / /
de ltar yongs su rdzogs pa'i sku dang gsung bshad nas /
yongs su rdzogs pa'i thugs bshad pa'i phyir /
'od bzang 'bar ba dpal gyi be'u / /
zhes gsungs te /
de la dpal be'u ni rdo rje rtse lnga pa bzhin pad+ma'i lcags kyu ltar snying po kha phyir bltas pa ste /
de bzhin gshegs pa'i thugs de yang rnam par rtog pa dang bral zhing mi 'gyur ba'i mtshan nyid du gnas pa las gdul bya rnams mngon par 'dul ba'i tshul gyis rigs bzhi'i dag nyid du 'gro ba rnams snang bar gyur pa de la de skad ces bya ste /
lag na 'od 'bar snang ba po / /
zhes bya'o / /
de dag gi yon tan bshad pa ste /
lag nas lag tu ster ba dang 'dra bar de bzhin gshegs pa'i yid bzhin nor bu rin po che ltar dgos pa'i don thams cad sgrub pa de la de skad ces bya'o / /
nad thams cad kyi rtsa bar gyur pa rnam par rtog pa yin la de nyid rtog pa dang bral ba'i tshul bde ba chen pos sel bar mdzad pa'i gtso bor gyur pa dang /
rnam par rtog pa'i sdug bsngal thams cad ni gzir ba'i phyir zug rngu yin la de rtsa ba nas 'byin pas na /
sman pa che mchog gtso bo ste / /
zug rngu 'byin pa bla na med / /
ces bya ba nyid do / /
sman rnams ma lus ljon pa'i shing / /
zhes pa ni mkhris pa dang bad kan dang 'dus pa la sogs pa'i nad rnams la sman ni chu dang ljon shing la sogs so so yin la /
de bzhin du de bzhin gshegs pa'i bde ba chen pos kyang 'dod chags dang zhe sdang dang gti mug la sogs pa'i nyon mongs pa'i nad rnam pa sna tshogs pa rnams zhi bar byed pa gang yin pa de la skad ces bya zhing /
de nyid rnam par rtog pas ma bskyed pa'i nad thams cad dgrar gyur pas /
nad do cog gi dgra che ba /
zhes bya'o / /
'dod pa dang gzugs dang gzugs med pa'i khams thams cad sngags pa chen po mchog tu gyur pas ni /
sdu gu 'jig rten gsum gyi mchog /
ces bya'o / /
khams gsum pa thams cad kyi sgrol ba'i gtso bor gyur pa dang /
de'i dkyil 'khor gyi lha dang lha mo'i tshogs dang stong pa nyid dang snying rje dbyer med pas 'gro ba rnams sgrol bar mdzad pa ni /
dpal ldan rgyu skar dkyil 'khor can / /
zhes bya la 'jig rten gyi khams mtha' yas mu med pa rnams su nam mkha'i khams dang 'dra bar thugs rjes khyab pa ni /
phyogs bcu nam mkha'i mthar thug par / /
chos kyi rgyal mtshan legs par 'dzugs / /
zhes bya ba nyid do / /
'gro na gdugs gcig yangs pa ste / /
zhes bya ba de la nyi ma gcig ni skad cig ma'i bye brag mi shes pa rnams la myur ba'i dpe bstan pa ste /
de bzhin gshegs pa'i thugs kyi skad cig ma gcig la nam mkha'i mthar thug thams cad bgrod par gyur pa gang yin pa de la de skad ces bya zhing /
de nyid byams pa dang thugs rje'i bdag nyid kyis 'gro ba rnams la snying po'i don ston pa ni /
byams dang snying rje'i dkyil 'khor can / /
zhes bya'o / /
dpal ldan pad+ma gar gyi bdag /
ces bya ba 'dis ni pad+ma'i rigs kyi bdag nyid so sor rtog pa'i ye shes nyid nges par gzung ba nyid do / /
de la le'u dang po las /
dpal ldan gsung gi bdag nyid can / /
dpal ldan gar gyi dbang phyug dang / /
so sor rtog pa'i ye shes te / /
chags pa chen por rab tu bstan / /
zhes gsungs pa'i phyir ro / /
khyab bdag chen po rin chen gdugs / /
zhes pa ni de bzhin gshegs pa chen po ni 'gro ba mtha' dag gzung ba dang 'dzin pa'i rnam par rtog pa las skyob par mdzad do / /
de nyid grang ba'i gdung ba dang tsha ba'i gdung ba ltar gnas pas na de las skyob pa gang yin pa de la de skad ces bya zhing /
de la sangs rgyas kyi thugs rje chen po 'byung ba'i chos kyi 'khor los bag chags kyi sa bon thams cad bsregs pa dang /
ma rig pa'i mun pa thams cad sel bar byed pas na /
sangs rgyas kun gyi gzi brjid che / /
zhes bya zhing dus gsum gyi de bzhin gshegs pa thams cad skyed par byed pa'i rten du gyur pas na /
sangs rgyas kun gyi sku 'chang ba / /
zhes bya'o / /
sangs rgyas kun gyi rnal 'byor che / /
zhes pa ni de la rnal 'byor ni chos thams cad rang bzhin thabs dang shes rab gnyis su med pa'i bde ba chen po ste de'i rjes su 'jug pa de la de skad ces bya'o / /
de nyid dus gsum gyi de bzhin gshegs pa thams cad theg pa chen po yongs su rdzogs pa'i chos rigs gcig pa'i skye bo rnams la ston par gyur pa yin pas na /
sangs rgyas kun gyi bstan pa gcig /
ces gsungs te de la le'u dang po las /
dus gsum bde gshegs thams cad kyi / /
theg pa gcig tu gyur pa ste / /
gnyis dang gsum du dbyer med cing / /
'bras bu'i rten la rab tu 'bad / /
ces gsungs te bstan pa dang theg pa zhes bya ba gcig tu dgongs so / /
rdo rje rin chen dbang bskur dpal / /
zhes pa ni ye shes chen po'i mtshan nyid gsal bar mdzad pa ni bdud kyi tshogs mtha' dag 'joms pa dang 'dod pa'i dngos grub thams cad sgrub pa dang /
bsod nams dang ye shes kyi tshogs yongs su rdzogs pa'i phyir na de skad ces bya zhing /
de las sangs rgyas dang chos dang dge 'dun 'byung ba'i bdag por gyur pas na /
rin chen kun bdag dbang phyug ste / /
zhes bya'o / /
de ltar de bzhin gshegs pa'i bdag nyid chen po ni sku dang gsung dang thugs dang ye shes kyi bdag nyid rtags kyi byang chub sems dpa' bstan pa ni /
'jig rten dbang phyug kun gyi bdag /
ces pa la sogs pa gsungs te /
de la 'jig rten dbang phyug ni spyan ras gzigs dbang phyug yin la /
rdo rje 'chang ba kun gyi rje / /
zhes pa ni 'phags pa phyag na rdo rje yin la 'dir ston pa 'jam dpal gzhon nur gyur pa dang /
rdo rje sems dpa' rnams ni rim pa ji lta ba bzhin sku dang gsung dang thugs dang ye shes kyi ngo bo yin te de nyid bstan pa ni /
sangs rgyas kun gyi thugs che ba / /
zhes gsungs te me long lta bu'i ye shes so / /
sangs rgyas kun gyi thugs la gnas / /
zhes pa ni ye shes kyi bdag nyid rdo rje dbyings kyi dkyil 'khor chen po yin la /
sangs rgyas kun gyi sku che ba / /
zhes bya ba ni chos dbyings ye shes kyi bdag nyid yin zhing /
sangs rgyas kun gyi gsung yang yin / /
zhes pa ni so sor rtog pa'i ye shes kyi bdag nyid yin par gsungs te mnyam pa nyid dang / /
bya ba grub pa dang phrin las kyi bdag nyid ni sku dang gsung dang thugs dang ye shes kyi yon tan dang phrin las yin pa'i phyir gud du mi bgrang ba nyid do / /
de lta bu'i sku dang gsung dang thugs dang ye shes kyi bdag nyid de dag rnam par dag pa'i gsang ba'i dbang la ltos par bstan pa ni /
rdo rje nyi ma bde ba che / /
zhes pa la sogs pa gsungs te /
de la rdo rje nyi ma ni shes rab kyi bde ba spros pa dang bral ba 'byung ba rang byung gi me tog ces bya ste thabs kyi bsam pa las byung ba dang /
kha dog dmar ba'i phyir na nyi ma zhes bya zhing /
rdo rje zla ba dri med 'od / /
ces bya ba ni thabs kyi bde ba chen po rtog pa dang bral ba las byung ba byang chub kyi sems zhes bya ste /
de nyid shes rab kyi bsam pa las byung zhing kha dog dkar po'i zla ba zhes bya ste /
de nyid rtog pa'i dri ma dang bral bas dri ma med pa'i 'od dang dri ma med pa'i snang ba zhes bya ba nyid do / /
de nyid rdo rje slob dpon gyi dga' bral las byung zhing de'i gong na lhan cig skyes pa dang mchog tu dga' ba dang po rnams yod pa'i phyir na /
chags bral la sogs chags pa che / /
zhes gsungs la de nyid skad cig ma sna tshogs pa dang /
rnam par nyed pa dang rnam par smin pa dang mtshan nyid dang bral ba las byung zhing skad cig ma rnams me 'bar ba bzhin du 'dod chags 'bar ba las byung ba'i 'od 'bar ba las byung bas na /
kha dog sna tshogs 'bar ba'i 'od / /
ces bya ba nyid do / /
de nyid sbyor ba chen po ji lta bu las byung zhe na /
rdo rje skyil krung rdzogs sangs rgyas / /
zhes byung ste ji ltar sprul pa'i sku shAkya thub pa rdo rje'i gdan la rdo rje'i skyil krung du mngon par rdzogs par sangs rgyas pa de bzhin du rdo rje rtse lnga'i mtshan nyid rdo rje rgya gram gyi tshul du thabs dang shes rab kyi yan lag phan tshun du bsnol ba las rtog pa dang bral ba'i bde ba chen po rtogs pa gang yin pa de la de skad ces bya zhing /
de lta bu'i bde ba chen po nyid kyi mtshan dang dpe byad la sogs pa sangs rgyas kyi chos mtha' dag 'dzin par mdzad pa ni /
sangs rgyas 'gro ba'i chos 'dzin pa / /
zhes gsungs te /
de nyid bdun pa'i don la dang po'i tshig go / /
dpal ldan sangs rgyas pad+ma skyes / /
zhes pa ni pad+ma ni rtag can te /
sku gsung thugs yongs su rdzogs par byed rgyu'i rgyu byang chub kyi sems de la gnas shing /
de nyid rtog pa chen po'i tshul gyis lnga pa dang bdun pa 'dom pa'i tshig ste /
pad+ma las skyes shing pad+ma ru skyes zhes bya la /
de nyid kyi steng gi pad+ma dang /
'og gi pad+ma dang zhes grags so / /
kun mkhyen ye shes mdzod 'dzin pa / /
zhes pa ni gsang ba'i dbang gi yon tan bshad pa ste /
de la mdzod ni rdzas kyi dngos po thams cad 'byung ba'i rgyur gyur pa yin la /
de ji lta ba bzhin du rnam pa thams cad mkhyen pa'i ye shes 'byung ba'i rgyur gyur pa nyid do / /
de nyid dngos gzhi ni /
longs spyod rdzogs pa'i tshul gyis ting 'dzin dra ba dpag tu med pa 'chang bas na /
rgyal po sgyu 'phrul sna tshogs 'chang / /
zhes bya ba nyid do / /
che ba sangs rgyas rig sngags rgyal / /
zhes pa ni de ltar gong du bstan pa'i gsang ba'i dbang ni /
sangs rgyas thams cad kyi rig pa'i rtsa ba chen por gyur pa /
nyan thos la sogs pa'i gtso bor gyur pas de skad ces bya la /
de lta bu'i gsang ba'i mtshan nyid kyis rnam par rtog pa'i sdug bsngal thams cad 'joms par mdzad pa dang /
srid pa'i dra ba thams cad gcod pa dang /
mi 'gyur ba'i bde ba chen po rnam par dag pa dang /
theg pa chen po'i lam gyi tshul gyis sdug bsngal rnams gcod par mdzad pas na /
rdo rje rnon po ral gri che / /
yi ge mchog ste rnam par dag /
theg pa chen po sdug bsngal gcod / /
ces bya ba nyid do / /
mtshon cha chen po rdo rje'i chos / /
zhes bya ba ni gong du theg pa'i tshul nyid rtog pa dang bral ba'i bde ba chen po bsgom pa'i phyir dang /
sdug bsngal mtha' dag gcod pa'i phyir de skad ces bya zhing /
rtogs par dka' zhing de bzhin gshegs pa thams cad kyi sku 'dzin par 'dod pas na /
rdo rje zab mo dzi na dzika /
ces bya'o / /
de lta bu'i bde ba chen po ni shes rab kyi rang bzhin gyi sa dang pha rol tu phyin pa'i don mtha' dag phyin ci ma log par rtogs pa ni /
rdo rje blo gros don bzhin rig /
ces bya la de nyid pha rol tu phyin pa bcu la sogs pa pha rol tu phyin pa thams cad rdzogs pa dang /
gsang ba'i pad+ma chos kyi dbyings kyi mtshan nyid dang /
pha rol tu phyin pa'i sa rab tu dga' ba nas rdo rje 'dzin pa chen po go 'phang gi sa dang mthun par cha phra zhing lto ba yangs pa /
ston ka'i dus zla ba yongs su rdzogs pa'i zla ba ltar dri ma dang bral bar gnas pa ni gsang ba'i rdo rje mnyam par sbyar ba'i gnas skabs ni gong nas gong du bde ba 'phel ba'i phyir na / /
pha rol phyin pa kun rdzogs pa / /
sa rnams kun gyi rgyan dang ldan / /
zhes bya la /
de nyid dri ma dang bral zhing rnam par dag pa'i chus yang dang yang du 'khrud cing gzung ba dang 'dzin pa'i rnam par rtog pa dang bral bar byed pa ni /
rnam par dag pa bdag med chos / /
zhes bya'o / /
yang dag ye shes zla 'od bzang / /
zhes pa ni /
byang chub kyi sems rdo rje'i bum pa'i nang na gnas pa ni yang dag pa'i ye shes zla ba'i dkyil 'khor ltar rnam par rtog pa'i 'ching ba gdung ba chen po rims dang 'dra ba sel bar mdzad pa gang yin pa de la de skad ces bya la /
des myur ba nyid du ye shes chen po'i mtshan nyid thob par byed cing phyag rgya bzhi'i bdag nyid dang ldan pa ni gzhon nu ma'i pra phab pa dang 'dra bar gnas pa na /
de bya ba dang /
spyod pa dang /
rnal 'byor dang /
gnyi ga'i rgyud thams cad bdag nyid blta ba dang /
lag pa bcangs pa dang /
'khyud pa dang snyoms par 'jug pa'i tshul du kun gyi rgyur gyur pa na /
rgyud kun gyi ni bdag po mchog /
ces bya ba nyid do / /
rdo rje'i gdan ni ma lus ldan / /
zhes bya ba ni dus gsum gyi de bzhin gshegs pa thams cad mngon par sangs rgyas pa'i gnas gsang ba'i pad+ma yin te /
rnam par rtog pa'i bdud kyi dpung thams cad 'joms pa gang yin pa de la de skad ces bya zhing /
rgyud dang bral ba'i ye shes rnam pa sna tshogs pa ma lus pa 'chang bar gyur pas na /
ye shes sku rnams ma lus 'chang / /
zhes bya'o / /
ye shes kyi sku de rnams nyid nges par ston pa ni /
kun du bzang po blo gros bzang / /
zhes bya ba la sogs pa gsungs te /
de la kun du bzang po ni de bzhin gshegs pa thams cad kyi thugs kun du bzang po shes rab chen po'i ngo bo ni sangs rgyas kyi sku rnams kyi gtso bo dang bzang po zhes bya ste de nyid chos kyi sku zhes bya'o / /
de ltar chos kyi sku las byung ba'i longs spyod rdzogs pa'i sku ni sa bcu'i byang chub sems dpa' sems dpa' chen po rnams kyi snying por gyur cing /
rnam par dag pa'i 'gro ba 'dzin pa'i phyir na /
sa yi snying po 'gro ba 'dzin / /
zhes bya ba longs spyod rdzogs pa'i sku las byung ba'i sprul pa'i sku ni dus gsum gyi sangs rgyas thams cad kyi snying po yin te drag po la sogs pa'i gzugs ni rtogs par dka' ba'i phyir /
sangs rgyas kun gyi snying po che / /
zhes bya zhing /
sprul pa'i sku rnam pa sna tshogs de nyid srid pa gsum po thams cad rim pa ji lta ba bzhin du 'gro ba rnams grol bar mdzad pas na /
sprul pa'i 'khor lo sna tshogs 'chang / /
zhes bya ba nyid do / /
de ltar so sor rtog pa'i ye shes la yang sku gsum gyi bdag nyid du bshad nas /
sku gsum bdag nyid ye shes chen po de ni sku dang ye shes dang rta dang glang po che la sogs pa srid pa dang mya ngan las 'das pa'i dngos po thams cad kyi rang bzhin du gnas pa dang /
dngos po thams cad kyi rang bzhin du 'byung ba'i phyir na /
dngos po kun gyi rang bzhin mchog /
dngos po kun gyi rang bzhin 'dzin / /
zhes bya ba nyid do / /
de ltar chos thams cad skye ba med pa'i tshul las 'gro ba rnams kyi bsam pa'i dbang gis de bzhin gshegs pa'i smon lam gyi mthu chen po dngos po rnam pa sna tshogs su snang ba ni /
skye med chos de sna tshogs don / /
zhes bya la de nyid zag pa dang bcas pa'i chos dang zag pa med pa'i chos thams cad kyi bdag nyid du ston pa ni /
chos kun ngo bo nyid 'chang ba / /
zhes bya ba nyid do / /
shes rab chen po skad cig la / /
zhes bya zhing rgyu'i ye shes rnam par rtog pa thams cad dang bral ba bde ba chen po'i skad cig ni shes pa thams cad kyi gtso bo'am dam par gyur pas na /
shes rab chen po zhes bya la yongs su dag pa'i skad cig ma de la kun rdzob kyi dngos po thams cad bde ba chen po'i dngos por rtogs pa ste dngos zhes bya ba nyid do / /
thub pa blo mchog 'byung po sel / /
zhes pa ni de la de lta bu'i ye shes chen po des phyin ci log gi rtog pas bskyed pa'i bag chags ni sreg par byed pa'i phyir 'byung po yin la /
shes rab chen po'i mtshan nyid kyis sel bar byed pa gang yin pa de la de skad ces bya la /
phyi rol gyi rnam par rtog pa g.yeng ba la sogs pa bkod par mi nus pa dang /
yid bzhin gyi nor bu dang ba ltar dri ma dang bral ba'i bdag nyid du gnas pa dang yang dag par rdzogs pa'i sangs rgyas kyi byang chub ni chos kyi dbyings rtogs pa'i mtshan nyid du gnas shing rab tu dang ba'i mtshan nyid de des yongs su 'dzin pa'i phyir na /
mi g.yo rab tu dang ba'i bdag /
rdzogs pa'i sangs rgyas byang chub 'chang / /
zhes pa nyid do / /
sangs rgyas kun gyi mngon sum pa / /
zhes pa ni de nyid kyis sangs rgyas thams cad kyi don dam pa mngon sum gyi shes pa 'dra bas rtogs par byed pa'i phyir na /
rab tu rtogs pa mngon sum pa de la de skad ces bya la /
de nyid spros pa dang bral ba'i ye shes chen po ni rnam par rtog pa'i bud shing thams cad sreg par byed pa'i phyir na me yin la /
ma rig pa'i mun pa thams cad sel ba dang nyon mongs pa'i gdung ba sel ba'i phyir na /
ye shes me lce 'od 'bar ba / /
zhes bya ste de ltar so sor rtog pa'i ye shes ni gsung nye bar 'dzin pa yin te /
yon tan las ni de'i yon tan dang las yin la /
de bas na mnyam pa nyid dang bya ba grub pa'i sngon du 'gro bas kun gyi dus su bshad pa yin la /
de nyid nges pa lnga'i tshul du bshad pa ste bzhi pa'o / /
de ltar ye shes dang sku dang gsung dang thugs rnams bstan nas /
da ni de rnams yon tan du 'gyur ba mnyam pa nyid kyi ye shes kyi bdag nyid du bshad pa ni /
'dod pa'i don grub dam pa ste / /
zhes pa la sogs pa gsungs te de nyid nga rgyal chen po'i gang zag rnams 'dul ba'i don du nga rgyal chen po'i sku rin chen 'byung ldan ni /
nor bu rin po che'i rgyal mtshan gyis gdul bya'i skye bo thams cad kyi 'dod pa'i don thams cad grub par mdzad pa gang yin pa de la de skad ces bya zhing /
de nyid kyi nga rgyal nye bar mtshon nas 'dod chags la sogs pa thams cad nyon mongs pa nga rgyal 'gro ba'i rgyu yin la /
de nyid yang dag par sbyong ba'i phyir na /
ngan song thams cad rnam sbyong ba / /
zhes bya'o / /
mgon po sems can kun gyi mchog /
ces pa ni de ltar nyon mongs pa thams cad kyi yid yongs su dag pa las mnyam pa nyid kyi ye shes ni bdag gzhan gyi rgyud mnyam ste /
de sems can thams cad dang mtshungs pa med pa dang /
'gro ba thams cad kyi mgon du gyur pas na de skad ces bya zhing /
de nyid gdul bya'i skye bo rnams nges par grol bar mdzad pas na /
sems can thams cad grol bar byed / /
ces bya ba la 'dod chags dang zhe sdang la sogs pa rnams ni sma 'bebs pa'i phyir g.yul yin la /
de nyid du ye shes chen po'i mtshan nyid ni pha rol gyi dpung 'joms par byed pa'i ngo bor gyur pa dang /
ma rig pa la sogs pa'i mi shes pa'i bdag nyid ni gzhan la ltos pa med pa'i tshul gyis dregs pa yin la de rab tu 'joms par mdzad pas na /
nyon mongs g.yul du gcig dpa' ba / /
mi shes dgra yi dregs pa 'joms / /
zhes bya ba nyid do / /
blo ldan sgeg 'chang dpal dang ldan / /
zhes pa ni 'jam dpal zhes bya ba nyid 'dis gzung ba ste /
mnyam pa nyid kyi ye shes 'di yang shes rab phul du byung ba'i mtshan nyid yin pa dang /
rin po che'i rgyan gyis sems can rnams mdzes par mdzad pa bsod nams dang ye shes kyi tshogs rdzogs par mdzad pa de la de skad ces bya la /
sems can gdug pa dang ldan pa de rnams 'dul ba'i don du drag po'i sku gzugs ston kyang chos kyi dbyings las mi 'gyur ba'i phyir /
brtan po mi sdug gzugs 'chang ba / /
zhes bya la de nyid rigs brgya'i mtshan nyid kyis phyogs thams cad du gshegs par mdzad pa gang yin pa de lta bu'i tshul gyis theg pa chen po yongs su rdzogs pa'i go 'phang gi stobs kyis gong nas gong du spyod par mdzad pa gang yin pa de la de skad bya la /
lag pa brgya po kun bskyod cing / /
gom pa'i stobs kyis gar byed pa / /
nyid do / /
dpal ldan lag pa rgyas gang la / /
zhes pa ni de ltar bsod nams dang ye shes kyi tshogs yongs su rdzogs pa'i rigs brgya la sogs pas ni sems can rnams kyi nyon mongs pa mdzad pa ni grol ba'i lam la nges par 'jog pa'i phyir de skad ces bya'o / /
de lta bu'i gzugs kyis nam mkha'i mthar thug pa gdul bya gang dang gang na gnas pa de dang de na bskyod pa'i gzugs kyis gnas pa ni /
nam mkha' khyab pa gar byed pa / /
zhes bya zhing /
de nyid kyis sa dang po rab tu dga' ba nas sa bcu gsum pa rdo rje 'dzin pa chen po'i bar du yongs su dga' ba'i snying po bde ba chen po'i mtshan nyid rtse gcig pa /
spros pa thams cad dang bral bas gnon cing bgrod par mdzad pa ni /
sa yi dkyil 'khor bzhi yi khyon / /
rkang pa ya gcig mthil gyis gnon / /
zhes bya ba nyid do / /
rkang mtheb sen mo'i khyon gyis kyang / /
tshangs pa'i yul sa rtse nas gnon / /
zhes bya ba ni /
de la rkang mtheb sen mo ni rkang pa'i bgros go 'phang yin la /
theg pa'i sgras ni lcags kyu bshad la /
sen mo'i sgras ni grur bshad do / /
de ltar rdo rje 'dzin pa'i go 'phang las byung ba'i lcags kyu /
'jig rten pa'i tshangs pa chen po'i nga rgyal ni dug dang bcas pa'i phyir rlung dang 'dra la de nyid nga rgyal gnas pa'i phyir ro / /
yul sa yin te de bzhin gshegs pa'i thugs rje chen pos gnon par mdzad pas na de skad ces bya'o / /
de ltar ye shes chen po'i mtshan nyid 'di ni dus gsum gyi sangs rgyas thams cad kyi bya ba rdzogs pa'i don gcig nyid yin zhing legs par gsungs pa'i chos mtha' dag gis grub pa'i 'bras bu chen po'i don du gyur pas na /
don gcig gnyis med chos kyi don / /
zhes bya zhing /
de nyid rnam pa thams cad kyi mchog dang ldan pa don bzang po yin zhing 'khor ba'i 'jigs pa thams cad dang bral bas na /
dam pa'i don ni 'jigs pa med / /
ces bya la /
ye shes chen po'i don de nyid rang rig pa'i phyi rol gyi don rnam pa sna tshogs par snang zhing shes pa la phyi rol na med pa'i phyir na /
rnam rig sna tshogs gzugs don can / /
zhes bya ba nyid do / /
sems dang rnam shes rgyud dang ldan / /
zhes bya ba la sogs pa dang rnam par shes pa dang kun gzhi rnam par shes pa dang yid ces bya bas na grangs te /
sna tshogs pa'i gzugs 'dzin pa dang /
bag chags kyi rnam par snang ba'i phyir de skad ces bya zhing /
de nyid sems kyi rang bzhin gyi rnam par dag pa'i dngos po'i mtshan nyid don rab tu gsal bar gyur pa ni /
dngos don ma lus rnams la dga' / /
zhes bya ba nyid do / /
de lta bu'i ye shes chen po dngos po thams cad kyi bdag nyid du mtshungs pa'i lam thams cad ji lta bus gsal bar gyur cing gang gis thob ce na /
stong pa nyid dga' 'dod chags blo / /
zhes pa la sogs pa gsungs te /
de la shes rab ye shes kyi dbang gi dus su thob pa'i lhan cig skyes pa'i ye shes ni chos kyi dbyings la sogs pa bral ba'i mtshan nyid bde ba chen po la mngon par zhen pas na 'dod chags zhes bya la /
de nyid chen po'i mtshan nyid du gnas pas na rnam par rtog pa'i tshogs mtha' dag 'gags pas na stong pa zhes bya zhing de nyid so so'i skye bo la sogs pa'i 'dod chags 'dzag pa dang bcas pa'i bde ba mngon par zhen pa ngan 'gro'i rgyur gyur pa spangs pa nyid la /
srid pa'i 'dod chags sogs spangs pa / /
zhes bya ba nyid do / /
srid gsum dga' ba chen po pa / /
zhes bya ba ni skad cig ma la 'dod pa dang gzugs dang gzugs med pa'i khams gsum pa thams cad bde ba chen por gcig pa'i phyir na /
khams gsum pa la de skad ces bya zhing /
rnam par rtog pa'i tshogs mtha' dag sreg par byed pa dang ye shes chen po'i stobs gong nas gong du 'phel bar byed pa dang /
nyes pa'i dri ma thams cad dang bral ba'i phyir na /
sprin dkar dag pa bzhin du dkar / /
zhes bya ba nyid do / /
dkar ba'i sgras ni sred pa las gyur pa'i dga' ba dang stobs zhes brjod do / /
'od bzang ston ka'i zla ba'i 'od / /
ces pa ni thabs kyi gsang ba'i rdo rje las byung ba'i byang chub kyi sems ni dri ma dang bral ba'i phyir /
ston ka'i zla ba'i dkyil 'khor ltar gsal ba yin la /
de las byung ba'i bde ba chen po ni zla ba'i 'od zer ltar ma rig pa'i mun pa thams cad sel bar byed pa'i phyir na de skad ces bya la /
shes rab ma'i gsang ba'i pad+ma las byung ba'i byang sems ni rang byung gi me tog dang 'dres pa'i phyir na /
nyi ma shar ba'i dkyil 'khor ltar dmar skyar snang zhing /
de nyid dri ma dang bral ba dang rab tu dang ba'i bdag nyid du gnas pa mdzes pa'i phyir na /
nyi ma shar ka'i dkyil ltar mdzes / /
zhes bya ba la /
de las 'byung ba chen po ni nyi dkyil gyi 'od ltar spros pa dang bral ba'i chags pa chen por gnas pa ni /
sen mo'i 'od ni shas cher dmar / /
zhes bya ba nyid do / /
thabs dang shes rab gnyis kyi byang sems dus mtshungs pa nyid las lhan cig skyes pa'i ye shes rnam par rtog pa thams cad dang bral ba tshig gi brjod pa thams cad dang bral ba bde ba chen po nyid rtse gcig pa'i sems kyis bsgom par bya'o zhes bya ba'i don to / /
ci de 'dzag pa dang bcas pa la sogs pa thob par 'gyur ram de lta na ni so so'i skye bo tha mal pa rnams dang khyad par med do zhe na /
cod pan bzang po mthon ka'i rtse / /
zhes pas te /
de la cod pan ni mgo la bcings pa nyid la bya / /
bzang po ni yid bzhin gyi nor bu rin po che'i rgyan te mthon ka ni mthing nag ces bya ba'i don to / /
rang gi byang chub kyi sems kyi cod pan gyi gnas bde ba chen po'i 'khor lor rdo rje nor bu nas bkug ste cod pan du bya la rang gi gnas bzhag pa las zag pa med pa'i bde ba chen po skye'o zhes bya bar dgongs so / /
skra mchog mthon ka chen po 'chang / /
zhes pa ni /
de nyid dus gsum gyi de bzhin gshegs pa thams cad kyi yon tan gyis brgyan cing rnam rtog rlung gis bskyod mi nus shing mi 'gyur ba gang yin pa de la de skad ces bya zhing /
de ni yid bzhin gyi nor bu rin po che de ltar dgos pa thams cad sgrub par byed pa dang bde ba chen po'i 'od zer gyis srid pa gsum gyi mun pa thams cad 'joms par byed cing rang gi rgyud nyid ro mnyam pa nyid kyis 'tshed par byed pas na /
nor bu chen po 'od chags dpal / /
zhes bya'o / /
de lta bu'i zag pa med pa'i bde ba'i phan yon bstan pa ni /
sangs rgyas sprul pa'i rgyan dang ldan / /
zhes pa la sogs pa gsungs te /
de ltar bde ba chen po de nyid las grub pas de bzhin gshegs pa de'i sprul pa dang 'dra bas bskal pa grangs med pa khams gsum pa rnams kyi spyi gtsug gi nor bu'i rgyan du gyur pa gang yin pa de la de skad ces bya zhing /
de nyid kyi sprul pa'i gzugs rnam pa sna tshogs pa /
'jig rten gyi khams brgya phrag stong la sogs par 'gro ba'i don mdzad pa nyid dang rdzu 'phrul chen po'i thugs kyis skad cig pas 'dul bya'i zhing thams cad shes pa'i phyir na /
'jig rten khams brgya kun bskyod pa / /
rdzu 'phrul rkang pa'i stobs chen ldan / /
zhes bya ba nyid do / /
yongs su rdzogs pa'i mthar mngon par byang chub na bzhugs pa'i gnas skabs na sems can thams cad mngon par rdzogs par 'tshang rgya bar mdzad par zhal gyis bzhes pa nyid ni sngon gyi smon lam rjes su dran zhes bya la /
de nyid mi bsnyel ba'i tshul gyis rab tu 'dzin pa gang yin pa de la de skad ces bya la /
de nyid 'gro ba rnams la gsum gzung ba'i tshul gyi sangs rgyas dang chos dang dge 'dun dang /
lha nyid rjes su dran par rtse gcig pa'i tshul gyis gnas pa'i phyir na /
dran pa bzhi po ting 'dzin rgyal / /
zhes bya zhing /
de nyid kyis phyin ci log gi shes pa la skyed pa'i dri ma rnams sel bar mdzad pa dang /
sprul pa'i gzugs kyis 'khor ba'i gnas nas kyang srid pa'i bcings pa las grol ba'i phyir gnas pa dang /
de nyid mtshan dang dpe byad dang /
stobs dang mi 'jigs pa la sogs pa de bzhin gshegs pa'i yon tan dpag tu med pa rnams kyi rgyur gyur pas na /
byang chub yan lag me tog spos / /
de bzhin gshegs pa'i yon tan mtsho / /
zhes bya ba nyid do / /
lam gyi yan lag brgyad tshul rig /
ces bya ba ni /
de lta bu'i bde ba chen pos 'phags pa'i lam yan lag brgyad kyi tshul yang dag par rig pa dang /
'bras bu yongs su rdzogs pa'i mtshan nyid chos kyi sku yongs su rig par gyur pa gang yin pa de ni /
yang dag sangs rgyas lam rig pa / /
zhes bya ba nyid do / /
sems can kun la shas cher chags / /
zhes bya ba ni nam mkha' 'di grub pa'i rten dang 'dra bar gzugs kyi skus ni khams gsum gyi sems can thams cad la bu gcig pa ltar byams pa chen po'i tshul gyis gnas pa de la de skad ces bya zhing /
de nyid rnam par rtog pa thams cad dang bral ba'i mtshan nyid ston ka'i nam mkha' dang ba ltar dri ma dang bral zhing mi 'gyur bar gnas pa ni /
nam mkha' lta bur chags pa med / /
ces bya ba nyid do / /
de ltar ye shes chen po'i mtshan nyid ni khams gsum gyi sems can thams cad kyi sems la 'jug pa'i phyir na /
sems can kun gyi yid la 'jug /
ces bya zhing khams gsum gyi sems can thams cad la gang dang gang gis 'dul ba la de dang de'i gzugs kyis thog ma skye ba la sogs pa'i mtshan nyid rnams la de yongs su 'dzin pa'i mtshan nyid thogs pa med par 'jug pas na /
sems can kun gyi yid ltar mgyogs / /
zhes bya ba nyid do / /
sems can kun gyi dbang don shes / /
zhes bya ba ni de ltar 'dul ba la nye bar brtson pa'i sems can rnams thabs gang yongs su shes pa 'jug pa zhes bya ba ste /
de nyid bdag dang gzhan gyi don chen por rab tu gyur pa yin la nges par 'byung ba'i tshul du shes pa gang yin pa de la de skad ces bya zhing /
zhi ba chen po nges pa'i tshul gyis sems can gang dang gang gi rgyud la brlan pa de dang de'i yid nges par mdzad pa dang /
de ltar rnam par rtog pa'i tshogs mtha' dag rab tu nub par gyur pa las de'i yid gong nas gong du zhen cing mi 'bral ba'i tshul du gnas na /
sems can kun gyi yid 'phrog pa / /
zhes bya ba nyid do / /
de lta bu'i spros pa dang bral ba'i bde ba chen po ni gzugs dang /
tshor ba dang /
'du shes dang /
'du byed dang /
rnam par shes pa rnams bde ba chen po'i mtshan nyid du rig pa ni phyin ci log gi shes pas bskyed pa gzugs su mngon par zhen pa la sogs pa spangs shing phyin ci log rtogs pas na /
phung po lnga po de nyid shes / /
zhes bya zhing /
de ltar bde ba chen po byin gyis brlab pa'i gnas skabs nas kun nas nyon mongs pa'i phung po lnga rnam par dag /
rnam par dag pa'i phung po lnga yongs su rdzogs par gyur la de nyid rnam par snang mdzad dang mi bskyod pa la sogs pa de bzhin gshegs pa rnam pa lnga'i bdag nyid du gnas pas na /
rnam dag phung po lnga 'chang ba / /
zhes bya'o / /
de lta bu'i bde ba chen po'i spros pa dang bral ba nyid snod kyi gnas skabs kyi bdag nyid ni bdag dang gzhan gnyis ka na nges par 'byung ba rtog pa dang bral ba'i mtshan nyid yang dag pa'i mtha' la rab tu gnas pa dang /
rgyu nus pa thogs pa med pa'i mtshan nyid 'dod pa dang gzugs dang gzugs med pa'i mtshan nyid las nges par 'byung ba'i bde ba chen po rab tu rtogs pa dang /
de nyid chu bo chen po'i rgyun ltar lam gyi gnas skabs rgyun mi 'chad pa bde ba chen por rang dang gzhan gyi rnam pa'i cha mtha' dag nub par gyur pa la rab tu gnas nas lam gyi nges par 'byung ba dang /
lam la nges par 'byung ba'i las thob /
'bras bu nges par 'byung ba ni bdag nyid nges par 'byung ba las gzhan gyi don phun sum tshogs pas 'gro ba gzhan la bdag nyid dang po thabs ji lta bus mngon par rdzogs par byang chub pa de ltar phyin ci ma log pa'i tshul gyis ston par mdzad cing /
rgyud bzhi'i tshul du gnas par bstan pa ni /
nges 'byung kun gyi lam la gnas / /
nges par 'byung ba kun la mkhas / /
nges par 'byung ba kun ston pa / /
zhes bya ba nyid do / /
yan lag bcu gnyis srid rtsa bton / /
zhes pa ni de la yan lag bcu gnyis ni ma rig pa dang 'du byed la sogs pa nang rten cing 'brel pa bcu gnyis yin la de nyid yang dang yang du 'byung bas srid pa'i rtsa ba nyid do / /
de bde ba chen po spros pa dang bral bas phyin ci ma log pa'i tshul gyis bton pa gang yin pa de la de skad ces bya zhing /
de nyid rnam par dag pa las de bzhin gshegs pa'i gnas skabs dang sgyu ma lta bu'i mdzad pa bcu gnyis par du 'dzin par mdzad pas na /
dag pa rnam pa bcu gnyis 'chang / /
zhes bya ba nyid do / /
de nyid sdug bsngal dang kun 'byung ba dang 'gog pa dang lam gyi bden pa las yongs su grub pa bdag nyid du gnas pa /
bden bzhi'i tshul gyi rnam pa can / /
zhes bya la /
mig gi rnam par shes pa la sogs pa rnam par dag pa las sa'i snying po la sogs pa'i byang chub sems dpa' brgyad du nges par ldan pa ni /
shes pa brgyad po rtogs pa 'chang / /
zhes bya zhing de nyid chos kyi 'khor lo yongs su dag pa'i las ma rig pa la sogs pa nyid dag pa'i tshul gyi bden pa yin la des grol ba nges par ston pa'i tshul gyis de bzhin gshegs pa'i phun sum tshogs pa dang ldan pas /
bden don rnam pa bcu gnyis ldan / /
zhes bya ba nyid do / /
de nyid rnam pa bcu drug rig /
ces bya ba ni ye shes kyi sku'i sku dang gsung dang thugs dang ye shes dang chos kyi sku'i sku dang gsung dang thugs dang ye shes dang longs spyod rdzogs pa'i sku'i sku dang gsung dang thugs dang ye shes dang sprul pa'i sku'i sku dang gsung dang thugs dang ye shes rnam par dag pa rig par gyur pa gang yin pa de la de skad ces bya la /
rnam pa nyi shus byang chub pa / /
zhes pa ni rgyu'i mtshan nyid kyi gnas skabs na sku dang gsung dang thugs dang ye shes dang chos kyi dbyings kyi mtshan nyid kyi sgo nas de dag thams cad rnal 'byor gyi lam gyi gnas skabs su dga' ba dang /
mchog tu dga' ba dang /
lhan cig skyes pa'i dga' ba dang /
dga' bral gyi dga' ba'i tshul gyis rnam par phye ba de la de skad ces bya'o / /
rnam pa sangs rgyas kun rig mchog /
ces bya ba ni de ltar rnam pa nyi shu mngon par byang chub pa'i bde ba chen po ni brtan pa dang g.yo ba'i dngos po thams cad gnyis su med par rtogs shing rang rig pa'i phung po'i bde ba chen por rig cing /
de nyid 'jig rten pa'i bde ba las khyad par du 'phags pas de skad ces bya la /
rang rig pa'i bde ba chen po de nyid nyan thos 'gog pa'i snyoms par 'jug pa ltar bdag nyid 'ba' zhig bde ba'i rgyun dang ldan pa ma yin zhing brtan pa dang g.yo ba dang dngos pos stong gsum gyi stong chen po'i 'jig rten gyi khams thams cad bde ba chen po'i gzugs kyi sprul pa dpag tu med pas khyab par byed cing /
sangs rgyas kyi mdzad pa dang 'dra bas 'gro ba rnams kyi sdug bsngal sel bar mdzad pa ni /
sangs rgyas kun gyi sprul pa'i sku / /
bye ba dpag med 'gyed pa po / /
zhes pa nyid do / /
de lta bu'i bde ba chen po skad cig la dus kyi mtha'i skad cig ma dpag tu med pa thams cad bde ba chen po'i ngo bor rtogs pa gang yin pa de ni /
skad cig thams cad mngon par rtogs / /
zhes bya zhing /
bde ba chen po nyid rnam par rtog pa thams cad zad par gyur cing /
gnyis su med par gyur pa ni skad cig ma'i sgrar brjod cing skad cig ma ni ye shes dang gcig tu brjod cing k+Sha dang na ni ma ning gi rtags te /
zad cing med pa zhes bya ba dang /
'dzag pa med pa zhes bya ba nyid do / /
'dir yang dus kyi mtha'i skad cig ma thams cad zad cing med par gyur pa dang /
de nyid zag pa med pa'i bde ba nyid du gnas pas na de skad ces bya ste gang du yang 'gal ba med la /
de nyid don dam pa'i byang chub kyi sems kyis dngos po'i don mtha' dag las rig par gyur pa ni /
sems kyi skad cig don kun rig pa nyid do / /
theg pa sna tshogs thabs tshul gyis / /
'gro ba'i don la rtogs pa po / /
zhes pa ni de la nyan thos kyi theg pa dang /
rang rgyal gyi theg pa dang /
byang chub sems dpa'i theg pa rnams la rang rang gi lhag pa'i shes rab kyi ngo bos don gyi dngos po rnam pa sna tshogs pa yin la /
de lta bu'i thabs kyis 'gro ba gang dang gang la don gyi mtshan nyid nges par gyur pa de la de skad ces bya ste /
de ji lta ba bzhin du 'dir yang rtog pa'i bye brag gi chos kyis nyan thos dang /
rang rgyal dang /
byang chub sems dpa' dang /
theg pa chen po la sogs pa rnams dang po nas rnam pa nyi shu'i bar du nges par tshang pa'i phyir na de skad bya ba nyid do / /
theg pa gsum gyi nges 'byung la / /
theg pa gcig gi 'bras bur gnas / /
zhes bya ba ni /
de la theg pa gsum ni nyan thos dang /
rang rgyal dang byang chub sems dpa'i theg pa yin la /
de dag las rim pa ji lta ba bzhin du lus dang ngag rnams yang dag par sbyangs pa ni lam gyi gnas skabs kyi mtshan nyid la gong nas nges par 'byung ba zhes bya la bdag nyid kyi sems yang dag par sbyang ba'i phyir theg pa rnams kyi rab bam mchog chen por 'gyur ba'i rdo rje theg pa chen po'i gnas na bde ba chen po'i tshul gyis 'bras bu nyid lam du byas nas myur ba nyid du 'bras bu la gnas par byed pa ni 'bras bu'i sa la rab tu gnas so zhes bya bar dgongs so / /
de lta bu 'bras bu'i theg pa'i yon tan ji lta bu yin snyam pa la /
nyon mongs khams rnams dag pa'i bdag /
ces gsungs te /
de ltar 'bras bu'i mtshan nyid rdo rje theg pa'i 'dod chags la sogs nyon mongs pa'i dri ma rnams rjes su mthun pa'i stobs kyis dag par byed pa de la de skad ces bya la /
de nyid kyi las kyi rgyu dang las kyi 'bras bu thams cad zad par byed pa ni /
las kyi khams rnams zad byed pa / /
zhes bya'o / /
de nyid las dang nyon mongs pa dpag tu med pa yang dang yang du 'byung bar gyur pa'i rgyur gyur pas na khams zhes bya ste /
de yang gsang 'dus rgyud phyi ma las /
nyon mongs rdo rje bdud rtsi dag /
las rnams thams cad 'grub par 'gyur / /
las rnams thams cad dag pa las / /
las las skyes pa'i 'bras bu dag /
ces gsungs pa'i phyir ro / /
chu bo rgya mtsho kun las rgal /
zhes bya ba ni chu bo ni 'khor ba'i sdug bsngal dpag tu med pa yin la /
de las rab tu rgal zhes bya ba nyid do / /
de lta bu'i thabs de dang shes rab de dang bde ba chen por mnyam par sbyor ba spros pa dang bral ba'i mtshan ma las yang dag par byung ba yin la /
sbyor ba'i dgon pa las byung ba / /
zhes bya ba nyid do / /
de ltar thabs dang shes rab mnyam par sbyor ba las byung ba'i mtshan nyid kyis mtshams med pa rnam pa lnga dang /
srog gcod pa la sogs pa'i phas pham par gyur ba'i chos bzhi dang /
tshig rtsub mo la sogs pa phra mo'i nyon mongs pa ma lus pa rnams dang /
de las byung ba bag chags kyi sa bon ma lus pa thams cad phyis sa bon mi 'jog pa'i tshul gyis spangs pa gang yin pa de la /
nyon mongs nye ba kun nyon mongs / /
bag chags bcas pa gtan spangs pa / /
zhes bya ba nyid do / /
snying rje chen po shes rab thabs / /
zhes bya ba ni las kyi phyag rgya dang /
rnal 'byor pa'i mtshan nyid stong pa nyid dang /
ye shes kyi bdag nyid ni shes rab dang thabs kyi ngo bo ste /
de nyid ro mnyam pa las byung ba'i bde ba chen po ni khams gsum gyi sems can thams cad la khyab pa'i phyir na snying rje chen po zhes bya zhing /
de lta bu'i tshul gyis 'gro ba'i don 'bras bu dang bcas pa'i byed pa gang yin pa de ni /
don yod 'gro ba'i don byed pa / /
zhes bya ba nyid do / /
de ltar de lta bu'i bde ba chen po'i stobs phyin ci log gi shes pa sna tshogs pa'i yul la mtshan ma'i dngos por 'dzin pa'i mtshan ma'i rnam par rtog pa ma lus par spangs bar gyur pa gang yin pa de ni /
'du shes kun gyi don spangs shing / /
bya ba la bag chags kyi rnam par snang ba'i don rta dang glang po la sogs pa'i gnas dang /
lus dang longs spyod du snang ba thams cad 'gag par byed pa ni /
rnam shes don ni 'gog par byed / /
ces bya ste /
gnyis su med pa'i bde ba chen po skyes pa dang dus mtshungs par mig la sogs pa'i dbang po thams cad dang gzugs la sogs pa'i yul thams cad 'gag par mdzad cing rang rig pa'i ye shes sad par mdzad ces par dgongs so / /
de lta bu'i rgyu dri ma dang bral ba'i mtshan nyid las yongs su grub pa'i 'bras bu'i dri ma dang bral ba'i bdag nyid kyi don phun sum tshogs pa bshad nas /
de las byung ba gzhan gyi don phun sum tshogs par bstan pa ni /
sems can kun yid yul dang ldan / /
zhes pa la sogs pa gsungs te /
de la dper na yid bzhin gyi nor bu rin po che ni /
sems can la mos pa rnam pa sna tshogs kyi dbang gis 'dod pa'i don gang dang gang bsams pa de dang de thams cad kyi re ba phun sum tshogs par mdzad pa dang /
de bzhin du yang dag par rdzogs pa'i sangs rgyas thams cad kyi byin rlabs chen po ni khams gsum gyi sems can thams cad kyi skyabs dang mgon dang re ba thams cad kyi yul du gyur pa gang yin pa de la de skad ces bya zhing /
de bzhin gshegs pa'i thugs ye shes bla na med pa gdul bya'i sems can thams cad kyi sems kyi bsam pa rnam pa sna tshogs pa rnams yang dag par mkhyen pa gang yin pa /
sems can kun gyi yid rig pa / /
zhes bya ba la /
sems can kun gyi yid la gnas pa ni ye shes chen po yin la /
de nyid de bzhin gshegs pa thams cad kyi ngo bo yin la /
chos thams cad kyi rang bzhin dang lhan cig skyes pa'i bde ba chen po zhes pa nyid do / /
de lta bu'i tshul gyis sems can thams cad kyi yid la nga gnas zhes bya ba ste /
de yang le'u dang po las /
nga ni de bzhin gshegs kun dang / /
'byung ba kun gyi snying la gnas / /
spros pa kun dang bral ba ste / /
dngos kun ngo bor rtag tu bzhugs / /
zhes gsungs pa'i phyir ro / /
de dag sems dang mthun par 'jug /
ces pa ni de ltar gdul bya'i skye bo thams cad kyi sems gdug pa dang bcas pa de thams cad kyang rjes su mthun pa'i tshul gyis 'dul bar mdzad pa ste /
dper na /
smad 'tshang ma'i dbang phyug chen mo ut+pa la'i gzugs 'khrig pa'i chos la rtag tu nye bar chags shing skyes bu'i mtshan ma rtag tu che ba 'dod la /
dran pa'i tshul gyis tshim par byas pa las /
ngan 'gro'i lam las grol nas /
dgra bcom pa'i 'bras bu thob pa bzhin de nyid 'bras bu phun sum tshogs pa'i bdag nyid yul la mngon par dga' ba dang /
de yin pa la yid ches par gyur pa las /
khams gsum gyi sems can thams cad yi rangs par gyur pa dang /
de nyid las da ltar byung ba dang /
ma 'ongs pa'i 'bras bu la yid mngon par dga' bar gyur pa ni /
sems can kun yid tshim par byed / /
sems can kun gyi yid dga' ba / /
zhes bya la /
de bzhin gshegs pa'i yon tan phun sum tshogs pa bcu gsum gyi mnga' bdag tu gyur pa dang /
spros pa dang bral ba'i ye shes chen po ni shel dag pa ltar nyes pa'i skyon mtha' dag spangs pa ni /
grub pa mthar phyin 'khrul pa med / /
ces bya zhing /
'khrul pa'i chos mtha' dag spangs pa nyid do / /
nor pa thams cad rnam par spangs / /
zhes bya ba nyid do / /
de ltar gzhan gyi don phun sum tshogs pa nyid 'das pa dang /
ma 'ongs ba dang /
da ltar byung ba rnams kyi snod dang /
rgyu dang 'bras bu'i ngo bo phyin ci ma log par shes shing som nyi dang rnam par bral bar gyur cing /
mtha' gcig gi nges par gnas pa ni /
don gsum the tshom med pa'i blo /
zhes bya zhing /
de nyid las bdag gi don dang /
gzhan gyi don phun sum tshogs pa'i bdag nyid chos kyi sku dang /
longs spyod rdzogs pa'i sku dang /
sprul pa'i sku'i rang bzhin du gnas /
kun don yon tan gsum gyi bdag /
ces bya'o / /
phung po lnga don dus gsum du / /
skad cig gcig gis bye brag phyed / /
skad cig gcig gis rdzogs sangs rgyas / /
zhes pa ni /
de nyid dus med pa'i bde ba chen po spros pa dang bral ba ni /
sgrub par byed pa'i bya ba thams cad kyi skad cig ma yongs su rdzogs pa zhes bya zhing /
de nyid bya ba rdzogs pa'i skad cig ma zhes bya ste /
de bya ba rdzogs pa'i skad cig ma de la dus kyi mtha'i skad cig ma thams cad bye brag med cing de'i phung po lnga las nye bar mtshon nas /
phung po khams dang /
skye mched dang /
snod kyi 'jig rten la sogs pa thams cad gnyis su med pa'i bde ba chen por dus gsum du rab tu rtogs pa gang yin pa de la de skad ces bya zhing /
de nyid skad cig ma gcig la mngon par rdzogs par sangs rgyas pa de la de skad ces bya zhing /
bde ba chen po de nyid dus gsum gyi sangs rgyas thams cad rang bzhin 'dzin pa'i phyir ni /
sangs rgyas kun gyi rang bzhin 'chang / /
zhes bya ba nyid do / /
mnyam pa nyid kyi ye shes kyi sku gsum gyi mtshan nyid du bstan pa ni /
lus med lus te lus kyi mchog /
ces gsungs te de bzhin gshegs pa thams cad kyi chos kyi sku ni rdul phra rab kyis bsgrubs pa kha dog dang dbyibs kyi rnam pa med cing sku gnyis kyi rten du gyur pa gang yin pa de la de skad ces bya zhing /
lus kyi mtha' ni rtog pa po / /
zhes pa ni /
de bzhin gshegs pa thams cad kyi longs spyod rdzogs pa'i sku ni gzugs can mtha' dag gi rab kyi mthar thug pa mtshan bzang po sum cu rtsa gnyis dang /
dpe byad bzang po brgyad cus yongs su brgyan pa dag pa rnam pa gsum las longs spyod par gyur pa /
ting nge 'dzin gyi sgo nas chos ston par gyur pa de la de skad ces bya'o / /
gzugs rnams thams cad kun du ston / /
zhes pa ni de bzhin gshegs pa'i sprul pa'i sku ste sprul pa'i sku bye ba dpag tu med pa gang dang gang du 'dul ba de dang de'i gzugs kyis kun du ston zhes bya'o / /
de ltar sku gsum gyi mtshan nyid ni 'gro ba rnams kyi yid bzhin nor bu rin po che rgyal mtshan gyi dbang du gyur pa ni /
nor bu chen po rin chen tog /
ces bya'o / /
de ltar de bzhin gshegs pa'i yon tan phun sum tshogs pa dpag bsam gyi shing ltar 'gro ba thams cad kyi re ba skong bar mdzad pa mnyam pa nyid kyi ye shes nges pa lnga'i tshul du bshad pa ste lnga pa'o // //
de ltar ye shes dang thugs dang gsung dang sku dang yon tan gyi bdag nyid du bshad nas /
da ni sangs rgyas thams cad kyi phrin las sgo lnga'i rnam par shes pa rnam par dag pa bya ba grub pa'i ye shes bstan pa ni /
sangs rgyas kun gyis rtog bya ba / /
zhes gsungs te de la rtog bya ba zhes pa ni rtags can yin pas na /
stong gsum gyi stong chen po'i 'jig rten gyi khams bye ba phrag du ma rnams su gdul bya rnams kyi don du snyoms par 'gro bar shes par bya zhing bya ba 'dis ni /
bya ba grub pa'i ye shes nyid nges par gzung ba'o / /
sangs rgyas byang chub bla na med / /
ces pa ni nyan thos kyi byang chub ltar bdag nyid 'ba' zhig gi don ma yin zhing khams gsum gyi sems can thams cad kyi don ma lus par mdzad pa gang yin pa de la de skad ces bya zhing de nyid theg pa chen po gsang sngags kyi tshul las byung zhing rnam par rtog pa thams cad spangs par gyur pas na /
gsang sngags las byung yi ge med / /
ces bya ste /
de nyid gdul bya rnams kyi don bya ba dang spyod pa dang /
rnal 'byor gyi rgyud gsum gyi tshul gyis dus nges par ston cing /
bsgrub bar bya ba don gyi mtshan nyid ni gsang sngags thams cad kyi don 'jig rten dang 'jig rten las 'das pa'i dngos grub rnam pa sna tshogs skyed par byed pa'i don dam par byang chub kyi sems chen po gang yin pa de /
gsang sngags chen po'i rigs gsum pa / /
gsang sngags don kun skyed pa po / /
zhes bya ba nyid do / /
de ltar don dam pa byang chub kyi sems de nyid stong pa nyid kyi brdar gyur cing /
rnam par rtog pa thams cad dang bral ba gang yin pa de la /
thig le chen po yi ge med / /
ces bya zhing /
de las rigs lnga dang rigs drug dang rigs brgya la sogs pa dpag tu med par 'gyur bar bstan pa ni /
stong pa chen po yi ge lnga /
thig le stong pa yi ge brgya / /
zhes bya ste /
thig le ni nam mkha' dang 'dra ba yin la /
nam mkha' ltar stong pa zhes bya bar dgongs so / /
rnam pa kun ldan rnam pa med / /
ces bya ba la de rnam pa kun zhes pa ni rigs lnga dang rigs brgya'i bar du yin no / /
rnam pa ni stong pa zhes bya ba nyid de sngar gyi nges par bshad pa'o / /
de lta bu'i rnam pa dang bcas zhing rnam pa med pa dag dang gzhan gyi don phun sum tshogs pa'i bdag nyid gang las thob ce na /
bcu drug phyed phyed thig le can / /
zhes bya ba la sogs pa gsungs te /
de nyid dbang rnams kyi mchog tu gyur pa bzhi pa nges par bstan pa nyid la /
de la bcu drug gi phyed ni brgyad yin la /
brgyad kyi phyed ni bzhi yin /
lhan cig skyes pa'i bde ba chen po'i ye shes de nyid dga' ba bzhi'i bdag nyid can zhes bya bar dgongs shing /
skabs 'dir thig le'i sgras ni gnyis rnam par spangs pa zhes brjod la /
gnyis ni char byed pa yin te /
gzung ba dang /
'dzin pa dang /
thabs dang shes rab la sogs pa gnyis su 'dzin pa mtha' dag spangs pa bde ba chen po zhes bya bar dgongs so / /
de nyid rang gi ngo bo bstan pa ni /
yan lag med pa'i rtsis las 'das / /
zhes gsungs te /
de la yan lag gi dngos po'i rnam par rtog pa dang /
mtshan ma'i rnam par rtog pa thams cad yid la med par gyur cing ngag gis brjod pa'i tshad las 'das pa gang yin pa de la de skad ces bya'o / /
bsam gtan bzhi yi rtse mo can / /
zhes bya ba ni /
dga' ba dang /
mchog tu dga' ba dang /
lhan cig skyes pa'i dga' ba dang /
dga' bral gyi dga' ba rnams kyi bla mar gyur cing gong na med pa ni rtse gcig pa'i bsam gtan yin la /
brjod pa dang bral ba kun gyi mtshan nyid dam /
kun gyi rnam pa spangs pa gang yin pa de la de skad ces bya zhing /
de la yang dag par rdzogs pa'i sangs rgyas byang chub kyi lam chen po'i rim pa'am /
nam mkha'i rdo rje la sogs pa'i thabs kyi yan lag dpag tu med pa thams cad 'bras chen snod du sdud pa ltar dngos po kun bsdus pa'i ngo bo yin pa dang /
de shes pa las dngos po mtha' dag shes par gyur pa nyid dang /
de nyid la mnyam par brtan pa'i tshul gyis mnyam par gzhag na bdag nyid kyi phung po dang /
khams dang /
skye mched la sogs pa rnam par dbye ba rigs kyi mtshan nyid dang /
sems kyi rang bzhin phyin ci ma log par rig par gyur pa gang yin pa de la /
bsam gtan yan lag kun shes shing / /
ting 'dzin rig dang rgyud rig pa / /
zhes bya ba nyid do / /
de lta bu'i bde ba chen po yongs su rdzogs pa'i mtshan nyid las 'bras bu sku gsum phun sum tshogs par bstan pa ni /
ting 'dzin lus can lus kyi mchog /
ces pa la sogs pa gsungs so / /
de la chos kyi sku ni mtshan ma'i spros pa thams cad dang bral zhing bde ba chen po ni rtse gcig pa'i tshul gyi ting nge 'dzin yin la /
de bzhin gshegs pa'i sku thams cad kyi mchog tu gyur pa gang yin pa de la de skad ces bya zhing /
de bzhin gshegs pa thams cad kyi longs spyod rdzogs pa'i sku ni sa bcu'i byang chub sems dpa' rnams kyi rgyal por gyur pas na /
longs spyod rdzogs sku kun gyi rgyal / /
zhes bya ste de bzhin gshegs pa thams cad kyi sprul pa'i sku ni khams gsum gyi 'gro ba'i sems can thams cad kyi don phun sum tshogs par mdzad pa ni /
gdul bya'i zhing rgya chen po la mdzad pa rgya chen por mdzad pa'i phyir na /
sprul pa'i sku ste sku yi mchog /
ces bya ba nyid do / /
de ltar lhan cig skyes pa bde ba chen po'i ye shes de lta bu sku gsum gyi bdag nyid du gnas shing /
sprul pa dpag tu med pa 'byung ba'i rgyur gyur pa ni /
sangs rgyas sprul pa'i rgyud 'chang ba / /
zhes bya zhing khams gsum gyi sems can thams cad bde ba chen po'i rang bzhin gyi spros pa mdzad cing zhi ba la sogs pa'i tshul gyis 'gro ba rnams kyi don ji lta ba bzhin du mdzad pa ni /
phyogs bcur sprul pa sna tshogs 'gyed / /
ji bzhin 'gro ba'i don byed pa / /
zhes bya ba nyid do / /
lha yi dbang po lha yi lha / /
zhes pa ni de la lha ni bde byed la sogs pa yin la de'i lha ni lha'i dbang po brgya byin yin te /
de'i lha ni dbang phyug chen po yin la /
dbang phyug chen po'i lha ni de bzhin gshegs pa nyid do / /
de ltar bde ba chen po 'dis kyang 'jig rten pa'i dngos grub phun sum tshogs pa ster bar byed pa dang /
'jig rten las 'das pa'i dngos grub de bzhin gshegs pa'i phun sum tshogs pa ster bar byed ces bya bar dgongs so / /
de lta bu'i dngos grub phun sum tshogs pa ster bar byed pa'i bdag por gyur pa dang /
lha ma yin gyi sgras ni mi skyo ba zhes bya la /
de la skyo ba ni sems rang gi ngo bo las phyi rol gyi mi ma yin pa la sogs pas sems bsgyur te rnam pa gzhan du 'gyur ba byed pa ltar tha mal pa'i gnas skabs sems rang bzhin gyis rnam par dag pa nyid du phyin ci log gi mngon par zhen pa'i stobs kyis gzung ba dang 'dzin pa'i rnam par rtog pa dag 'gog par gyur pa'i bdag por gyur pa gang yin pa de la /
lha yi dbang po lha min bdag /
ces pa nyid de / /
'chi med dbang po lha yi bla / /
zhes pa ni bde ba chen po'i spros pa dang bral ba'i mtshan nyid kyis rnam par rtog pa'i rkyen las byung ba 'chi 'gog ltar byed pa dang /
mi 'chi ba la dbang ba ster bar byed pa bla mar gyur pa gang yin pa de la de skad ces bya zhing /
de'i stobs kyis bdud dang dbang phyug la sogs pa rab tu 'joms shing nyon mongs pa mtha' dag 'joms par mdzad pa ni /
'joms byed 'joms byed dbang phyug po / /
zhes bya la de nyid kyi srid pa'i 'joms pa chen po rab tu rgal bar gyur pa ni / /
srid pa'i dgon pa las brgal ba / /
zhes bya ba nyid do / /
de ltar lhan cig skyes pa'i zhi ba gang yin pa de la bdag nyid gcig pu'i bla ma zhes bya ba phyogs bcu'i de bzhin gshegs pa thams cad kyi yon tan phun sum tshogs pa ster bar byed pa'i bla mar gyur pa gang yin pa de la /
ston pa gcig bu 'gro ba'i bla / /
zhes bya ba la de nyid stong gsum gyi stong chen po'i 'jig rten gyi khams thams cad du ye shes chen por rab tu gnas par gyur pa dang /
sangs rgyas kyi chos stobs dang mi 'jigs pa la sogs pa thams cad ster bar byed pa'i phyir bdag por gyur pa de la /
'jig rten phyogs bcur rab grags pa / /
chos kyi sbyin bdag che ba po / /
zhes bya'o / /
bde ba chen po bzhi pa 'di nyid dpa' bo go cha dang ldan pas rab tu mi zad pa'i mtshon thogs te /
pha rol gyi dpung thams cad 'dul bar bstan pa ni /
byams pa'i go cha chas pa ste / /
zhes bya ba la sogs pa gsungs te /
khams gsum gyi sems can thams cad la rab tu phan par 'dod pa bdag nyid du gnas pa gang yin pa de la de skad ces bya zhing sems can thams cad kyi sdug bsngal la nye bar dmigs pa la maN+Dal gyi tshul du bgos bas thams cad shes rab ral gri dang mda' gzhu'i tshul thogs te /
'dod chags la sogs pa nyon mongs pa'i tshogs ni rnam par g.yeng ba'i tshul gyi g.yul ngo yin la rab tu sel bar mdzad pa gang yin pa de ni /
snying rje yi ni ya lad bgos / /
shes rab ral gri mda' gzhu thogs / /
nyon mongs mi shes g.yul ngo sel / /
zhes bya ba nyid do / /
de lta bu'i bde ba chen po de nyid gzhom pa'i rnam par rtog pa mtha' dag rtog pa med par 'joms pa por gyur cing /
bdag la gnod par byed pa'i bdud kyi dgra thams cad thul bar gyur pa dang /
da ltar dang ma 'ongs pa'i dus su bdud bzhi'i 'jigs pa sel bar byed pa dang /
bdud kyi dpung thams cad pham par byed pas na /
dpa' bo bdud dgra bdud 'dul ba / /
bdud bzhi'i 'jigs pa sel bar byed / /
bdud kyi dpung rnams pham byed pa / /
zhes bya ba nyid do / /
de lta bu'i spros pa dang bral ba'i bde ba chen pos mi mthun pa'i tshogs mtha' dag rab tu bcil nas de'i skad cig ma'i yon tan chen po'i gnas su bstan pa ni /
rdzogs pa'i sangs rgyas 'jig rten 'dren / /
zhes pa la sogs pa gsungs te /
gnyis su med par mngon par rtogs pa'i mtshan nyid kyis bsod nams dang ye shes kyi tshogs yongs su rdzogs shing 'jig rten pa thar pa chen po'i grong khyer du 'dren par mdzad pa gang yin pa de la de skad ces bya zhing /
de nyid la drin chen po'i tshul gyis spos dang /
me tog la sogs pa'i mchod pa dang /
yon tan bsngags pa'i tshul gyis bstod pa dang /
yan lag lngas phyag 'tshal ba'i gnas su gyur pas na /
mchod 'os bstod 'os phyag gi gnas / /
zhes bya ba nyid do / /
de ltar gnyis su med pa'i ye shes spros pa dang bral ba gang yin pa de dus rtag tu yid la gus par rab tu bya ba dang /
rjes su bsngags pa'i tshul gyis yon tan gyi tshogs brjod par bya ba dang /
lus dang ngag dang yid kyis phyag bya ba'i gnas bla ma'i rab tu gyur pa gang yin pa de la /
rtag tu ri mor bya ba'i 'os / /
bkur 'os mchod par bya ba'i mchog /
phyag byar 'os pa bla ma'i rab / /
ces bya ba nyid do / /
de ltar bkur sti dang rim gro thams cad kyi gnas su gyur pa de la yon tan ji lta bu zhe na /
'jig rten gsum po gom gcig bgrod / /
ces pa la sogs pa gsungs te /
de la 'jig rten gsum ni 'dod pa dang /
gzugs dang /
gzugs med pa gsum dang /
sa 'og dang sa steng dang sa bla gsum yin /
de thams cad bde ba chen po'i skad cig ma las spros pa dang bral ba'i dngos po 'dod pa gang yin pa de la de skad ces bya zhing /
de nyid nam mkha' ltar mtha' yas shing dpag tu med pa rnam par rtog pa'i tshogs mtha' dag gnon par mdzad pas na /
mkha' ltar mtha' med rnam par gnon / /
zhes bya ba la /
de nyid la lha'i mig gi mngon par shes pa drug gis 'das pa dang /
ma 'ongs pa dang /
da ltar byung ba'i dus gsum yang dag par rig par gyur cing /
sangs rgyas rjes su dran pa la sogs pa rjes su dran pa drug gi bdag nyid du gnas pa yin pa de la /
gsum rig gtsang ma dag pa ste /
mngon shes drug ldan rjes dran drug /
ces bya ba nyid do / /
byang chub sems dpa' sems dpa' che / /
zhes bya ba na /
de la sems dpa'i sgras ni rtag tu 'jug pa dang gnas pa zhes bya ba la /
ye shes chen po'i mtshan nyid de yang rtag tu mi 'gyur bar gnas shing 'gro ba'i don la rtag tu 'jug pa ste /
chos kyi dbyings mngon par rtogs par gyur pa gang yin pa de la de skad ces bya zhing /
myur ba nyid du sangs rgyas kyi rdzu 'phrul chen po 'jig rten pa'i chos las yang dag par 'das pa de la /
rdzu 'phrul chen po 'jig rten 'das / /
zhes bya'o / /
shes rab pha rol phyin pa'i mtha' / /
zhes pa ni /
de la shes rab kyi pha rol tu phyin pa ni /
rnam par rtog pa thams cad dang bral ba yin la /
ye shes kyi yul du gyur pa chos kyi dbyings ni yang dag pa'i mtha' zhes bya ste /
de lta bu nyid shes par gyur pa gnyis su med pa'i ye shes ni rnam par rtog pa dang bral ba'i tshul gyis ma nor ba nyid thob pa gang yin pa de la /
shes rab kyis ni de nyid thob / /
ces bya'o / /
de ltar shes pa dang shes bya gcig par gyur pa des bdag dang gzhan rig par gyur pa de la /
bdag rig gzhan rig thams cad pa / /
zhes bya zhing de lta bu nus pa chen po dang ldan pa'i mtshan nyid kyi khams gsum pa thams cad la sdug bsngal nye bar spong ba'i legs pa'i lam bde ba'i 'bras bu phun sum tshogs pa 'gro ba gzhan la phan 'dogs pa'i gtso bor gyur la /
de lta bu nyid kha zas la sogs pa phan 'dogs pa'i mtshan nyid kun gyis mtshungs pa med cing brjod pa dang bral ba'i ngo bor gnas pa gang yin pa de la /
kun la phan pa'i gang zag mchog /
dper bya kun las 'das pa ste / /
zhes bya ba nyid do / /
shes dang shes bya'i bdag po mchog /
ces bya ba ni de la shes pa ni me long lta bu la sogs pa'i ye shes rnam pa sna tshogs pa yin la shes bya ni stong pa nyid la sogs pa dngos po med pa dang /
dngos po'i mchog mtha' dag yin te de lta bu yul dang yul can gyi bdag po gtso bor gyur pa ni 'brel pa brgyud pa'i sgo nas de la de skad ces bya la /
de lta bu des sangs rgyas chos kyi mtshan dang dpe byad dang stobs dang /
mi 'jigs pa rnams ster bar byed pa'i gtso bor gyur pas na /
gtso bo chos kyi sbyin bdag ste / /
zhes bya ba nyid do / /
phyag rgya bzhi po'i don ston pa / /
zhes pa ni 'jig rten pa'i dngos grub kyi mtshan nyid las kyi phyag rgya dang /
dam tshig gi phyag rgya dang /
'jig rten las 'das pa'i dngos grub kyi mtshan nyid chos kyi phyag rgya dang /
phyag rgya chen po rnam pa bzhi'i nges pa dang ldan pa'i don phyin ci log par ston pas na de skad ces bya zhing /
de nyid gang du bstan pa ltar bkur sti dang rim gro thams cad kyi gnas sam 'os su gyur pa gang yin pa de la /
'gro ba'i bsnyen bkur gnas kyi mchog /
ces bya la /
nges 'byung gsum po bgrod rnams kyis / /
zhes pa ni nyan thos kyi theg pa dang /
rang sangs rgyas kyi theg pa dang /
byang chub sems dpa'i theg pa rnam pa gsum gyis nges par 'byung ba nyid bgrod pas na theg pa yin la de rnams don gyi don chen po mchog phun sum tshogs pa thams cad kyi rnam par dag pa'i 'bras bu gang yin pa de la /
don gyi dam pa rnam dag dpal / /
zhes bya'o / /
ye shes chen po de nyid 'dod pa dang gzugs dang gzugs med pa'i khams gsum du dngos grub chen po yongs su rdzogs pa'i snod bzang por gyur cing /
de nyid 'jig rten dang 'jig rten las 'das pa'i dngos grub ni bde ba dang ldan par byed pas na 'byor pa yin la de nyid bsod nams dang ye shes kyi tshogs yongs su rdzogs par byed pa gang yin pa de la /
'jig rten gsum na skal bzang che / /
dpal ldan 'byor pa kun byed pa / /
zhes bya ba nyid do / /
'jam dpal dpal dang ldan pa'i mchog /
ces bya ba 'dis ni 'jam dpal nyid nges par gzung ba ste /
bya ba grub pa'i ye shes 'di nyid kyang stong pa nyid dang snying rje dbyer med pa'i mtshan nyid bde ba chen po'i sku 'jam dpal zhes bstan pa ste /
de ltar de bzhin gshegs pa thams cad kyi phrin las kyi bdag nyid bya ba grub pa'i ye shes nges pa'i tshul du bshad pa ste drug pa'o // //
da ni ye shes rnam pa lnga ngo bo las byung ba'i 'gro ba rnams 'dul ba'i skur gyur pa de bzhin gshegs pa lnga la bstod pa ni /
mchog sbyin rdo rje mchog khyod 'dud / /
ces pa la sogs pa gsungs te /
de la me long lta bu'i ye shes las byung ba de bzhin gshegs pa thams cad kyi mi bskyod pa ni rdo rje'i rigs kyi gtso bor gyur cing rnam par dag pa'i ye shes mchog tu mi 'gyur ba'i de kho na nyid ster bar mdzad pas mchog khyod ces bya la /
de la yang dag par bstod ces bya ba'i tha tshig go / /
de lta bu'i de nyid yang dag pa'i mthar 'gyur ba'i gtso bo shes rab kyi pha rol tu phyin pa las byung zhing skad cig ma gcig la mngon par rdzogs par byang chub pa dang /
rnam pa lngas mngon par rdzogs par byang chub pa dang rnam pa nyi shus mngon par rdzogs par byang chub pa dang /
sgyu 'phrul dra bas mngon par rdzogs par byang chub pa las yang dag par byung zhing khyod ces bya ba'i sgra ni de kho na nyid kyi sgras brjod la /
de lta bu'i mtshan nyid la bstod par gyur pa ni / /
yang dag mthar gyur khyod la bstod / /
stong nyid las byung khyod la bstod / /
sangs rgyas byang chub khyod la bstod / /
ces bya ba nyid do / /
so sor rtog pa'i ye shes kyi bdag nyid de bzhin gshegs pa thams cad kyi gsung rnam par dag pa 'od dpag med la yang dag par bstod pa ni /
sangs rgyas chags pa khyod la bstod / /
ces gsungs te /
bcom ldan 'das 'od dpag tu med pa de nyid chags pas 'dul ba'i sems can rnams kyi don du pad+ma rigs kyi gtso bo chags pa chen po'i bdag nyid du bzhugs la /
de nyid bde ba chen po'i bdag nyid yin pas na /
sangs rgyas 'dod la phyag 'tshal bstod / /
ces bya zhing /
de nyid dgyes pa chen po nyid du gyur pa dang /
thabs dang shes rab gnyis su med pa'i rol pa chen por gyur pa gang yin pa de la /
sangs rgyas dgyes pa khyod la bstod / /
sangs rgyas rol la phyag 'tshal bstod / /
ces bya ba nyid do / /
mnyam pa nyid kyi ye shes kyi bdag nyid la de bzhin gshegs pa thams cad kyi yon tan chen po'i sku bcom ldan 'das rin chen 'byung ldan la bstod pa ni /
sangs rgyas 'dzum pa khyod la bstod / /
ces gsungs te /
'dzum pa zhes pa ni sangs rgyas kyi mdzad pa'i 'bras bu gdul bya la nges par brtson par bya ba'i ming byed pa la btags te /
nga rgyal chen po'i bdag nyid yid bzhin gyi nor bu'i rgyal mtshan gyi dpal gyi khams gsum pa thams cad la sbyin pa phun sum tshogs par mdzad pas yi rangs pa'i mtshan nyid kyis bzhin rab tu 'dzum pa gang yin pa de la de skad ces bya zhing /
de nyid las sgra dang ldan pa'i mtshan nyid kyis bgad cing bstod pa'i tshig dang ldan pa'i ngag gis bstod pa ni /
yang dag par rdzogs pa'i sangs rgyas thams cad kyi yon tan las gyur pa khams gsum pa thams cad kyi yi rang bar byed pa gang yin pa de la /
sangs rgyas bzhad la phyag 'tshal bstod / /
sangs rgyas gsung nyid khyod la bstod / /
sangs rgyas thugs la phyag 'tshal bstod / /
ces pa nyid do / /
bya ba grub pa'i ye shes kyi bdag nyid las de bzhin gshegs pa thams cad kyi phrin las kyi sku don yod grub pa la bstod pa /
med pa las byung khyod la bstod / /
ces gsungs te /
phrag dog chen po'i skus de bzhin gshegs pa thams cad kyi phrin las kyi bya ba yongs su rdzogs pa'i mtshan nyid gdul bya rnams la phrin las rnam pa sna tshogs pa mdzad pa'i skur snang ba gang yin pa de nyid bya ba byas pa'i tshul gang yin pa de la de skad ces bya zhing /
theg pa chen po bla na med pa'i don la yid rab tu mgu zhing zhal 'dzum pa dang ldan pas dpral bar thal mo sbyar te rgyu dang lam gyi sems can thams cad kyi mgon por gyur pa bcom ldan 'das de bzhin gshegs pa yang dag par rdzogs pa'i sangs rgyas shAkya thub pa la phyag 'tshal lo / /
'di skad ces gsol to zhes bya bar bstan pa ni /
dga' zhing mgu nas thal mo sbyar / /
mgon po bcom ldan de bzhin gshegs / /
rdzogs sangs rgyas la phyag 'tshal nas / /
zhes bya ba nyid do / /
de ni mgon po gsang ba'i bdag /
ces pa ni tshig dang po nye bar mtshon pa ste /
de la khams gsum pa thams cad kyi mgon mdzad pas na mgon po yin la /
de de bzhin gshegs pa thams cad kyi gsang ba'i bdag po gang yin pa de la de skad ces bya zhing /
lag na rdo rje khro bo'i rgyal / /
zhes pa ni /
de la lag na rdo rje ni gsang ba'i bdag po yin la /
khro bo'i rgyal zhes pa ni ma ning gi rtags te /
dngos gzhi 'di nyid las nges par sbyar ba ni gsang ba'i bdag po lag na rdo rje khro bo'i rgyal po mgon po de ni zhes bya ba dmigs pa nye bar 'dzin pa'i tshig go / /
ci gsang ba'i bdag po de kho nas sam she na ma yin te /
sna tshogs gzhan dang lhan cig tu / /
gsang bstod nas ni tshig 'di gsol / /
zhes gsungs te /
rdo rje'i rigs kyi khro bo'i rgyal po gzhan sna tshogs pa dang lhan cig tu yid mngon par dga' ba'i tshul gyis gzengs bstod nas /
ngag tu tshig 'di skad ces bstod do zhes bya ba nyid do / /
tshig gi don ji lta bus bstod ce na /
mgon po bdag cag yi rang ngo / /
zhes pa la sogs pa gsungs te /
de la mgon po zhes bya ba ni de bzhin gshegs pa la bod pa'i tshig yin la /
bdag cag 'khor dang bcas pa zab mo'i don la yid mngon par dga'o zhes bya ba nyid do / /
legs so legs so legs par gsungs / /
zhes pa ni /
ma ning gi rtags ston pa rnams kyi gsum la bstod pa dang /
dbang dang grub pa dang 'bras bu la bstod pa ste /
de la zab mo'i don 'di nyid de bzhin gshegs pa rnams dang ma 'ongs pa'i de bzhin gshegs pa rnams dang /
da ltar byung ba'i de bzhin gshegs pa rnams kyis gsungs pa dang /
gsung bar 'gyur ba nyid legs so zhes pa dang /
thog mar skad cig ma'i bde ba dang legs pa dang /
bar du dus kyi bde ba dang legs pa dang /
mtha' mar rgyun gyi bde ba dang legs pa gang yin pa de la legs so zhes bya ba byin te /
ji lta bu'i tshul gyis legs snyam pa la /
rnam grol 'bras bu'i tshul gyis ni / /
'gro ba mgon med rnams dang ni / /
bdag cag yang dag rdzogs pa yi / /
byang chub thob pa'i don chen mdzad / /
ces gsungs te /
de la rnam par grol ba'i 'bras bu 'dod pa ni ma ning gi rtags can te /
don chen gnyis la go bar bya zhing /
de bzhin gshegs pa thams cad yongs su rdzogs pa'i sku mtshan dang dpe byad kyis brgyan pa gzugs rnam pa sna tshogs pa 'byung ba gang yin pa de'i don dang po'i tshig ste /
sangs rgyas 'byung ba khyod la 'dud / /
ces bya la /
sprul pa'i sku de nyid chos kyi sku rnam rtog thams cad dang bral ba nam mkha' ltar mtha' yas pa'i mtshan nyid las byung ba /
longs spyod rdzogs pa'i sku ye shes chen po'i ros yongs su gang ba'i ting nge 'dzin phun sum tshogs pa'i bdag nyid las byung ba gang yin pa de la /
nam mkha' las byung khyod la 'dud / /
ye shes las byung khyod la bstod / /
ces bya ba nyid do / /
chos kyi dbyings kyi bdag nyid de bzhin gshegs pa thams cad kyi gti mug chen po'i sku rnam par snang mdzad la bstod pa ni /
sgyu 'phrul dra ba khyod la bstod / /
ces bya ba gsungs te /
de la sgyu 'phrul ni med pa'i dngos po las rnam pa sna tshogs par snang ba yin la /
dra ba ni phyogs bzhi thag pa las mdud pa'i tshul du dkyil na gnas pa phyogs kun tu sprel ba yin te /
de bzhin du chos kyi dbyings ye shes spros pa med pa'i mtshan nyid las phyogs thams cad du rigs dang mthun pa'i sku nye bar ston pa gsal zhing 'bar bas rigs bzhi'i gtso bor gyur pas dbus na bzhugs pa gang yin pa de la de skad ces bya zhing /
de nyid dus gsum gyis sangs rgyas thams cad kyi yab kyi tshul du bzhugs pa dang /
de bzhin gshegs pa'i rigs kyi 'khor los sgyur ba dang /
de bzhin gshegs pa'i rigs thams cad kyis gus pa dang ldan pa'i tshul gyis kun du zhal du mngon par phyogs par gyur pa dang /
de bzhin gshegs pa thams cad longs spyod rdzogs pa'i sku bsngags pa chen po'i tshul gyis bstod pa gang yin pa de la ni /
sangs rgyas rol ston khyod la bstod / /
thams cad thams cad khyod la bstod / /
ye shes sku nyid khyod la bstod / /
ces bya ba nyid do / /
de ltar rigs drug gi bdag nyid yin pas bsdu ba dang bcas pa bstan cing thabs dang shes rab kyi sngags rnam pa gnyis kyang sgrub pa'i thabs kyi skabs su rgyas par bstan nas /
da ni de bzhin gshegs pa'i yang bka' zab mo'i don 'di nyid kyi zhu ba po sa bcu'i dbang phyug gsang ba'i bdag po lag na rdo rje dang /
de'i 'khor du gyur pa rdo rje 'chang ba dpag tu med pa rnams dang rjes su yi rangs shing mngon par dga' ba'i tshul gyis bstod pa ni /
de nas dpal ldan rdo rje 'chang / /
zhes pa la sogs pa gsungs te /
de la de nas zhes pa ni /
bkra shis pa'i tshul gyis 'das pa nye bar rdzogs pa ste /
shes rab kyi sngags brjod pa rdzogs pa'i rjes la zhes bya ba yin la /
dpal dang ldan pa dang /
rdo rje 'chang ni gong du bshad zin la /
don gyis na gsang ba'i bdag po lag na rdo rje /
'gro ba mgon med pa ni mi la sogs pa ngan 'gro'i rgyud dang ldan pa thams cad yin la /
bdag cag ces ba ni gsang ba'i bdag po la sogs pa rnams yongs su rdzogs pa'i 'bras bu'i mtshan nyid yin yang /
gdul bya'i don du rgyu la rag las pa ltar bstan pa ni de rnams dang bdag cag yang dag par rdzogs pa'i byang chub thob par byed pa'i don chen po mdzad ces bya ba nyid do / /
de la rtsa ba'i rgyud las gang gsungs snyam pa la / /
sgyu 'phrul dra ba'i tshul bstan pa / /
zhes gsungs te /
mtshan yang dag par brjod pa 'di nyid rgyud chen po stong phrag bcu drug pa sgyu 'phrul dra ba'i tshul ji lta ba bzhin du bstan pa gang yin pa de la de skad ces bya zhing /
de nyid rnam par dag pa'i dri ma dang bral ba'i lam du gyur pa dang rtogs par dga' zhing 'bras bu'i don rgya chen por gyur pa dang ldan pa dang /
bdag gi don phun sum tshogs pa dang /
gzhan gyi don phun sum tshogs pa grub pa de nyid zab mo'i don 'di ste /
'di ni rnam dag legs pa'i lam / /
zab cing yangs la rgya che ste / /
don chen 'gro ba'i don byed pa nyid do / /
sangs rgyas rnams kyi yul 'di ni / /
zhes bya ba ni de la yul ni 'dod pa'i yul yin la de bzhin du 'dod pa'i don 'di nyid dus gsum na bzhugs pa'i sangs rgyas thams cad kyi 'dod par bya ba'i yul yin pas na de skad ces bya zhing /
'di nyid yang dag par rdzogs pa'i sangs rgyas thams cad kyis bshad pas na /
rdzogs pa'i sangs rgyas kun gyis bshad / /
ces bya ba nyid do / /
de ltar yongs su rdzogs pa zab mo'i don de chos kyi dbyings dang /
ye shes gnyis su med pa don dam pa nyid yang dag par glur blangs pa gang yin pa de ni mtshan bcom ldan 'das 'jam dpal ye shes sems dpa'i don dam pa'i mtshan yang dag par brjod pa zhes bya la /
'di nyid bcom ldan 'das shAkya thub pas gsungs pas so zhes bya ba nyid do / /
rdzogs ldan sangs rgyas thams cad kyis / /
don dam snying po gtsor gyur pa / /
sgribs g.yogs skye bo thams cad kyi / /
mun pa bsal phyir legs byas ba'i / /
dge ba rgya chen gang thob des / /
'gro ba skye ba'i tshogs kun dang / /
bdag nyid dri ma gsum spangs nas / /
bde chen rdo rje 'dzin gyur cig /
bstan bcos 'di yi tshad gyur pa / /
tshigs su bcad pa stong dang ni / /
drug brgya lnga bcu tham par bsgyur / /
mtshan yang dag par brjod pa'i 'grel pa /
slob dpon chen po phyag rgya chen po'i dngos grub brnyes pa Dom+bi he ru ka'i zhal snga nas mdzad pa rdzogs so // //
bod kyi lo tsA ba khyung grags kyis bsgyur bar grags pa'o / /
sa pho spre'u dpyid zla tha chungs yar gyi ngo tshes bco lnga la /
gza' mig mar gyi nyin par dbang phyug dam pa'i mnga' bdag dpal lha btsan po khri dbang phyug rin po che don thams cad sgrub pa'i bka' lung gis /
rgyal mo sum bu bra lun gyi 'od zer gyis sku gnyer mdzad nas /
bkra shis kyi gdan sa chen po / /
tsong ka ser to bla khar gyi nang du bod kyi lo tsA ba khyung grags kyis 'jam dpal sgyu 'phrul dra ba bsgyur zhing gtan la phab pa'o // //
