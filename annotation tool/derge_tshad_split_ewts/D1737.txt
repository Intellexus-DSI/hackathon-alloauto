@## / /
rgya gar skad du /
kA ru Na tA ra sad+ha naM /
bod skad du /
thugs rje sgrol ma'i sgrub thabs zhes bya ba /
thugs rje nye 'gyur khro mo lha mor ston / /
mtho ris thar pa'i bgegs rnams sgrol mdzad ma / /
'jigs pa chen po brgyad skyo bcing / /
'dod yon lnga yi gdung ba sel / /
phrin las bzhi yis 'gro don mdzad / /
rtag tu sems can mdun du bzhugs / /
gsol ba btab pas mi bslu ba'i / /
sgrol ma ral gcig ma la 'dud / /
bla ma brgyud pa'i bka' drin gyis / /
snyan brgyud zhal nas lung bstan pa'i / /
sangs rgyas nyid kyis gsungs pa ni / /
gnyis po 'brel 'dod don du bri / /
gsang ba las kyang ches gsang ba / /
zab pa bas kyang zab pa nyid / /
mchod pa bzhin du 'dod pa yis / /
theg chen rigs ldan smin pa des / /
lha yi mtshan ma dur khrod dang / /
khang stong dben la bkra shis par / /
mchod yon zhal zas ldan pa la / /
bsdam bya bsdams par byas nas kyang / /
'jam pa'i stan la 'dug nas ni / /
skad cig legs nyes bdun po gsal / /
'od kyis srid gsum gsal nas su / /
bsdus te thams cad stong sngags gsal / /
dang po pad+ma dmar po'i steng / /
sa bon pad+ma nang du hU~M / /
gri gug hUM bcas byung ba ni / /
ral gcig sgrol ma rje btsun ma / /
g.yon brkyang mgo bo'i phreng bas brgyan / /
thung zhing gsus pa 'phyang ldir 'jigs / /
pad+ma sngon po ro yi gdan / /
phyi nang gsang ba'i sku mdog 'chang / /
zhal gcig spyan gsum he he bzhad / /
klu brgyad stag gi pags pas dkris / /
bcu drug gnas pa'o mas brgyan / /
lngas brgyan ljags 'dril mche gtsigs 'jigs / /
rus chen phreng ba ral gri gug /
rang rtags bde skyong kham ral gcig /
dmar zlum me stag phung po can / /
dbu rgyan dur khrod rin chen spras / /
dgug dang gzhug dang mchod ston nas / /
yi ge gsum ni sngags chen po / /
phaT ni mtha' ru snying gar gnas / /
'od zer lnga dang mnyam du mtshungs / /
mi shes bud shing bsregs pa'o / /
rnal 'byor spyod pa'i rjes 'brangs nas / /
de yi btu ba'i cho ga bshad / /
dang po sa yi phar phyogs sbyin / /
dbyangs yig bzhi pas rnam par brgyan / /
ra la zhon cing 'phro ba'i 'od / /
thig le zla tshes yang dag ldan / /
de nas tAM yig sbyin par bya / /
bzhi pa nyid kyis rnam par brgyan / /
ring po dag dang yang dag ldan / /
hUM yig yang ni sbyin par bya / /
phaT kyi yi ge de nas sbyin / /
yongs rdzogs grub pa'i sngags nyid do / /
spro dang bsdu ba'i sbyor ba yis / /
drug pa gsum na 'grub par 'gyur / /
gsum kha gsal zhing brtan pas so / /
mchog thugs gsum ste kha dog lnga / /
lnga sbyangs lnga gsal lnga ru 'grub / /
nam mkha' 'brug sgra sprin sangs nas / /
nyi ma zla ba gsal bzhin rgyas / /
shes rab ngos na gnas pa yi / /
'byung ba'i lha mo gshegs byon nas / /
rang nyid dbyibs kyi rnam pa yi / /
gnyis kyi gcig tu gtubs la rol / /
lnga las lnga 'phros lnga bkug la / /
b+ha gar thim pas longs spyod bde / /
yid du 'ong ba thams cad la / /
dbyibs dang ngag ni brtan pas bya / /
rgyu ba'i bar chod mi rgod dang / /
sa dang rnal ma ske tshe yang / /
dbang po'i ting 'dzin sngags dang bcas / /
gsal na the tshom mi bya'o / /
gcig nas phyed du 'jam dbyangs bsgrub / /
chu gtsang dkar gsum skyur rtsi la / /
sngags bzlas bsgrubs te tho rangs btung / /
rigs gsum gtso bo lta bur 'gyur / /
oM pradz+nyA puSh+TiM ku ru ye swAhA /
phan yon bzhin du 'dod pa yis / /
sku gzugs spyan sngar mchod pa dbul / /
rgyu ba bzang dus gsol btab 'grub / /
bar chad gzungs kyis zhi bar 'gyur / /
a mu ki pa sha ma nA ya swAhA /
tshangs pa khyab 'jug nyi zla dang / /
drag po phyogs skyong 'dod lhas kyang / /
ba spu'i rtse mo'i gnod mi nus / /
'chi bdag las rgyal 'gro ba bzhin / /
skra dkar gnyer ma skad ngan nad / /
dbul ba la sogs mdor bsdus pa / /
nad sogs 'jigs pa che brgyad dang / /
sdug bsngal rab tu 'joms par byed / /
bskul ba med par gos btung dang / /
khang bzang rin chen sogs kyang 'du / /
ral gri dang ni mig sman dang / /
rkang pa bum pa bzang sogs 'grub / /
tshigs bcad mkhan dang snyan dngags mkhan / /
blo rno shes rab dri med 'gyur / /
gzhan yang ci 'dod dngos grub la / /
'khor lo las ni 'byung bar 'gyur / /
bdag la bri ba'i mthu med kyang / /
bka' dang bla ma'i gdams pa yis / /
ral gcig ma yi sgrub thabs bkod / /
'gal gzigs mkhas rnams bzod pa mdzad / /
dang po'i las can dman dang bar ma mchog dag las / /
dngos grub skal ba rang rang so sor mos pa rnams / /
dad cing mos pa thams cad mthar phyin rtse mo dgod par bya phyir bris / /
phan yon dgos pa 'di yis gang gis bsgrub pa myur du 'grub par shog /
thugs rje sgrol ma'i sgrub thabs dngos grub phreng ba zhes bya ba /
slob dpon rtag pa'i badzras mdzad pa rdzogs so // //
rgya gar gyi mkhan po paN+Di ta don yod rdo rje dang /
bod kyi lo tsA ba mkhas pa ba ris rgya dpe bod du spyan drangs nas /
ba sbug rong gi gser khang du bsgyur cing zhus te gtan la phab pa //
