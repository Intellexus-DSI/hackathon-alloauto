@## / /
rgya gar skad du /
maN+Dal bi d+hi /
bod skad du /
dkyil 'khor gyi cho ga / /
bcom ldan 'das 'jam pa'i rdo rje la phyag 'tshal lo / /
mi shes mun pa'i bgegs sel cing / /
'gro ba'i phun tshogs mchog gyur pa / /
'jam mchog bla ma la btud de / /
dkyil 'khor bri ba gsal bshad bya / /
ngo tsha yang ni rnam spangs te / /
slob ma blo dman la brtse bas / /
phan phyir cho ga 'di brtsams kyis / /
skye bo dam pa bzod mdzad rigs / /
thog mar re zhig sngags pa grags pa dang /
ma grags pa dang /
rnyed pa dang /
ma rnyed pa dang /
bde ba dang /
sdug bsngal ba dang /
bstod pa dang /
smad pa zhes bya ba'i 'jig rten gyi chos brgyad kyis sems ma 'phrogs pa /
'jigs pa med pa /
g.yo dang bral ba /
lus dang srog la ltos pa med pa zhes bya ba la sogs pa'i mtshan nyid dang ldan pa dang /
gtong ba la sogs pa'i yon tan dang ldan pas /
thun bzhis dang po'i sbyor ba dang /
dkyil 'khor gyi rgyal po mchog dang las kyi rgyal po mchog ste /
ting nge 'dzin gsum bsgoms pa la mngon par dga' bas sngon du bsnyen pa bya'o / /
de la thugs kyi dkyil 'khor yin na ni 'khor lo'i gtso bo mi bskyod pa'i sngags bzlas brjod 'bum bya'o / /
gsung dang sku'i dkyil 'khor la ni /
'khor lo'i gtso bo 'od dpag tu med pa dang /
rnam par snang mdzad kyi sngags de bzhin du bzlas par bya'o / /
rang gi lhag pa'i lha'i sngags 'bum dang /
dkyil 'khor pa'i sngags re re zhing khri khri bzla'o / /
yang na 'khor lo can gyi bka' thob na dkyil 'khor bri bar bya'o / /
sngon du bsnyen pa'i rim pa'o / /
de nas dkyil 'khor gyi khang par zhugs la bdud rtsi thab sbyor gyi sngags bzlas pa'i chus bsang zhing byug pa byas la /
sa'i lha mo la yang dam tshig gis gsol ba gdab bo / /
de nas 'khor lo rtsibs bcu pa bsgoms te bgegs rnams bskrad nas /
'byor ba ci yod pas mchod pa dang /
gtor ma dang /
sbyin sreg byas la sa'i lha mo blos nam mkha' la bzhag ste /
pus mo nub tsam brkos nas /
gyo mo la sogs pa bsal te /
sa de nyid kyis khung bu dgang bar bya'o / /
yang gsang ba'i de kho na nyid kyi rgyud las /
pus mo nub tsam brkos nas ni / /
sa de nyid kyis dgang bar bya / /
gal te lhag par gyur na ni / /
de tshe dngos grub yod par bshad / /
ces gsungs pa yin no / /
khung bu dgang ba'i dus su yang mchod pa dang /
sbyin sreg dang gtor ma bya'o / /
phyi'i sa sbyang ba'o / /
yang slob dpon rang gi slob ma dang bcas pas dkyil 'khor gyi khang par mchod pa dang /
sa sbyang ba byas la /
'khor lo rtsibs bcu pa'i sbyor ba dang ldan pa'am /
rang gi 'dod pa'i lha'i sbyor ba dang ldan pas oM b+hU khaM /
zhes bya ba'i sngags 'dis sa nam mkha'i rang bzhin du bsgoms la /
hU~M laM hUM zhes bya ba 'dis rdo rje'i rang bzhin du bsams la /
oM me dI nI badzrI b+ha lba badzra ban+d+ha hU~M /
zhes bya ba 'dis sa byin gyis brlab par bya'o / /
nang gi bdag nyid can gyi sa sbyang ba'i rim pa'o / /
de nas rdo rje slob dpon dkyil 'khor gyi sa'i dbus su ting nge 'dzin gsum gyi sbyor ba dang ldan pas /
rdo rje dang dril bu 'chang ba la /
rnam par snang mdzad la sogs pa'i sbyor ba dang ldan pa'i slob ma bzhi po rdo rje dang dril bu 'dzin cing phyogs bzhir gnas pas tshigs su bcad pa bzhis gsol ba gdab bo / /
de bzhin gshegs pa kun zhi ba / /
de bzhin gshegs pa kun gyi gnas / /
chos kun bdag med pa yi mchog /
dkyil 'khor dam pa bshad du gsol / /
mtshan rnams thams cad yang dag rdzogs / /
mtshan min thams cad rnam spangs pa / /
kun du bzang po sku yi mchog /
dkyil 'khor dam pa bshad du gsol / /
zhi ba'i chos ni mchog las byung / /
ye shes spyod pa rnam sbyong ba / /
kun du bzang po gsung gi mchog /
dkyil 'khor dam pa bshad du gsol / /
sems can kun gyi sems chen po / /
rang bzhin dag pa dri ma med / /
kun bzang thugs mchog kha lo sgyur / /
dkyil 'khor dam pa bshad du gsol / /
dkyil 'khor bri ba'i phyir gsol ba gdab pa'o / /
gsol pa btab pa'i rjes thogs la /
sems can gyi khams rnams nyon mongs pas khyab pa la bltas la /
nyon mongs pa la khros pas bdud rtsi thab sbyor gyi sbyor ba'i bdag nyid can du bsgoms te /
hU~M badzra tsakra tiSh+Tha zhes bya bas dkyil 'khor gyi 'khor lo nam mkhar bteg nas /
yi ge maM gyis mig g.yon par zla ba'i dkyil 'khor /
Ta zhes bya ba mig g.yas par nyi ma'i dkyil 'khor bsams nas /
phyogs bcu'i 'gro ba dus gsum du gtogs pa rnams la bltas te /
langs nas rkang pa'i 'og tu rdo rje 'bar ba dang bcas pa rnam par bsgoms la /
yi ge hU~M zlos shing dbang ldan gyi phyogs nas brtsams te /
rdo rje'i 'gros kyis gar byed pas dkyil 'khor gyis gzhi bskor la /
dkyil 'khor gyis gzhi la gnas pa'i lha la sogs pa'i bgegs rnams bskrad par bya'o / /
sku gsung thugs la gnas pa yi / /
bgegs kyi tshogs rnams thams cad nyon / /
nga ni dpal ldan rdo rje 'dzin / /
bka' yi 'khor lo rab sbyor ba / /
gal te bdag bsgos las 'das na / /
rdo rje 'bar ba'i gzugs ldan pa / /
sku gsum byung bas dgas bya ste / /
'jig 'gyur 'dir ni gdon mi za / /
zhes bya ba'i tshig 'dis bskrad par bya'o / /
sa yongs su gzung ba'o / /
de nas yang bgegs zhi bar bya ba'i phyir / /
dkyil 'khor gyi sa'i dbus su bdud rtsi thab sbyor sku smad rtse gcig pa 'dra ba la /
sku stod khro bo'i sku'i rnam pa phyogs bcur bsams la /
oM g+ha g+ha /
g+hA ta ya g+hA ta ya /
sar+b+ba Sh+TAn phaT /
kI la ya kI la ya sar+b+ba pA paM phaT /
hU~M hU~M hU~M badzra kI la ya badzra d+ha rod Adz+nyA pA ya ti /
kA ya wAka tsit+ta badzra kI la ya hU~M phaT /
ces bya ba'i phur bu'i sngags kyis phur bus gdab par bya'o / /
de nas sa gzhi bgegs dang bral ba 'bar ba'i phreng ba'i 'od zer gyis khyab par bsams la /
phur bu'i phyi rol du rdo rje'i ra ba'i 'od zer dang bcas pa bsam mo / /
de'i phyi rol du rdo rje ra ba /
de'i phyi rol du dbang chen gyi dkyil 'khor kha dog ser po zur bzhi pas phyogs bcing ngo / /
de nas me'i dkyil 'khor dmar po gru gsum pas mtshams bcing bar bsam par bya'o / /
de'i rjes la sa'i lha mo me tog la sogs pas yang dag par mchod nas /
skyob pa sangs rgyas thams cad kyi / /
spyod pa'i tshul gyi khyad par dang / /
sa dang pha rol phyin pa la / /
lha mo khyod ni dpang du gyur / /
shAkya seng ge skyob pa yis / /
ji ltar bdud kyi sde bcom pa / /
de bzhin bdag gis bdud kyi sde / /
pham par byas te dkyil 'khor bri / /
zhes bya bas lhag par gnas par bya'o / /
de'i rjes la dkyil 'khor gyis dri zhim pos byugs la /
der me tog sil ma bkram la /
sa gzhi de la bdud rtsi lnga po legs par sbyangs pa dang bcas pa'i dris dkyil 'khor bcu dgu byas nas /
nam mkha' la bzhugs pa'i dkyil 'khor bri zhes bya bas lhag par gnas par bya'o / /
dri zhim po'i dkyil 'khor du ji lta ba bzhin du bcug nas /
yang mtshams dang phyogs bcing ba byas la /
'byor ba ci yod pas phyi dang yid kyis mchod pa byas la /
mi bskyod rdo rje ye shes che / /
zhes bya ba la sogs pas bstod pa dang /
bdud rtsi myang ba'i cho ga bya'o / /
de nas bum pa lhag par gnas par bya ba ni /
rnam par rgyal ba'i bum pa /
mgrin pa ring ba /
mchu 'phyang ba /
gsus pa che ba la /
nas dang /
gro dang /
ma sha dang /
'bras so ba dang /
til te 'bru lnga dang /
bri ha ti dang /
kaN+Da ka ri dang /
gi ri kar+Ni dkar po dang /
sa ha dang /
sata de ba ste sman lnga dang /
gser dang /
byi ru dang /
mu tig dang /
dung dang /
nor bu ste /
rin po che sna lnga dang ldan pa spos chus gang ba mgrin pa gos sar pas dkris pa /
yal ga dri zhim pos kha brgyan pa lhag par gnas par bya'o / /
de'i rim pa ni 'di yin te /
rnam par rgyal ba'i bum pa la dkyil 'khor gyi 'khor lo'i gtso bo bsams te /
gsang ba dang /
mchod yon la sogs pa phul la /
me tog dang /
spos dang /
mar me dang /
dris mchod cing bstod pa yang byas nas /
me tog gi phreng bas dkris pa'i rdo rje rnam par rgyal ba'i bum pa'i khar bzhag la /
bdag po'i sngags yi ge gsum dang spel ba de la bzlas par bya'o / /
de las gzhan pa'i dkyil 'khor ba'i bum pa bco brgyad kyang spos chus bkang la /
a mra la sogs pa'i yal ga dang ldan pa /
mgul pa ras sna tshogs kyis dkris pa la /
dkyil 'khor pa'i sngags yi ge gsum dang spel ba thun gsum du mngon par bzlas par bya'o / /
yang bum pa gzhan sems can thams cad la bsang gtor bya ba'i phyir /
bdud rtsi thab sbyor gyi sngags /
oM AHbig+h+nAn+ta kr-ita hU~M zhes bya ba mngon par bzla'o / /
gtor ma yang sbyin no / /
bum pa lhag par gnas pa'i rim pa'o / /
de nas spos snod thogs la /
pus mo g.yas pa'i lha nga sa la btsugs te /
sangs rgyas la sogs pa'i 'khor lo'i gtso bo lhag par gnas par bya'o / /
bcom ldan 'jam pa'i rdo rje mchog /
rig sngags rgyal la phyag 'tshal lo / /
slob ma rnams la brtse ba dang / /
khyed rnams la yang mchod pa'i phyir / /
thugs rje'i bdag nyid can rnams kyi / /
dkyil 'khor bdag ni 'dri bar 'tshal / /
bcom ldan bdag ni gus pa la / /
de ni gnang bar mdzad pa'i rigs / /
sangs rgyas 'gro 'khor bya don stsol / /
byang chub sems dpa' 'bras gnas dang / /
gang yang gsang sngags lha rnams dang / /
'jig rten skyong ba'i lha rnams dang / /
gang yang 'byung po mthu can dang / /
gang yang lha yi spyan mnga' ba / /
sems can bstan la dga' ba rnams / /
bdag la dgongs par mdzad du gsol / /
bdag ming 'di zhes bgyi ba yis / /
dkyil 'khor cho ga 'byung ba 'di / /
'gro ba dag par bya ba'i phyir / /
yo byad ci 'byor pas 'drin / /
bdag dang slob mar bcas pa la / /
thugs ni brtse bar dgongs nas su / /
tshogs pa thams cad dkyil 'khor du / /
byin gyis brlab pa mdzad du gsol / /
lha lhag par gnas pa'i cho ga'o / /
de nas bzlas brjod kyang ci nus bya'o / /
de'i rjes la slob ma re re zhing yang me tog gi phreng ba thogs la /
yid gzhungs spro ba che ba dang / /
byas pa gzo zhing nga rgyal med / /
rigs mtho yon tan ldan zhing dad / /
gzugs dang kha dog lang tshor ldan / /
bde bar gshegs pa'i gsang sngags ni / /
sgrub la don gnyer mngon brtson na / /
zhes bya ba ni slob ma'i mtshan nyid do / /
gzugs ngan yon tan med pa'am / /
dman pa'ang lhag par gnas par bya / /
zhes bya ba ni slob ma phal pa rnams so / /
dkyil 'khor gyi ni cho ga las / /
'khor bzhi'i char yang rjes su gnang / /
rang gi bslab dang shin tu ldan / /
theg chen la dga'i bdag nyid can / /
la la gsang sngags sgrub don gnyer / /
'di na dkyil 'khor 'jug par byed / /
bsod nams 'dod pas de las gzhan / /
gzhan dag 'jig rten gzhan don gnyer / /
'jig rten pha rol don gnyer ba'i / /
dad pa mang du byed pa yi / /
blo ldan dkyil 'khor 'jug bya yi / /
tshe 'di'i 'bras bu 'dod mi bya / /
tshe 'di 'dod par gyur pa la / /
'jig rten pha rol don mi 'grub / /
'jig rten pha rol don gnyer skyes / /
'jig rten 'di yi 'bras bu rgyas / /
zhes brjod la /
slob ma de blos rang gi nang du bcug ste /
rang gi rdo rje las phyung nas /
rang gi so sor snang ba'i rig ma'i pad+mar gnas pa la /
de bzhin gshegs pa rnams zhu ba'i tshul du gyur pas dbang bskur bar bsams la /
dkyil 'khor gyi khang pa'i sgor 'dug nas gsol ba 'debs par bya'o / /
dga' chen khyod bdag ston pa bas / /
slob dpon khyod ni dgongs su gsol / /
byang chub chen po'i tshul bstan pa / /
mgon po chen po bdag 'tshal lo / /
dam tshig de nyid stsal du gsol / /
byang chub sems ni bdag la stsol / /
sangs rgyas chos dang dge 'dun te / /
skyabs gsum dag ni bdag la stsol / /
thar pa chen po'i grong mchog tu / /
mgon po bdag ni 'jug par 'tshal / /
zhes bya bas gsol ba btab pa dang /
slob dpon gyis slob ma'i gtso bo gcig la dmigs te /
bu tshur theg pa chen po yi / /
gsang sngags spyod tshul cho ga ni / /
khyod la yang dag bstan par bya / /
rdzogs pa'i sangs rgyas gang 'das dang / /
de bzhin gang dag ma byon dang / /
da ltar byung ba'i mgon po rnams / /
'gro la phan phyir bzhugs pa dag /
de dag kun gyis gsang sngags kyi / /
cho ga mchog bzang 'di mkhyen nas / /
dpa' bos byang chub shing drung du / /
thams cad mkhyen pa mtshan med brnyes / /
gsang sngags sbyor ba mnyam med de / /
shAkya seng ge skyob pa yis / /
bdud sde shin tu mi bzad pa / /
dpung chen dag kyang de yis bcom / /
de bas kun mkhyen thob bya'i phyir / /
bu yis blo gros 'di gyis shig /
ces brjod la /
dkon mchog gsum la skyabs su mchi / /
sdig pa thams cad so sor bshags / /
bsod nams kun la rjes yi rang / /
sangs rgyas byang chub yid kyis gzung / /
zhes bya ba'i gsum la skyabs su 'gro ba'i tshigs su bcad pa lan gsum zlos su gzhug go / /
de nas bdud rtsi thab sbyor gyi sngags kyis mngon par bsrungs la de rnams kyi snying ga dang lkog ma dang spyi bor rdo rje dang pad+ma dang /
'khor lo bsams la /
mtshan ma de rnams nyid kyi lte ba'i dbus su hU~M AHoM zhes bya ba'i yi ge gsum bsgom par bya'o / /
de nas rdo rje khu tshur g.yas pas bzung la bteg ste /
slob dpon gyis slob ma'i snying ga dang spyi bo dang lkog mar gtugs la /
hU~M oM AHzhes brjod par bya'o / /
de nas slob ma'i spyi bor me tog dang /
mdun du spos dang /
mar me dang /
snying gar dri sbyin par bya'o / /
de'i rjes la a shwat+tha la sogs pa'i sor shing sor bcu gnyis pa /
yon po ma yin pa /
rtse mo'i cha me tog gi phreng bas dkris pa la bdud rtsi thab sbyor gyi sngags bzlas pa slob ma rnams la sbyin par bya'o / /
slob ma de rnams kyang shar ram nub tu kha bltas te /
so shing de bcas la ba lang gi ko ba tsam gyis sa'i cha ba'i lci bas byugs la /
so shing ltos pa med par dor bar bya'o / /
gal te so shing gi rtse mo shar la sogs pa'i phyogs su bltas na /
zhi ba la sogs pa'i dngos grub yod par ston to / /
de nas skyor chu gsum sbyin par bya ste /
oM hrIHbi shud+d+haHd+har+m+ma sar+b+ba pA paM ni sh+tsa saM sho d+ha ya /
sar+b+ba bi kalpAn a pa na ya hU~M /
zhes bya ba'i sngags bzlas pa'i chu des kha bkru bar bya'o / /
yang de 'dug pa la bdud rtsi thab sbyor gyi sngags bzlas pa'i ku sha sngas dang stan gyi phyir byin la /
bdud rtsi thab sbyor gyi sngags bzlas pa'i srung / /
skud kyis slob ma rnams bsrung ba'i phyir /
dpung pa g.yas par bcing bar bya'o / /
de yang sgyu 'phrul dra ba'i rgyud las / /
srad bus g.yas bar bcing bya zhing / /
ku sha dag ni lag par ro / /
zhes gsungs pa yin no / /
de nas /
'jig rten du ni kun mkhyen rnams / /
u du m+bA ra'i me tog bzhin / /
brgya lam na ni res 'ga' zhig /
'byung 'gyur yang na mi 'byung ngo / /
gsang sngags spyod pa'i tshul 'byung ba / /
de bas kyang ni dkon pa ste / /
gang gis mnyam med sems can don / /
mya ngan mi 'da' byed par nus / /
bskal ba bye ba du ma ru / /
sdig pa bgyis par 'gyur ba gang / /
de kun dkyil 'khor 'di 'dra ba / /
mthong bas 'byang bar 'gyur lags na / /
grags pa mtha' yas sngags spyod pa'i / /
tshul la gnas pa smos ci 'tshal / /
skyob pa'i gsang sngags bzlas na ni / /
go 'phang bla na med par 'gyur / /
gang dag spyod pa mchog 'di la / /
blo gros shin tu mi g.yo ba / /
de dag gis ni ngan 'gro'i rgyun / /
sdug bsngal kun 'byung rab tu bcad / /
bdag nyid chen po khyed rnams kyis / /
rnyed pa mnyam med de ring rnyed / /
gang phyir rgyal ba sras bcas pa / /
bdag nyid chen po kun gyis ni / /
bstan pa 'di la khyed rnams kun / /
yongs su bzung ste skye bzhin pa / /
de phyir khyed rnams theg chen la / /
sang ni rab tu skye bar 'gyur / /
theg pa chen po cher 'byung ba'i / /
lam mchog 'di ni dpal dang ldan / /
khyed rnams 'dir ni dong bas ni / /
rang byung skal ba chen po pa / /
'jig rten thams cad mkhyen pa yi / /
de bzhin gshegs pa rnams su 'gyur / /
zhes chos bshad pa bsgrag par bya'o / /
slob dpon nyid don du gnyer ba'i slob ma ni / /
bdud rtsi thab sbyor gyi sngags kyis bsrungs te bzhag la /
khyad par gyi sdom pa 'dzin du gzhug go / /
mi ldog 'khor lo'i dbang bskur ba / /
stsal ba'i mgon po bdag la gsungs / /
'khor lo lha yi de nyid dang / /
slob dpon gyi ni las rnams dang / /
sangs rgyas kun gyi dam tshig dang / /
sdom dang gsang ba dam tshig gsum / /
sems can kun gyi don bgyid phyir / /
bdag ni rtag tu slob dpon 'gyur / /
zhes gsol ba btab pa dang /
slob ma de ku sha'i stan la nyal du gzhug go / /
slob ma lhag par gnas pa'i cho ga'o / /
yang slob dpon dkyil 'khor gyi khang par zhugs la /
bsrung bar bya ba'i phyir bdud rtsi thab sbyor gyi sngags yang dang yang du bzla bar bya'o / /
yang nang par gyi dus su phyir byung la slob ma bos te /
de rnams la rmi lam dge mi dge dri bar bya'o / /
mi dge ba mthong na bdud rtsi thab sbyor gyi sngags kyis bsrung bar bya'o / /
de nas yang nang par dkyil 'khor mchod pa dang /
bstod pa dang bdud rtsi myang ba la sogs pa byas la /
dri'i dkyil 'khor la bzhugs pa'i dkyil 'khor gyi 'khor lo gshegs par bya ba'i don du blos bteg la nam mkhar gzhag par bya'o / /
de nas dkyil 'khor zur bzhi pa la sogs pa phyi'i srad bus thig gdab bo / /
de'i rim pa ni 'di yin te /
de la sngags pas re zhig dang por tshangs pa'i thig gnyis pa mi yo ba dang /
de'i rjes la khru gang la sogs pa'i tshad kyis zur bzhi pa'i thig mi yo ba dang /
de'i 'og tu mtshams kyi thig gnyis pa gdab bo / /
'khor lo zur bzhi pa'i brgyad cha'i tshad ni sgo'i sa'i cha'i thig gdab po / /
de nas tshon sna lnga'i sa la sogs pa'i tshad la ji skad bshad pa bzhin du thig gdab par bya'o / /
lha'i snam bu'i sa'i thig gdab po / /
de'i nang gi zur bzhi'i nang du snying po'i dkyil 'khor bri'o / /
zur bzhi'i sgo'i tshad tsam ni tshon sna lnga'i sa'i tshad do / /
ka ba ni rdo rje dang /
rin po che la sogs pas mtshan ma dang ldan pa la /
rdo rje phreng bas bskor ba bri ba'am 'drir gzhug go / /
phyi rol du rta babs sgo'i cha'i sum 'gyur du byas la /
de'i phyi rol du dkyil 'khor dang rjes su mthun pa'i tshad kyi lcags ri ji ltar mdzes par bri'o / /
sa'i thig gdab pa'i rim pa'o / /
de nas ye shes kyi thig gi tshon sna lnga'i srad bu ye shes lnga dang ldan pa la rdzi ma bskyod cing g.yo ba'i 'bar ba'i lta bas rnam par snang mdzad la sogs pa'i thugs ka nas drangs pa'i ye shes kyi srad bus byin gyis rlob pa'o / /
de yang de kho na nyid bsdus pa las /
rab tu myur bar mig bsgul zhing / /
mig gi rdzi ma 'gugs byed pa / /
lta ba gzi can yin par bshad / /
'gro ba thams cad 'gugs byed pa'o / /
zhes bshad pa dang yi ge dza las zla ba dang nyi ma'i mig sngags pas bsgom par bya'o / /
ye shes kyi thig de chur ni dkyil 'khor gyi nyis 'gyur la /
sboms su sgo'i nyi shu cha'i tshad ni srad bu de zlum por bya zhing dri dang bdud rtsi lngas byugs la /
yi ge gsum dang spel ba'i bdud rtsi thab sbyor gyi sngags kyis bsrungs nas /
b+ha ga bAn pra yats+tsha sha shwad taM sU traM swa tsakra sU tra na ya /
zhes bya ba la sogs pa'i tshul 'dis rnam par snang mdzad la sogs pa nas mi bskyod pa'i bar gyi de bzhin gshegs pa rnams la gsol ba gdab po / /
de nas a n+yo n+ya a nu ga ta /
sar+b+ba d+har+m+ma s+pha ra s+phar sar+b+ba d+har+m+ma /
a t+yan+ta a nu pra biSh+Ta sar+b+ba d+har+m+ma /
zhes bya bas thig 'dzin pa'i slob ma bdud rtsi thab sbyor gyi sbyor ba dang ldan pas lhan cig bsgril bar bya'o / /
de'i rjes la slob dpon nub sgor 'dug ste /
bdag nyid dzaHdzaHdzaHzhes bya ba zlos shing khu tshur g.yon pas thig bzung la lte bar bzhag ste /
slob mas shar phyogs kyi sgor gnas pa la dzaH gsum gyis de'i lag tu btang la /
oM badzras ma ya sU tra mA ti kra ma hU~M /
nam mkha' gang ba'i bde gshegs rnams / /
khyed kyi 'gro don mdzad dus lags / /
thig gi sgra yis bskul nas ni / /
de rnams 'dir ni gshegs su gsol / /
zhes bya ba'i sngags brjod de /
nam mkhar thig gdab la /
thig gi sgra des de bzhin gshegs pa rnams bskul nas byon par bsam par bya'o / /
de'i rjes la bskor phyogs su song ste /
lho phyogs su song la der 'dug ste /
slob ma byang phyogs su 'dug pa dang lhan cig thig gdab po / /
'og tu thig gdab pa la yang rim pa de nyid yin no / /
de nas mi'i phyogs su song ste /
de bzhin du 'dug ste /
byang phyogs su bltas la /
slob ma dbang ldan gyi phyogs su 'dug ste /
lho phyogs su bltas pa dang lhan cig shar gyi cha'i thig gdab par bya'o / /
de nas rlung gi phyogs su song la lho phyogs su bltas te /
slob ma bden bral gyi phyogs su gnas pa dang lhan cig nub kyi cha'i thig gdab po / /
yang bskor phyogs su song ste /
rlung gi phyogs su 'dug la slob ma dbang ldan gyi phyogs su 'dug pa dang lhan cig byang gi char thig gdab po / /
de'i rjes la de bzhin du me'i phyogs su song ste /
de nyid du 'dug la slob ma bden bral gyi phyogs su 'dug pa dang lhan cig lho'i cha'i thig gdab po / /
de nyid du 'dug la slob ma rlung gi phyogs su 'dug pa dang lhan cig mtshams kyi thig gdab po / /
de nas bden bral gyi phyogs su song la lhan cig byang gi mtshams kyi thig gdab po / /
de nyid du 'dug la slob ma rlung gi phyogs su 'dug pa dang lhan cig mtshams kyi thig gdab po / /
de nas bden bral gyi phyogs su song la /
slob ma dbang ldan gyi phyogs su song ba dang lhan cig byang gi mtshams kyi thig gdab po / /
thig de nyis ldab tu byas la slob dpon dkyil 'khor gyi dbus su 'dug pas bzung la /
slob mas thig gi phyogs gcig nas bzung ste /
dbang ldan gyi phyogs nas brtsams nas g.yas phyogs nas bskor te de dang lhan cig rdo rje lta bu'i phyi'i thig gdab po / /
srad bu de nyid yang nyis ldab du byas la slob dpon rang nyid kyis dbang ldan gyi phyogs nas brtsams te /
bskor phyogs su nang gi 'khor lo'i thig gdab po / /
de ltar thig btab nas /
khro gnyer ma rab bsdus pa /
khro ba'i mig ni btsum pa ste / /
zhes bya ba'i khro ba'i lta ba dang /
mnyam par gzhag pa'i sa hri zhes brjod de sgo bzhi dbye bar bya'o / /
de nas de kho na nyid bsdus pa las /
de nas dbus su 'dug nas ni / /
rdo rje slob dpon mnyam gzhag pas / /
rdo rje'i sgo ni rnam bzhi'o / /
yid kyis su ni dbye bas bya / /
zhes gsungs pa yin no / /
de nas tshon sna lnga pa'i srad bu de yi ge muHdang /
yi ge gsum gyis gshegs su gsol la gnas su gzhag par bya'o / /
ye shes kyi thig gi cho ga'i rim pa'o / /
de nas rnam par snang mdzad la sogs pa'i de bzhin gshegs pa lnga'i kha dog can gyi tshon rtsi mu tig gi phye ma la sogs pa'am /
de ma 'byor na 'bras sA lu'i phye ma legs par btags shing /
legs par brdungs pa ci rnyed pa'i snod du gzhag ste /
'di dag la yang snga ma bzhin du bltas te /
rnam par snang mdzad la sogs pa'i de bzhin gshegs pa'i tshon gyi mdog can ji lta bar bcug ste /
oM badzra tsi tra sa ma ya hU~M /
zhes bya ba 'di bzla bar bya'o / /
de'i rjes la dkyil 'khor na gnas pa'i ye shes kyi thig yid kyis bteg ste /
badzra be ga zhes bya ba'i sngags brjod la nang du zhugs te /
'di ni chos dbyings dag pa ste / /
sems can khams ni dgrol byed pa / /
rnam snang rgyal po rang nyid ni / /
de bzhin gshegs pa kun gyi gnas / /
zhes brjod la /
tshon de re re zhing g.yon pa'i khu tshur gyis blangs la /
dbang ldan gyi phyogs nas brtsams te /
phyi rol nas dkar po dang /
ser po dang /
dmar po dang /
ljang gu dang /
nag po phan tshun ma reg cing ma yo bar slob dpon gyis dgye bar bya'o / /
de yang gsang ba'i tshogs mthon po las /
dkar po rdo rje'i rtse rang bzhin / /
gzhan dag gser la dmigs pa ste / /
pad+ma rA ga'i rang bzhin rtse / /
de bzhin gzhan dag margad do / /
nag po nang du shes byas te / /
'di ni tshon gyi rim par bshad / /
ces gsungs pa yin no / /
de nas dam tshig las nyams pa rnams spang bar bya ba'i phyir /
ri mo'i blos nam mkhar bteg ste /
slar yang badzra be ga zhes bya ba'i sngags brjod la slob dpon phyir 'byung bar bya'o / /
de yang de kho na nyid bsdus pa las /
yid kyis ri mo bteg nas ni / /
rdo rje srad bu'am gzhan yang rung / /
phyir rung nang du zhugs kyang ni / /
dam tshig 'gal bar mi 'gyur ro / /
zhes gsungs pa yin no / /
de'i 'og tu slob dpon kyang slob dpon 'jug pa dang 'byung ba'i rim pas dgye bar bya'o / /
tshon dgye ba'i cho ga'i rim pa'o / /
mi bskyod pa bdag por gyur pa'i dus su ni /
shar phyogs kyi sa'i cha ni dkar po'o / /
lho phyogs kyi sa'i cha ni ser po'o / /
nub phyogs kyi sa'i cha ni dmar po'o / /
byang phyogs kyi sa'i cha ni ljang gu'o / /
rdo rje'i thig gi mthar thug pa'i nang snying po'i dkyil 'khor dbus ma ni sngon po'o / /
der dbus ma ni sna tshogs pad+ma dang nyi ma'i dkyil 'khor la gnas pa'i rdo rje kha gyes pa sngon po 'bar ba dang bcas pa bri bar bya'o / /
shar phyogs kyi char ni sna tshogs pad+ma'i zla ba'i dkyil 'khor la gnas pa'i 'khor lo'o / /
lho dang nub dang byang gi phyogs su sna tshogs pad+ma la gnas pa'i nyi ma'i dkyil 'khor gyi steng du rin po che cha dgu sngon po dang pad+ma dmar po dang /
ral gri ste mtshan ma 'di dag bri bar bya'o / /
me dang bden bral dang rlung dang dbang ldan gyi mtshams rnams su sna tshogs pad+ma la gnas pa'i zla ba'i dkyil 'khor la mig 'bras sngo ba'i spyan dang /
rdo rje sngon po dang /
pad+ma dmar po ni kha bye ba sdong bu dang bcas pa dang /
ut+pal sngon po 'dri'am 'drir gzhug go / /
phyi'i dkyil 'khor gyi me la sogs pa'i mtshams rnams dang /
shar sgo'i ngos gnyis su sna tshogs pad+ma la gnas pa'i zla ba'i dkyil 'khor gyi steng du /
me long dang /
pi wang dang /
dung chos dang /
pad+ma'i snod dang /
ras sna tshogs dang /
chos 'byung ba'i phyag rgya bri'o / /
shar sgor sna tshogs pad+ma la gnas pa'i nyi ma'i dkyil 'khor la thob /
de bzhin du lho sgor dbyig pa /
nub sgor pad+ma dmar po / /
byang sgor rdo rje bri bar bya'o / /
tshon dgye zin pa dang khrus byas la gos gtsang ma gon te /
yang phyi dro'i dus su dkyil 'khor gyi khang par zhugs la /
tshon lhag ma de rnams de kho na nyid gsum yi ge muH'i mtha' dang bcas pas gshegs su gsol / /
tshon gyi snod skye bo med pa'i sa phyogs su bzhag nas /
dkyil 'khor gyi phyi rim pa'i lci bas byugs la spos chu dri zhim pos kyang byugs te de nyid du me tog sil ma bkram par bya'o / /
de'i rjes la gdugs dang rgyal mtshan dang ba dan la sogs pa'i yo byad bre ba dang /
bum pa dgod par byas te /
rnam par rgyal ba'i bum pa ni dkyil 'khor gyi phyi rol gtso bo'i g.yas kyi char gzhag go / /
bum pa gzhan rnams ni 'bar ba'i phreng ba'i phyi rol gyi grwa bzhir gzhag go / /
yang bum pa gzhan zhig la bdud rtsi thab sbyor gyi sngags bzlas la ku sha'i khres chung dang bcas pa ni bsang gtor bya ba'i phyir dkyil 'khor gyi sgo logs su gzhag par bya'o / /
bum pa de rnams las chu nyung zad nyung zad blangs te /
mchod yon gyi snod du blugs la /
mchod yon gyi snod de yang bdag dang slob ma dbang bskur bar bya ba'i don du rnam par rgyal ba'i bum pa'i khar gzhag go / /
de nas mchod pa rgya chen po byas la phyogs mtshams bzhir mar me brgyad gzhag pa dang /
de nas lhag pa'i spos snod spos dri zhim pa dang bcas par gzhag par bya'o / /
de nas slob dpon cho ga bzhin du rgyan thams cad kyis brgyan la /
dkyil 'khor gyi shar gyi sgor stan nang tshangs can la lha la mngon par phyogs pas 'dug ste /
dkyil 'khor bsgrub pa brtsam par bya'o / /
de'i rim pa ni 'di yin no / /
rgyud las ji ltar bshad pa lta bu'i phyi'i rig pa dang lhan cig dkyil 'khor bsgrub par bya'o / /
de med na yid kyis bsgom par bya'o / /
de yang dang por re zhig slob dpon gyi ting nge 'dzin gsum gyi sbyor ba dang ldan pas rang gi rdo rje dang /
chu skyes yang dag par sbyor ba'i sgras nam mkha' la bzhugs pa'i de bzhin gshegs pa rnams blos rang gi nang du bcug nas slar yang dkyil 'khor gyi 'khor lo lta bur rang gi lus las byung nas nam mkha' la khyab par spro bar bya'o / /
de nas slar yang bkug la dkyil 'khor gyi ngos su gzhag par bya'o / /
de nas gshin rje gshed la sogs pas bgegs bskrad la /
rdo rje ra ba la sogs pa rnam par bsgoms nas /
de'i rjes la dkyil 'khor gyi ngos la bzhugs pa yi ge dzaHsa dgug pa dang /
hU~M gis dkyil 'khor gyi dbus su rang rang gi mtshan mar gzhug pa dang /
de bzhin du baM gis brtan par bya ba dang /
hoHsa mnyes par byas nas nye bar bsgrub pa la sogs pas byin gyis brlab par bsam par bya'o / /
de'i rjes la mchod yon dang me tog la sogs pa'i mchod pa yi ge gsum gyis mngon par bzlas pa dang /
ras zung re de bzhin du mngon par bzlas pa lha re re zhing dbul ba dang /
nang gi mchod pa yang byas nas /
rdo rje dril bu dkrol zhing bstod pa bya ste /
mi bskyod rdo rje ye shes che / /
rdo rje dbyings ni mkhas chen po / /
rdo rje gsum mchog dkyil 'khor gsum / /
rdo rje dbyings la phyag 'tshal lo / /
rnam par snang mdzad dag pa che / /
rdo rje zhi ba dga' chen po / /
rang bzhin 'od gsal mchog gi mchog /
ston pa rdo rje khyod phyag 'tshal / /
rin chen rgyal po rab tu zab / /
rdo rje nam mkha' dri ma med / /
rang bzhin dag pa gos pa med / /
rdo rje sku la phyag 'tshal lo / /
rdo rje mi 'chi rgyal po che / /
mi rtog nam mkha' rdo rje 'dzin / /
'dod chags pha rol phyin pa brnyes / /
rdo rje gsung la phyag 'tshal lo / /
don yod rdo rje rdzogs sangs rgyas / /
bsam pa thams cad rdzogs mdzad pa /
rang bzhin dag pa nyid las byung / /
rdo rje sems dpa' phyag 'tshal lo / /
de ltar bstod pa byas nas dkyil 'khor gyi 'khor lo dang bdag nyid bdud rtsi myang bar bya'o / /
de nas sgrub pa'i grogs mchog dkyil 'khor du bzhag la phyir byung ste /
bza' ba dang bca' ba sna tshogs nya dang sha la sogs pa dang bcas pa'i gtor ma rgya chen po rang rang gi phyogs kyi gtor ma'i sngags mngon par bzlas la phyogs skyong rnams la phul nas /
yang dkyil 'khor gyi khang par zhugs te /
rdo rje hU~M mdzad kyi sbyor ba dang ldan pas dkyil 'khor la phyag byas la /
rdo rje dril bu dkrol zhing slob ma dang lhan cig bskor ba lan gsum bya'o / /
yang phyir byung la nang par gyi dus su rgyas pa'i sbyin sreg bya ste /
de bzhin nang par rgyas par bya / /
zhes bshad pa'i phyir ro / /
slar yang zhugs te 'og nas bshad pa'i cho gas rjes su gnang ba'i dbang bskur ba'i mthar thug pa'i 'jug pa'i cho ga bcom ldan 'das bdag po las thob par blos bsam par bya'o / /
'dod chags che las byung de nyid / /
'khor lo gzugs brnyan lta bur ni / /
shes par byas la dkyil 'khor du / /
slob ma gzhug par bya ba'i phyir / /
bcom ldan bdag por gsol ba gdab par bya'o / /
nam mkha' las byung mtshan ldan phyir / /
thog ma tha ma med pa'i mchog / /
rdo rje sems dpa' che rang bzhin / /
rdo rje sems dpa' deng grub mdzod / /
kun mchog dngos grub chen po ste / /
dbang phyug chen po lhag pa'i lha / /
rdo rje 'dzin pa kun gyi rgyal / /
mi 'gyur mchog tu bdag grub mdzod / /
nyes pa mi mnga' rtag pa khyod / /
'dod chags kun gyi rjes chags pa / /
'dod chags chen po dga' ba che / /
bcom ldan de nyid kyis grub mdzod / /
shin tu dag pa kun gyi mchog /
gdod nas grol ba de bzhin gshegs / /
kun du bzang po kun bdag nyid / /
byang chub sems dpa' bdag grub mdzod / /
dngos grub chen po kun gyi mchog /
dbang phyug chen po'i phyag rgya mchog /
grub pa'i rdo rje cher bstod pa / /
rdo rje snyems bdag bdag mdzod cig / /
sems can kun gyi yid khyab cing / /
sems can kun gyi snying la zhugs / /
sems can kun gyi yab gyur nyid / /
'dod chags dam tshig mchog gyur pa'o / /
bden pa gang gis ye shes mchog /
shes rab thabs bdag dkyil 'khor yin / /
bden pa de yis mgon bdag la / /
khyod kyi 'dod pa rab rdzogs shog /
chos rnams gzugs brnyan lta bu ste / /
dag cing gsal la rnyog pa med / /
gzung du med cing brjod du med / /
rgyu dang las las kun du byung / /
de bzhin nyid las nges par skyes / /
bden pa 'di yis dkyil 'khor du / /
gzugs brnyan gsal bar slob ma rnams / /
kun gyis dri ma med mthong shog / /
ces bden pa bsgrag par bya'o / /
slob ma re re zhing yang rgyan thams cad kyis brgyan la gos dmar po bskon pa dang /
yi ge gsum gyis byin gyis brlabs pa'i dar dmar pos gdong g.yogs shing /
mgo la me tog gi phreng ba dkris pa lag na me tog gi phreng ba thogs pa yol ba'i bar du bzhag la dkyil 'khor gyi khang pa'i sgor gzhag pa'i bum pa'i chus bsang gtor byas nas /
slob ma la 'dug pa khyod su yin zhes dri bar bya'o / /
slob mas kyang sdug pa bdag ni skal ba bzang po'o zhes brjod par bya'o / /
de nas slob ma de'i snying gar rdo rje bzhag nas 'og nas bshad pa'i rnal 'byor gyi sems bskyed par bya ste /
oM sar+b+ba yo ga tsit+ta u t+pA da yA mi /
su ra te sa ma ya s+t+waM ho / /
sid+d+hi badzra ya thA su khaM /
deng khyod de bzhin gshegs pa thams cad kyis byin gyis rlabs kyi /
de bzhin gshegs pa thams cad kyi mchog tu gsang ba 'di /
khyed kyis dkyil 'khor du ma zhugs pa rnams la smra bar ma byed cig /
dad pa dang mi ldan pa rnams la yang ma yin no zhes brjod par bya'o / /
dzaHhU~Mzhes brjod pa 'dis kyang slob dpon gyis slob ma dgug pa dang gzhug par bya zhing /
A khaM bI ra hU~M /
zhes bya ba'i sngags kyang brjod par bya'o / /
dam tshig gi mchog 'dzin du gzhug par bya ba'i phyir slob ma de dkyil 'khor gyi shar sgo'i mdun du bzhag la /
deng khyod de bzhin gshegs pa thams cad kyi rigs su zhugs kyis /
ngas khyod la ye shes gang gis de bzhin gshegs pa thams cad kyi dngos grub kyang thob na /
dngos grub gzhan lta smos kyang ci dgos te /
de lta bu'i ye shes bskyed par bya yi /
khyod kyis dkyil 'khor chen po ma mthong ba rnams la ma smra shig /
dam tshig nyams par gyur ta re / /
zhes brjod la slob ma'i snying gar rdo rje bzhag la /
oM rdo rje sems dpa' deng khyod kyi / /
snying la yang dag zhugs par 'gyur / /
gal te tshul 'di smras na ni / /
de ma thag tu dral te gshegs / /
zhes brjod nas bdud rtsi lnga pad+ma'i snod du bzhag ste /
yi ge gsum gyis byin gyis brlabs la ji lta ba bzhin du bsgoms te /
'di ni khyod kyi dmyal ba'i chu / /
dam tshig 'das na sreg par byed / /
dam tshig bsrung na dngos grub ste / /
rdo rje bdud rtsi'i chu 'thungs shig /
oM badzra u da ka Tha Tha Tha /
zhes brjod de slob ma 'thung du gzhug go / /
slob dpon gyis slob ma la dam bca' ba brtan par gyur pa'i phyir /
'og nas bshad pa 'di yang brjod do / /
deng phyin chad khyod kyi phyag na rdo rje nga yin gyis /
ngas 'di byos shig ces bsgo ba gang yin pa de yang bya dgos so / /
khyod kyis nga la brnyas par ma byed cig / /
mi bde ba ma spangs par khyod dus byas nas dmyal bar ltung bar gyur ta re zhes smras la /
de nas slob ma la 'di skad du /
de bzhin gshegs pa thams cad kyis byin gyis rlobs la rdo rje sems dpa' dbab par gyur cig ces smros shig ces bsgo la /
slob ma'i snying gar laM las byung ba'i dbang chen gyi dkyil 'khor zur bzhi pa kha dog ser po rdo rje rtse gsum pas mtshan pa dbus su yi ge hU~M gnas pa bsgom mo / /
lkog mar yang baM las byung ba'i chu'i dkyil 'khor zlum po kha dog dkar po bum pas mtshan pa la /
dbus na yi ge a gnas par bsgom mo / /
spyi bor yi ge yaM las byung ba'i rlung gi dkyil 'khor gzhu'i dbyibs can kha dog sngon po ba dan gyis mtshan pa la dbus su yi ge ha gnas par bsam mo / /
slob ma'i rkang pa'i 'og tu yang yi ge dz+nyaiM 'od zer 'bar ba dang bcas pa bsams la /
de'i yang 'og tu rlung gi dkyil 'khor gyi steng na raM las byung ba'i me'i dkyil 'khor gru gsum kha dog dmar po bsams nas /
dril bu dkrol zhing /
A be sha ya s+t+waM b+ha ya /
ra ra ra ra /
tsA la ya /
hU~M ha a dz+hai zhes brjod par bya'o / /
slob ma de'i lce la yi ge hrIHdmar po bsams la /
de 'od dpag tu med pa'i skur bsams nas babs par gyur pa dang /
'dod chags rdo rjer de gnas pa la /
rdo rje dge ba dang mi dge ba smros shig ces dris nas /
oM tiSh+Tha badzra zhes bya ba 'dis slob ma de brtan par bya'o / /
de nas pra tIts+tsha badzra hoH /
zhes brjod de /
me tog gi phreng ba dkyil 'khor du dor la /
de blangs nas pra ti gr-ih+NA twa mi maM satwa ma hA ba la /
zhes bya ba 'dis slob ma'i mgo bo la bcings nas /
de'i mig gnyis su yi ge oM 'od zer dang bcas pa bsams la /
rdo rje sems dpa' deng khyod kyi / /
mig 'byed par ni brtson par mdzad / /
mig ni thams cad 'byed mdzad de / /
rdo rje'i mig ni bla na med / /
ces bya ba'i tshigs su bcad pa brjod la /
gdong g.yogs bkrol nas dkyil 'khor gyi bdag po nas bdud rtsi thab sbyor gyi bar du bstan par bya'o / /
de la lha rnams kyi mtshan ma'am /
mtshan ma dang nye bar me tog gi phreng ba gang du babs pa de'i rnal 'byor sbyin par bya'o / /
yang na slob ma gang la dad pa de'i sbyor ba sbyin par bya'o / /
slob ma gzhug pa'i cho ga'o / /
da ni dbang bskur ba yin te /
de'i rim pa ni 'di yin no / /
sngar bshad pa'i rnam par rgyal ba'i bum pa la gzhag pa'i snod la gnas pa'i chus slob ma rnam par snang mdzad du bsgoms pa'i spyi bor /
oM badzra a b+hi Shiny+tsa /
zhes zlos shing dbang bskur ba ni chu'i dbang bskur ba'o / /
gser la sogs pa khams kyi rang bzhin las byas pa'am /
'bur du brkos pa'am /
ri mo bris pa'i cod pan de ma 'byor na ras las byas pa de'i spyi bor bzhag la /
lag pas 'dzin du bcug gnas spyi bo der mi bskyod pa bum pa bsnams pa bsam zhing /
rig pa du mas kyang slob ma la dbang bskur ba bsam par bya ba ni cod pan gyi dbang bskur ba'o / /
de'i snying gar rdo rje bzhag la de yang lag pas 'dzin du bcug nas de'i spyi bor mi bskyod pa bum pa bsnams pa bsams nas /
sangs rgyas kun gyi rdo rje'i dbang / /
de ring khyod la bskur bar gyur / /
sangs rgyas kun du rab grub phyir / /
rdo rje 'di ni khyod kyis long / /
zhes brjod pa ni rdo rje'i dbang bskur ba'o / /
de'i rang gi gdod ma'i lha'i rnal 'byor byin la slob ma rdo rje dang dril bu dag 'khyud pa'i tshul gyis 'dzin du bcug la /
oM badzra a d+hi pa ti s+t+waM a b+hi Shiny+tsA mi /
tiSh+Tha badzra sa ma ya s+t+waM /
zhes brjod par bya ste /
'di ni bdag po'i dbang bskur ba'o / /
de'i spyi bor lag pa bzhag la /
oM badzra satwa s+t+waM a b+hiShi ny+tsa mi badzra nA maHa b+hiShe ka ta /
kye che ge mo rdo rje zhes ming gi dbang bskur bas /
rang gi dngos kun gang gang snang / /
gtso bo de ni rnam par rgyal / /
rang bzhin gyis ni chos dag pas / /
sangs rgyas ye shes gang yin de'o / /
zhes slob ma la bsgo bar bya ba ni ming gi dbang bskur ba'o / /
rig pa'i dbang bskur ba'i rnam par dag pa ni 'di lta ste /
chu'i dbang bskur ba ni /
me long lta bu'i ye shes kyi bdag nyid can /
mi bskyod pa'i rnam par dag pa'o / /
cod pan gyi dbang bskur ba ni mnyam pa nyid kyi ye shes kyi bdag nyid can rin chen 'byung ldan gyi'o / /
rdo rje'i dbang bskur ba ni so sor rtog pa'i ye shes kyi bdag nyid can 'od dpag tu med pa'i'o / /
bdag po'i dbang bskur ba ni bya ba sgrub pa'i ye shes kyi bdag nyid can don yod par grub pa'i'o / /
ming gi dbang bskur ba ni /
ma rig pa 'gags nas rig pa'i khams dang /
rig rnam par dag pa chos kyi dbyings kyi ye shes kyi bdag nyid can rnam par snang mdzad kyi rnam par dag pa yin no / /
de'i rjes la gal te phyir mi ldog pa'i dbang bskur bar mi byed na /
rig pa'i dbang bskur ba la yang rdo rje'i brtul zhugs dang /
lung bstan pa dang /
dbugs dbyung ba sbyin par bya'o / /
yang na rig pa'i dbang bskur ba tsam byed na /
de'i tshe de'i rjes la rdo rje'i brtul zhugs kho na tsam sbyin par bya ba la phyir mi ldog pa'i dbang bskur ba'i dus su ni 'di la lung bstan sbyin par bya'o / /
de la rdo rje'i brtul zhugs ni 'di yin te /
'di de sangs rgyas thams cad nyid / /
rdo rje sems dpa'i lag na gnas / /
khyod kyis kyang ni rtag tu bcang / /
rdo rje sems dpa'i brtul zhugs brtan / /
zhes brjod la rdo rje slob ma 'dzin du bcug la sngags 'di brjod du gzhug ste / /
oM sar+b+ba ta thA ga ta sid+d+hi badzra sa ma ya tiSh+Tha e Sha s+t+waM d+ha ra yA mi hi hi hi hi hi hU~M /
de nas /
thog mtha' med pa'i sems dpa' ni / /
rdo rje sems dpa' dga' ba che / /
kun du bzang po kun bdag nyid / /
rdo rje snyems tshul bdag po'i bdag / /
ces brjod cing 'dis rdo rje 'dzin du gzhug go / /
de'i rjes la rdo rje dril bu 'dzin du bcug la /
'di de sangs rgyas thams cad kyi / /
shes rab sgra yi rjes 'gror bshad / /
khyod kyis kyang ni rtag tu bcang / /
byang chub mchog tu rgyal ba bzhed / /
ces bya ba 'dis 'dzin du bcug pa ste chos kyi tshul nyid du 'dis dkrol bar bya'o / /
srid pa ngo bo nyid kyis dag / /
ngo bo nyid kyis srid bral byas / /
ngo bo nyid dag sems dpa' mchog / /
srid pa'i mchog ni byed par 'gyur / /
zhes bya ba ni rdo rje'i brtul zhugs so / /
de la khu tshur g.yon pas chos gos kyi mtha' nas bzung ste /
snying gar bzhag la lag pa g.yas pa mchog sbyin par byas nas /
slob dpon dang de bzhin gshegs pas lung bstan par bya ste /
'di ni ngas khyod lung bstan pa / /
rdo rje sems dpa' de bzhin gshegs / /
srid pa mchog gi sgrub pa'i phyir / /
srid pa'i ngan 'gro nyid las bton / /
kye de bzhin gshegs pa rdo rje che ge mo zhes bya ba /
sid+d+hi b+hu ra b+hu ba swaH /
'di yis dbang bskur gyur pa yi / /
sngags pa 'gro ba kun gyi bdag /
bla na med pa'i byang chub tu / /
bde gshegs kyis kyang lung bstan mdzad / /
ces bya ba'i tshigs su bcad pa ni lung bstan pa'o / /
de nas der tshigs su bcad pa 'di dag gis dbugs dbyung ba sbyin par bya ste /
mchog gsang dkyil 'khor dam pa ni / /
mthong ba dang ni zhugs gyur pas / /
sdig pa kun las nges grol bar / /
khyed rnams deng nyid legs par gnas / /
bde chen thag pa 'di las ni / /
slar khyod 'chi ba yod min te / /
mi tshugs pa dang mi sod pas / /
cis kyang mi 'jigs dga' bar gyis / /
srid pa shin tu dag pa'i phyir / /
srid pa'i sdug bsngal las khyod 'das / /
srid pa shin tu grub pa'i phyir / /
ston pa'i mchog tu gyur pa yin / /
dam tshig sdom pa grub pa 'di / /
rtag tu khyod kyis bsrung bar bya / /
sangs rgyas kun gyis mthun par gsungs / /
dam pa rtag pa'i bka' yin no / /
gang zhig bskyed pa tsam gyis ni / /
sangs rgyas nyid du dogs med pa'i / /
byang chub sems ni btang mi bya / /
phyag na rdo rje gang yin pa'o / /
dam pa'i chos ni mi spang zhing / /
nam yang dor bar mi bya'o / /
mi shes pa'am rmongs pa yis / /
tshul chen bstan par mi bya'o / /
bdag nyid yongs su spangs nas su / /
dka' thub kyis ni ma gdungs shing / /
ci bde bas ni bde bar gzung / /
'di ni ma byon rdzogs sangs rgyas / /
rdo rje dril bu phyag rgya rnams / /
nam yang yongs su mi dor zhing / /
slob dpon smad par mi bya ste / /
'di ni sangs rgyas kun dang 'dra / /
sangs rgyas kun mtshungs blo yis ni / /
slob dpon la ni gang smod pa / /
de ni sangs rgyas kun smad pas / /
rtag tu sdug bsngal 'thob 'gyur te / /
rims dang dug dang dbyig dug nad / /
mkha' 'gro rnams kyis gtses pa dang / /
gdon dang log 'dren gtum po yis / /
bsad nas sems can dmyal bar 'gyur / /
de bas nan tan thams cad kyis / /
rdo rje slob dpon blo gros che / /
dge ba rab tu mi spyoms pa / /
nam yang smad par mi bya'o / /
bla ma la ni gus bcas yon / /
rjes mthun khyod kyis sbyin par bya / /
des ni rims sogs gnod pa rnams / /
phyir zhing 'byung bar mi 'gyur ro / /
rtag tu rang gi dam tshig bsrungs / /
rtag tu de bzhin gshegs pa mchod / /
rtag tu bla ma la yang 'bul / /
'di ni sangs rgyas kun dang 'dra / /
de byin sangs rgyas thams cad la / /
rtag tu byin pa nyid du 'gyur / /
de byin bsod nams tshogs yin te / /
tshogs las dngos grub mchog tu 'gyur / /
gang phyir 'dir ni legs gnas pas / /
deng khyod skye ba 'bras bur bcas / /
dam tshig lha rnams kun mnyam par / /
deng khyod gyur par the tshom med / /
sangs rgyas rdo rje 'dzin bcas pa / /
kun gyis deng khyod dbang bskur bas / /
khams gsum gyi ni rgyal po che / /
rgyal po'i bdag por brtan pa yin / /
deng ni bdud las rnam rgyal te / /
grong khyer mchog tu rab zhugs pa / /
khyed rnams kyis ni sangs rgyas nyid / /
de nyid thob par the tshom med / /
de ltar yid ni rab dang rdo rje nyid du gyis / /
rang gi dam tshig mi zad bde bskyed brten par gyis / /
deng ni 'gro la myur bde rdo rje sems dpa' dang / /
rab tu mnyam zhing rtag pa nyid du rtogs par 'gyur / /
de nas de'i rjes la tshigs su bcad pa 'di dag gis chos bshad par bya ste / /
snying po bsnyen pa sogs bshad pas / /
phyag rgya chen por byin brlabs la / /
dam tshig 'dod pa'i gzugs sogs kyis / /
ma chags gsang sngags yang dag bzla / /
rang rig pa yi ngo bo nyid / /
phyogs bcur dus gsum bzhugs pa ste / /
rang gi lha yi sbyor ba yis / /
bdag dang gzhan la mchod par bya / /
dka' thub sdom pa mi zad pa / /
brten pas 'grub par mi 'gyur gyi / /
sku gsung thugs byung mkha' las skyes / /
nang gi mngon par shes pas 'grub / /
de bas sangs rgyas sems dpa' mchog /
sngags kyi spyod mchog spyod pa rnams / /
chos kyi yi ge mchog thob pa / /
'dod pa thams cad bsten pas so / /
bde dang sdug bsngal gnyis bdag can / /
'dod pa'i yon tan lnga rnams bsten / /
ye shes don gnyer 'dod chags can / /
sbyor bas bsgrubs na myur du 'grub / /
sku gsung thugs ni yang dag 'grub / /
gang gzhan sman par bshad pa ni / /
sngags kyi bzlas pas 'grub par 'gyur / /
sku gsung thugs ni bsgoms pas so / /
zhes bya ba ni chos bshad pa'o / /
de kho na nyid kyi rdo rje gzung ba dang / /
chos kyi dril bu dkrol ba la sogs pa shes par bya ba'i phyir / /
de nyid kyi ni rdo rje gzung / /
chos kyi dril bu dkrol bar bya / /
byin gyis brlabs nas snying po bzla / /
zhes bya ba de ni 'di yin no / /
rig pa'i dbang bskur ba'i cho ga'o / /
da ni phyir mi ldog pa'i dbang bskur ba ste /
de'i rim pa ni 'di yin no / /
slob mas phyag byas la / /
byang chub rdo rje sangs rgyas kyis / /
mchod chen ji ltar stsal ba bzhin / /
bdag kyang rab tu bskyab pa'i phyir / /
nam mkha'i rdo rje bdag la stsol / /
zhes bya ba'i tshigs su bcad pas gsol ba gdab pa'o / /
de'i 'og tu yo byad 'byor na / /
gdugs dang rgyal mtshan gdags pa dang /
'khor lo dang /
dung la sogs pa dbang bskur ba'i rdzas rnams nye bar bsams la /
snga ma bzhin du slob ma sgor seng ge'i stan la gzhag pa'i stan nang tshangs can la 'dug tu bcug ste /
steng nas bla re bre ba dang rgyan thams cad kyis brgyan par bya'o / /
de dag ma 'byor na sna tshogs pad+ma 'dab ma brgyad par khri'u dang stan bzhag la rang gi lha'i sbyor ba dang ldan par bzhag la / /
ye shes sems dpa'i thugs ka nas byung ba'i 'od zer las /
dkyil 'khor gyi 'khor lo lta bu'i de bzhin gshegs pa nam mkha' khyab par byung ba rnams kyis phyag na bum pa bsnams shing /
gdugs dang rgyal mtshan dang /
ba dan la sogs pas dbang bskur bar mdzad par bsams la /
slob dpon gyis /
rdo rje chen po'i dbang bskur ba / /
khams gsum gyis ni phyag byas pa / /
gsang ba gsum gyi gnas las byung / /
sangs rgyas kun gyis sbyin par bya / /
zhes bya ba'i tshigs su bcad pa brjod par bya'o / /
de nas dkyil 'khor gyi de kho na nyid bstan par bya ste /
dkyil 'khor zhes bya gang bshad pa / /
yid ni dkyil 'khor dam pa yin / /
gzhal yas khang ni ye shes te / /
sems kyi brtsegs pa bsgreng ba yin / /
phyi yi gru bzhi ba gang yin / /
tshad kyis mnyam nyid gyur ba yin / /
byams pa la sogs sems gang yin / /
thig bzhi zhes ni bshad pa yin / /
chos kyi sbyor ba rjes dran nyid / /
gang de rdo rje'i thig tu bshad / /
lta ba kun las rnam grol ba / /
ye shes thig tu bshad pa yin / /
tshul khrims sogs kyi dam pa ni / /
gang yin rgyan du bshad pa yin / /
dad dbang la sogs sems gang yin / /
ra ba lngas ni yang dag byung / /
rnam par thar pa bzhi po ni / /
sgo rnams su ni yang dag bshad / /
yang dag spong ba bzhi po ni / /
rta babs rnams dang ka bar byung / /
dran pa nyer gzhag bzhi po ni / /
khyams rnams bzhi por shes par bya / /
rdzu 'phrul rkang pa bzhi po ni / /
de ni sgo khyud rnam bzhi yin / /
byang chub yan lag bdun pa yin / /
phreng ba me tog chun brgyan pa /
'phags lam yan lag brgyad pa ni / /
ka ba brgyad ces bya bar bshad / /
sgrib pa gnyis las rnam grol zhing / /
ting 'dzin ye shes kyis brtags pa / /
lam gyi ye shes khyad par rnams / /
rnga yab ces ni yang dag bshad / /
nyon mongs thams cad nges gcod cing / /
nyon mongs 'phrog pas dra ba ste / /
yang dag gcod cing spong ba nyid / /
sel ba'i spong ba la gnas pa / /
tshogs gnyis kyi ni sbyor ba nyid / /
nyon mongs pa yi phyed 'phrog pa / /
dra ba phyed ces bya bar bshad / /
ces bya ba ni dkyil 'khor gyi de kho na nyid bsgrag par bya'o / /
phung po lnga ni mdor bsdus na / /
sangs rgyas lngar ni rab tu bshad / /
rdo rje skye mched nyid dag kyang / /
byang chub sems dpa'i dkyil 'khor mchog / /
sa ni spyan zhes bya bar bshad / /
chu yi khams ni mA ma kI /
me ni gos dkar mo ru bshad / /
rlung ni sgrol mar rab tu bsgrags / /
gti mug gti mug longs spyod pas / /
gti mug zad phyir gshin rje gshed / /
de nas lus mthar byed pa ste / /
des na shes bya mthar byed 'gyur / /
nyes pa nyes pa longs spyod pas / /
nyes pa zad phyir shes mthar byed / /
des na sems ni mthar byed de / /
des na nyon mongs mthar byed 'gyur / /
'dod chags 'dod chags longs spyod pas / /
'dod chags zad pas pad mthar byed / /
des na chags pa mthar byed de / /
de bzhin snyoms 'jug mthar byed 'gyur / /
nyon mongs kun zad gang yin dang / /
de bzhin las ni thams cad zad / /
sgrib pa kun zad ye shes ni / /
bgegs mthar byed ces bya bar bshad / /
ces bya ba ni lha'i de kho na nyid do / /
phyir mi ldog pa'i dbang bskur ba'i rim pa'o / /
de'i 'og tu rjes su gnang ba'i dbang bskur ba sbyin par bya ste /
ji lta ji ltar 'dul 'gyur ba'i / /
de lta de ltar chags la sogs / /
gtsang bas sems can don byed do / /
nyin re zhing ni thun bzhi ru / /
ting 'dzin gsum gyi sbyor ldan pas / /
gyur nas thun mong cig shos kyi / /
dngos grub thob pa bsgrub par bya / /
zhes brjod par bya'o / /
de nas ji skad du bshad pa'i mtshan nyid can gyi gzungs kyi dkyil 'khor du bcug la /
de dang lhan cig gsang ba'i mchod pa byas nas / /
thub pa'i dbang tshogs rdo rje'i mthar / /
yang dag 'bab ste bde mchog ste / /
thu bo tha ma min par bsdam / /
snod gyur sgor ni nges par dbab / /
brtan pa'i blo ldan snod kyis kun / /
rnam snang bdag nyid can 'thungs la / /
sna tshogs bzhin te sna tshogs 'gyur / /
kye ma shin tu bden tshig brjod / /
gzungs 'di shin tu yid 'ong ste / /
brtan byar sangs rgyas rnams kyis brtags / /
rdo rje 'khor lo'i rab sbyor bas / /
bdud rtsi'i bdag nyid can bde spyad / /
rdo rje skyil krung nyid dang sems / /
nor ldan khongs su gtogs par lta / /
de ltar slob dpon gyi shes rab dang 'dus pa'i rgyur gyur bas de kho na nyid nye bar mtshon par bya'o / /
de yang de bzhin no zhes bya ba yang bstan par bya ste / /
'di dag ni gsang ba'i dbang bskur ba dang / /
shes rab ye shes kyi dbang bskur ba'o / /
de'i rjes la dkyil 'khor gyi khang ba nas phyir byung la ji skad du bshad pa'i zhi ba'i sbyin sreg byas nas / /
slar yang dkyil 'khor gyi khang bar zhugs nas /
shar sgor 'dug la mchod pa rgya chen po byas te /
bstod pa yang byas nas /
yi ge gsum tha ma muHdang bcas pas gshegs su gsol bar bya'o / /
tshon rtsi yang phyags nas snod gtsang mar bzhag la rgya mtshor 'bab pa'i chu bor dor bar bya'o / /
de nas oM a kA ro mu khaM sar+b+ba ng+ng+harmA NAM A d+ya nu t+pan+na twAta ces bya ba'i sngags brjod cing dkyil 'khor gyis gzhi byug pa'am byug tu gzhug par bya'o / /
de'i rjes la gtor ma rgya chen po byas la / /
gtor ma'i sngags kyis sbyin par bya'o / /
'khor lo 'dri ba'i cho ga bris pa las /
bdag gis bsod nams dri med gang bsags pas / /
des ni 'gro ba ma lus 'di dag kun / /
rgyal ba'i go 'phang myur du thob par shog / /
de bzhin blo gros rno zhing 'gro ba rnams / /
srid pa'i rgya mtsho las ni 'don pa dang / /
sngags pa ma lus gsang sngags tshul gyis ni / /
yang dag man ngag legs par thob par shog / /
dkyil 'khor bri ba'i cho ga slob dpon bsod snyoms pas mdzad pa rdzogs so // //
sgra bsgyur gyi lo tsA ba chen po dge slong rin chen bzang pos bsgyur ba'o //
[ ]
