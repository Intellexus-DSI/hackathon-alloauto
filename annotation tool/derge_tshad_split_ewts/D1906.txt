@## / /
rgya gar skad du /
bi Sha da pa da saM gra ho nA ma pra tiSh+ThA bi d+hi /
bod skad du /
rgya che ba'i tshig bsdus pa zhes bya ba rab tu gnas pa'i cho ga /
dpal 'jam pa'i rdo rje la phyag 'tshal lo / /
dbang po'i mtshon gyi rnam pa mtshungs / /
mchog tu dga' bas mdzes pa yi / /
shes rab zab mo dang ldan pa / /
'jam pa'i rdo rje 'khor lor bcas / /
btud nas kA tsar mngon brjod pas / /
sna tshogs slob dpon bzhed rig cing / /
sna tshogs rgyud kyi rjes 'brangs nas / /
rgyas shing gsal bas 'jigs rnams la / /
nyung zhing gsal ba'i rjes 'brangs pa / /
de la shes rab ldan pa dag / /
bde blag 'jug par bya ba'i phyir / /
rab gnas cho ga brjod par bya / /
sku gzugs rab gnas ma byas la / /
mchod dang phyag 'tshal gsol ba ni / /
sngags kyis dman pa'i sbyin sreg gi / /
thal ba 'bras med ji bzhin no / /
rab tu mi gnas chos rnams la / /
'dir ni gang du rab gnas ni / /
'jig rten rjes 'jug la bstan nas / /
rgyal ba rnams kyis rab gnas gsungs / /
gang du sku gzugs grub nas ni / /
yun ring gnas shing ma mchod pa / /
ji srid mchod pa'i 'os ma gyur / /
der ni legs pa ma yin 'byung / /
rtag tu cho ga ma tshang ba'i / /
rab gnas bya ba smad pa nyid / /
tshe 'dir sdug bsngal che 'byung zhing / /
'jig rten pha rol 'jigs pa che / /
de phyir dngos grub 'dod pa yis / /
bdag nyid nus pas 'chad 'gyur gyi / /
cho ga'i bya ba'i rim pa yis / /
rab tu 'bad de bya ba nyid / /
zla ba drug dang gza' bzhi dang / /
tshes ni bdun du bstan pa nyid / /
rab gnas las la nges bstan pa / /
rgyud skar rnams ni bcu bzhi'o / /
dgun tha dpyid ra dpyid tha dang / /
dbyar zla ra 'bring dgun zlar / /
gza' ni phur bu lhag pa dang / /
pa sangs bzhi pa zla ba'o / /
tshes ni lnga dang bdun nyid dang / /
de bzhin gnyis dang bcu pa dang / /
gsum pa dang ni zla ba nya / /
bcu gsum rnams te bdun po bzang / /
rgyal dang me bzhi lha mtshams dang / /
snar ma dang ni gro bzhin mgo /
smad dang snron dang snubs dang lag / /
khrums dang de bzhin chu stod do / /
skar ma smad la rab gnas bya / /
der ni shes rab 'phel bar 'gyur / /
nam yang yid la gnas pa yi / /
dngos grub tu ni me bzhis 'gyur / /
lung rnams yongs su shes pa ni / /
snrubs dang gro bzhin gyis yin no / /
lag la skal ba bzang por 'gyur / /
snar ma yis ni nor 'byung 'gyur / /
ri dgas mgo yis zhi bar bstan / /
chu stod kyis ni bu rnams 'tsho / /
khrums kyis yang dag 'phel bar bshad / /
rgyal gyis rtag tu rgyal ba'o / /
snron la dge dang skal ba bzang / /
lha mtshams kyis ni mchog rab ster / /
yang dag skar ma dang mthun pas / /
ji skad bshad pa thams cad bya / /
gsum pa bdun pa drug pa dang / /
bcu dang bcu gcig zla ba rnams / /
dang po lnga pa gsum pa dang / /
tha ma yang ni rnam par spang / /
dgu dang brgyad dang bcu gnyis nyid / /
bzhi dang lnga dang baR+ShaM nyid / /
rnam pa gzhan du byed pa la / /
bzlog pa'i 'bras bu 'byung bar 'gyur / /
sems can dman pa'i dbang mdzad nas / /
zla ba la sogs bzang ba 'di'o / /
mchog gi dbang du mdzad nas ni / /
nges pa nyid ni rigs ma yin / /
de ltar yang / /
dbyar ni dngos grub gnas su 'gyur / /
ston ka rnal 'byor sbyin pa nyid / /
dgun stod sangs rgyas ye shes ster / /
dgun smad 'byor ba kun sbyin byed / /
dpyid ni phun sum tshogs rab ster / /
sos ka rgyal dang zhi ba ster / /
dus rnams kun du sangs rgyas ni / /
rab tu gnas la bzhugs par 'dod / /
de bzhin du mkha' 'gro ma rdo rje gur du yang / /
rtag tu gtsug tor bcing bar bya / /
rtag tu sbyin sreg dgang bar bya / /
rtag tu dkyil 'khor bri bar bya / /
rtag tu sangs rgyas rab gnas bya / /
grub par gyur pa de'i mod la / /
rab tu gnas ba mchog tu 'gyur / /
mi bdag dbang phyug 'khor los sgyur / /
thob pa 'di la the tshom med / /
'di la gza' dang rgyu skar med / /
bgegs dang log 'dren dag kyang med / /
gang zhig yid la ci 'dod pa / /
skye zhing skye bar grub par 'gyur / /
bsrung dang dbang bskur gtor ma bzlas dang dbye ba dang / /
phyir bzlog pa dang dkyil 'khor dang ni sgrub thabs dang / /
btsan thabs sbyor ba dang ni gshegs su gsol ba rnams / /
sangs rgyas rnams kyis de nyid bcu zhes rab tu gsungs / /
slob dpon de nyid 'di dag rig / /
dkyil 'khor 'khor lo'i rnal 'byor ldan / /
sngags dang phyag rgya'i cho ga shes / /
rab tu gnas pa bya bar 'os / /
de nas khrus dang gtsang sbra'i bdag /
rab tu gnas pa byed brtson pa'i / /
slob mas maN+Dal me tog bcas / /
thal mos bla mar gsol ba gdab / /
bdag ni gzhan rnams thams cad kun / /
rab tu bsgral bar 'dod pa yis / /
bgyis pa dang ni bris pa yi / /
sku gzugs ras ris glegs bam dag /
ji ltar nus dang rjes mthun pas / /
'di dag rab gnas bgyi bar 'tshal / /
dgyes pa'i thugs ni kun bskyed nas / /
bdag gi rab gnas mdzad du gsol / /
de ltar don du gnyer nas ni / /
shes rab pha rol phyin legs bltas / /
bdag gis dad pas shes rab kyi / /
pha rol phyin pa 'bum pa bris / /
gang yang dge la rab 'bad pas / /
srung ba lnga la sogs pa bris / /
'bum bu gleng ba'i cho ga bzhin / /
ras ris 'bad pas bris byas shing / /
rgyal ba'i bzhugs gnas mchog gyur pa / /
gtsug lag khang ni yongs rdzogs bgyis / /
rgyal ba'i sku gdung dag gi ni / /
mchod rten bdag gis legs par bsgrubs / /
sangs rgyas gnas kyi tshul du ni / /
dri yi gtsang khang 'bad pas bgyis / /
khron pa kun dga' ra ba dang / /
byug pa'i sku gzugs la sogs dang / /
sangs rgyas kyis ni mang gsungs pa'i / /
lugs ma sogs la rab tu 'bad / /
sems can rnams ni tshim byed pa'i / /
rdzing bu yid du 'ong ba bgyis / /
sems can rnams ni bde byed pa'i / /
dzaM g+hA li ni yongs rdzogs bgyis / /
dar ba'i blo ldan slob ma yi / /
dang por gus pas lan gsum gsol / /
slob ma dag par shes nas ni / /
stegs bu yang dag brtsam par bya / /
gru bzhi pa la khru bzhi pa / /
dpangs kyi tshad ni khru gnyis pa / /
chu shing ka ba sogs ldan pa / /
nyams dga' cho ga bzhin byas nas / /
der ni stan 'jam bde ba la / /
blo bzang rdo rje dril bu 'dzin / /
gtsug tor bcings shing lus chas bzang / /
cho ga bzhin du gtor ma sbyin / /
dbang po rdo rje can ni 'byung po'i tshogs dang bcas / /
gtor ma phul du byung ba 'di bzhes shig /
me dang gshin rje bden bral 'byung po'i bdag /
chu bdag rlung dang nor gyi bdag po dang / /
dbang ldan lha ste 'byung po'i bdag po dang / /
steng gi nyi zla tshangs pa chen po dang / /
lha rnams kun dang gang dag sa steng glu / /
ri yi lha dang gtsang ba'i tshogs bcas la / /
so so so sor phul ba 'di bzhes la / /
rang rang phyogs su legs par bzhugs nas kyang / /
rang gi bu smad mdza' bshes gnyen 'dun bcas / /
nang mi dmag dang dpung bcas thabs cig tu / /
gtor ma me tog bdug pa phul ba 'di / /
dgyes par gsol zhing bsnams te bzhes nas kyang / /
bdag gi las 'di 'bras bu mchis par mdzod / /
rab gnas rtsa ba bkra shis dang / /
dag pa'i chu yi khrus nyid de / /
bum pa lhag par gnas pa ni / /
mtshan nyid ldan pa nyid du bshad / /
de dag grangs ni bcu dgu ru / /
sngon gyi slob dpon rnams kyis bshad / /
de dag nyid dang mnyam bshad pa / /
las kun phyed dang nyi shu'o / /
yang na ji ltar 'byor ba dang / /
mthun par bcu 'am lnga 'am gcig / /
bum pa rnams kyi nang na ni / /
rnam par rgyal ba'i mtshan nyid ldan / /
sor mo bdun gyi tshad kyis ni / /
mgul ba mtho zhing rnam par mdzes / /
mchu 'phyang ba ni sor gnyis so / /
lto ldir mtho ni lnga pa can / /
gal te tshad 'dis dman gyur na / /
sbyin bdag la ni shis pa min / /
baM gyi yi ge las byung ba'i / /
rin chen 'byung gnas cher 'bar ba'o / /
gzhan la nges pa yod min te / /
med na ji ltar mdzes pa'o / /
'bru dang rin chen sman snying po / /
rigs kyi mtshan mas rnam par mdzes / /
nas dang gro dang so ba mchog / /
til dang sran mar mngon brjod pa'o / /
mu tig dngul dang gser zhes bya / /
mu men dang ni byi ru rnams / /
kaN+Da ka ri br-i ha sti / /
de bzhin sa ha de ba dang / /
gzhan gyis mi thub dkar po dang / /
lnga ba dbyug pa'i ut+pa la / /
rdo rje sems dpa'i mtshan ma ni / /
sna tshogs rdo rjer rab tu bsgrags / /
blo dang ldan pas kha dog lnga / /
yang dag ldan par shes par bya / /
mi bskyod pa yi rdo rje ni / /
nag po rtse mo lnga dang ldan / /
'khor lo dkar po rtsibs brgyad pa / /
rnam par snang mdzad mtshan ma'o / /
rin chen 'byung ldan mtshan ma ni / /
rin chen margad cha dgu pa / /
'od dpag med kyi mtshan ma ni / /
'dam skyes dmar po yang dag 'byung / /
de bzhin don yod ral gri ni / /
kha dog sngo bsangs 'od zer bcas / /
spyan ma yi ni spyan zur dag /
mdog sngon mig 'bras bzang po can / /
mA ma kI ni rdo rje sngo / /
dkar mo'i 'dam skyes dmar po'o / /
gser gyi ut+pa la'i mtshan ma / /
sgrol ma'i yin par rab tu bsgrags / /
de bzhin gzugs kyi rdo rje ma'i / /
mtshan ma me long dri med dkar / /
rab mdzes pi wang sngon po ni / /
de bzhin sgra yi rdo rje ma / /
de bzhin dri yi rdo rje ma'i / /
btso ma gser gyi 'od can dung / /
ro yi rdo rje ma'i mtshan ma / /
bcud kyi snod ni dmar po'o / /
de bzhin reg bya rdo rje ma'i / /
mtshan ma kha dog gis brgyan gos / /
chos kyi dbyings ma'i mtshan ma ni / /
de bzhin mdog dkar gru gsum pa'o / /
gshin rje'i dgra yi mtshan ma ni / /
rdo rje tho ba mdog nag po / /
shes rab mthar byed kyi mtshan ma / /
rdo rjes mtshan pa'i dbyug pa dkar / /
pad+ma mthar byed kyi pad+ma / /
mdog dmar du ni rab tu bsgrags / /
bgegs kyi dgra yi rdo rje ni / /
kha gdengs yang dag bstan ji bzhin / /
sna tshogs chu skyes zla dkyil la / /
gtso bo'i mtshan ma bri bar bya / /
shar sogs phyogs su gnas pa'i 'dab ma dmar 'od can / /
rlung dang me yi 'dab ma ser po'i ngo bo ste / /
yi dags bdag dang dbang ldan phyogs kyi chu skyes mdog /
dUr ba dang ni sngo bsangs sna tshogs pad+ma'o / /
rnam snang mdzad dang lha mo bcu'i / /
dkyil 'khor sngar bzhin spro bar bya / /
gzhan ni ji ltar rigs pa bzhin / /
gtum 'od dkyil 'khor la bri bya / /
lnga yi phyogs la mtshan ma bzhi / /
ngos su bdag po'i gdong la bri / /
spyan ma la sogs lha mo bzhi / /
mtshan ma bum pa gcig la bri / /
gzugs kyi rdo rje ma sogs kyi / /
mtshan ma drug ni gcig la'o / /
khro bo gsum gyi mtshan ma ni / /
gcig la'o gcig ni de bzhin gcig / /
bcu yi phyogs la lha mo bzhi'i / /
mtshan ma de bzhin re re dang / /
khro bo rnams kyi so so ste / /
lhag ma snga ma bzhin du bri / /
dkar po dri yi chu yis gang / /
mgrin pa dkar ser gos dang ldan / /
a mra'i lcug mas mdzes pa ni / /
dkyil 'khor du ni gzhag par bya / /
de nas dkyil 'khor 'khor lo ni / /
bsams byas nam mkha'i dkyil 'khor du / /
zhu ba'i rnam par yang gyur pa / /
rnam rgyal sogs la rab tu gzhug /
thod pa'i steng du phreng ba'i rtser / /
rdo rje btags pa der bzhag nas / /
de nas sngags pas mtshan ma rnams / /
bdag po'i sngags brgya rtsa brgyad bzla / /
oM AH badzra satwa hUM /
rdo rje sems dpa'i'o / /
oM AHbadzra d+h+r-i ka hUM /
mi bskyod pa'i'o / /
oM AHdzi na dzika hUM /
rnam par snang mdzad kyi'o / /
oM AHrat+na d+h+r-i ka hUM /
rin chen 'byung ldan gyi'o / /
oM AHA ro l-i ka hUM /
'od dpag med kyi'o / /
oM AHpradz+nyA d+h+r-i ka hUM /
don yod grub pa'i'o / /
oM AH mo ha ra ti hUM /
spyan ma'i'o / /
oM AHdwe Sha ra ti hUM /
mA ma kI'i'o / /
oM AHrA ga ra ti hUM / /
dkar mo'i'o / /
oM AHbadzra ra ti hUM /
sgrol ma'i'o / /
oM AHrU pa badzrA hUM /
oM AH shap+da badzrA hUM /
oM AHgan+d+ha badzrA hUM /
oM AHra sa badzrA hUM /
oM AHspaR+sha badzA hUM /
oM AH d+harma badzA hUM /
oM AHya mAn+ta kr-i ta hUM /
oM AHpra dz+nyAn+ta kr-ita hUM /
oM AHpad+mAn+ta kr-ita hUM / /
oM AH big+h+nA n+ta kr-i ta hUM / /
las thams cad pa'i bum pa ni / /
rdo rje sems dpa'i mtshan mas mtshan / /
yang na bdud rtsi 'khyil pa yi / /
mtshan mas mtshan la de nyid kyi / /
sngags kyis lhag par gnas par bya / /
bstod pa lnga ni sngon 'gro ba'i / /
mchod pa kun gyis yang dag mchod / /
mi bskyod rdo rje ye shes che / /
rdo rje dbyings ni mkhas pa che / /
rdo rje gsum mchog dkyil 'khor gsum / /
rdo rje dbyangs khyod la phyag 'tshal / /
rnam par snang mdzad dag pa che / /
rdo rje zhi ba dga' chen po / /
rang bzhin gyis ni 'od gsal chos / /
rdo rje dbyangs khyod la phyag 'tshal / /
rin chen rgyal po rab tu zab / /
rdo rje nam mkha' dri ma med / /
rang bzhin dag pa gos pa med / /
gsang ba'i dbyangs khyod la phyag 'tshal / /
rdo rje dpag med rgyal po che / /
mi rtog nam mkha' rdo rje 'dzin / /
rdo rje dpag med rgyal po che / /
rdo rje dbyangs khyod la phyag 'tshal / /
don yod rdo rje rdzogs sangs rgyas / /
bsam pa thams cad rdzogs mdzad pa / /
rang bzhin dag pa las byung ba / /
rdo rje sems dpa' khyod phyag 'tshal / /
bya ba rtsom pa thams cad la / /
blo bzang rdo rje dril bu 'dzin / /
bgegs kun nye bar zhi ched du / /
dang po tha mar gtor ma sbyin / /
de nas lag pa g.yas brkyang la / /
nyi mar hUM yig rnam par bsgom / /
oM ma hA badzra hUM swA hA / /
cig shos la yang zla bar ni / /
a yig rnam par bsgom par bya / /
oM AHbadzra g+haN+Te AHswA hA /
zhes pas byin brlabs gtor ma sbyin / /
yi ge brgya ba lan bdun bzla / /
de la 'di ni yi ge brgya pa'i sngags so / /
oM badzra satwa sa ma ya ma nu pA la ya /
badzra satwa twe no pa tiSh+Tha /
dr-i D+ho me b+ha ba /
su toSh+yo me b+ha ba /
su poSh+yo me b+ha ba /
a nu rak+to me b+ha ba /
sar+b+ba sed+him+me pra yats+tsha /
sar+b+ba kar+m+ma su tsa me tsit+taM shre yaHku ru hUM ha ha ha ha hoH b+ha ga bAn sar+b+ba ta thA ga ta badzra mA me muny+tsa badzrI b+ha ba /
ma hA sa ma ya sa twa aH /
de ltar byas nas nye bar bsdu bar bya'o / /
bum pa lhag par gnas pa'i cho ga'o // //
sku gzugs la sogs mtshan nyid bzang / /
mtshan mo lhag par gnas par bya / /
de nas shar du zhal phyogs pa'i / /
yang na gzhan du phyogs te gzhag /
rdo rje khu tshur yungs kar bcas / /
g.yas dang g.yon pa'i sbyor ba yis / /
lan gsum nges par bskor bya zhing / /
de nas me dang chu la dor / /
oM sarba pA paM da ha na badzrA ya swA hA /
sbyang ba'i sngags so / /
gser snod la sogs rnams dang ni / /
gos gzhan kang+ka NA sogs dang / /
shI ta li kA la sogs dang / /
kham phor sogs kyis nges par bya / /
mchod yon la sogs bsang gtor bar / /
snod ni man+ji'i steng du'o / /
zangs kyi snod ni shin tu yang / /
las kun pa la rab tu shis / /
oM pra ba ra sat+kA rAr+g+hu m+p+ra tIts+tsha swA hA /
lag pa dag kha sbyar bas dung gi mchod yon no / /
oM pra bar sat+kA rA pA d+yaM pra tIts+tsha swA hA / /
zhes pas mthe bong mdzub mo dang bcas pa dag gis me tog gcig blangs nas 'gyid ba dang bcas pas mthe chung dang mthe bong dag bkrol bas zhabs bsil lo / /
oM pra ba ra sat+kA rA tsa ma ni pra tIts+tsha swA hA / /
mdzub mo dang mthe bong dag gis chu blangs te dbul bar bya'o / /
oM pra ba ra sat+kA ra prok+Sha NaM pra tI ts+tsha swA hA / /
lag pas ku sha'i chun pos bsang gtor ro / /
mchod yon la sogs pa 'di thams cad rnam pa gsum du bya'o / /
bgegs dgra'i sngags kyi sbyor ldan pa'i / /
ba byung lnga dang bdud rtsi lnga / /
dUr ba'i pir la sogs pa yis / /
mi bskor bar ni bkru bar bya / /
ba lang lci ba chu dang ni / /
mar dang zho dang 'o mar bcas / /
lha yi khrus ni sgrub pa la / /
ba byung lnga ru shes par bya / /
lci ba dang ni chu bor nas / /
'o ma zho dang mar ldan pa / /
ka ra sbrang rtsir bcas pa ni / /
bdud rtsi lnga zhes 'dir brjod bya / /
u dum+bA ra shi rI Sha / /
a shwat+tha dang parka ti / /
pa ta rnams ni mdangs 'gugs phyir / /
de dag shing shun lnga zhes bya / /
de nas blo dang ldan pa yis / /
dri bzang til mar sngags kyis so / /
oM sarba ta thA ga ta kA ya bi sho d+ha ne swA hA /
shing shun lnga dang dri yis kyang / /
de bzhin byugs shing nges par bkru / /
tsan+dan gnyis dang gran+thi lA / /
de bzhin kha che a ka ru / /
dri lnga zhes ni rab brjod de / /
lha yi khrus la brten pa yin / /
rgyal po dbang bskur tshul du ni / /
glu dang gar dang dga' ston che / /
blo ldan spyan sogs phyag bzung pa'i / /
bum pa rnams kyis sku khrus gsol / /
dang por rnam rgyal bum pas te / /
de nas rnam snang mdzad sogs kyis / /
spyan ma sogs kyis de ma thag /
gshin rje'i gshed sogs bum pa yis / /
sngags pas tshigs bcad 'don zhing bya / /
ji ltar bltams pa tsam gyis ni / /
de bzhin gshegs kun khrus gsol ltar / /
lha yi chu ni dag pa yis / /
de bzhin bdag gis sku khrus gsol / /
oM sarba ta thA ga tA b+hi She ka sa ma ya shri ye hUM /
ri mor bris pa la sogs pa / /
thams cad me long la chus bkru / /
rdzas la sogs pa'i rang bzhin gyis / /
rdzing bu dang ni gtsug lag khang / /
dzaM g+ha li dang dri gtsang khang / /
la sogs me long ngos la bkru / /
ras ris la ni chu med pa'i / /
gur gum byugs shing pany+tsa ra / /
mdangs gsal shis shing bkra ba yi / /
gos sar gyis ni yang dag dkri / /
oM badzra bA sa se swA hA / /
oM badzrA b+ha ra Na b+hU Sha Ne swA hA /
chu skyes de bzhin thang las skyes / /
me tog dam pa 'di dag ni / /
bdag gis dad pas dbul lags kyi / /
ci bde bar ni bzhes su gsol / /
oM AHbadzra puShe hUM /
lhan skyes de bzhin sbyar las byung / /
bdug spos dam pa 'di dag ni / /
bdag gis dad pas 'bul lags kyi / /
bzhes nas bdag la dgyes par mdzod / /
oM AHbadzra d+hu be huM /
lhan cig skyes dang sbyar las byung / /
shangs ni tshim byed dri 'di dag /
mchog tu dad pas 'bul lags kyi / /
ci bde bar ni bzhes su gsol / /
oM AHbadzra gan+d+he hUM /
mun sel 'bru mar rtsi mar skyes / /
lha rdzas 'bar ba'i mar me 'di / /
mi shes thams cad rab zhi'i slad / /
bdag nyid dad pas dbul bar bgyi / /
oM AHbadzra dIb+pe hUM /
kha dog dri dang ro ldan zhing / /
bza' dad bca' bar yang dag ldan / /
thams cad sbyar ba'i zhal zas dag /
'bul gyis yang dag bzhes su gsol / /
oM AHbadzra nai bi d+ye hUM /
rdzing bu khron pa'i mthil son skyes / /
sems can thams cad tshim par byed / /
kun nas dag pa'i chab 'di dag /
'bul gyis yang dag bzhes su gsol / /
nA ga par+Ni'i 'dab ldan zhing / /
pU ga dzA ti yang dag ldan / /
ga pur dang bcas tshems rtsi dag /
'bul gyis yang dag bzhes su gsol / /
oM AH badzra tAm+bu le hUM /
de ltar mchod pa byas te / /
de nas sngar bshad pa'i mi bskyod rdo rje la sogs pa'i tshigs bcad kyis bstod cing / /
bkra shis gang zhig la sogs pa'i tshigs bcad rnams kyis yang yang bstod par bya'o / /
phun sum tshogs pa mnga' ba gser gyi ri bo 'dra / /
'jig rten gsum gyi mgon po dri ma gsum spangs pa / /
sangs rgyas pad+ma rgyas pa'i 'dab 'dra'i spyan mnga' ba / /
de yis de ring khyod la zhi byed bkra shis shog /
'gro la phan phyir de bzhin gshegs pa dga' ldan lha'i / /
gzhal med khang gi snying po nas ni 'dir gshegs pa / /
dbang bcas lha rnams kyis ni bskor ba'i bkra shis gang / /
de yis de ring khyod la zhi byed bkra shis shog /
bkra shis gang zhig phan mdzad dam pa gtsang ma'i mchog /
bsod nams bya byed 'phags pa'i skye bos mngon bstod pa / /
bcom ldan thub pa shAkya seng ges gang gsungs pa / /
de yis de ring khyod la zhi byed bkra shis shog /
de yis nye bar bstan pa'i mchog rab mi g.yo ba / /
'jig rten gsum na grags shing lha dang mis mchod pa / /
chos kyi dam pa skye dgu rnams la zhi byed pa / /
'di ni 'jig rten dge ba'i bkra shis gnyis pa yin / /
dge 'dun dam pa chos ldan thos pa'i bkra shis phyug /
mi dang lha dang lha ma yin gyis mchod pa'i gnas / /
tshogs kyi mchog rab ngo tsha shes dang dpal gyi gzhi / /
'di ni 'jig rten dge ba'i bkra shis gsum pa yin / /
de nas rang gi snying ga'i sa bon gyi 'od zer gyi tshogs kyis nam mkhar de bzhin gshegs pa ri rab kyi rdul phra rab dang mnyam pa thams cad spyan drangs te ji ltar rigs par me tog la sogs pa rnams dang /
gzugs rdo rje ma la sogs pa rnams kyis bstod pa byas nas mkhas pas bdud rtsi myangs te /
zhal bsil dang tAm+bul phul nas thal mo sbyar bas phyag 'tshal te me tog 'thor zhing 'di skad brjod do / /
oM sarba ta thA ga ta su la li ta bi lA sa na mi tai rnA mA mi b+ha ga bAn+taM shrI many+dzu badzA bye dzaHhUM baM hoHbra tits+tshe maM ku su mAny+dza lin+d+ra tha hoHsam ya s+t+waM sam ya satwa haM zhes so / /
de nas bdug spos thogs byas nas / /
pus mo sa gzhi la bkod de / /
'byon 'gyur mgon po spyan 'dren pa'i / /
tshig 'di ched du brjod par bya / /
bcom ldan 'jam pa'i rdo rje mchog /
rig sngags rgyal la phyag 'tshal lo / /
mgon po thugs brtse'i bdag nyid can / /
rab tu gnas pa bgyid par 'tshal / /
sems can bsod nams spel phyir dang / /
byang chub sems ni bskyed pa'i phyir / /
bcom ldan bdag ni der gus la / /
bka' drin dag ni mdzad par 'os / /
ji ltar rdzogs pa'i sangs rgyas kun / /
dga' ldan du ni bzhugs ba las / /
lha mo sgyu 'phrul lhums zhugs pa / /
de bzhin 'dir ni bzhugs su gsol / /
khyim gnas rnams kyi don slad dang / /
byang chub sems ni 'phel slad du / /
me tog la sogs 'di bzhes la / /
'di ru mgon po rtag bzhugs gsol / /
sangs rgyas 'gro 'khor bya don stsol / /
dgra bcom byang chub sems rnams dang / /
gang gzhan gsang sngags lha rnams dang / /
lha dang 'jig rten skyong ba dang / /
'byung bo byang chub bstan gnas dang / /
sems can bstan la mngon dga' ba / /
gang su sangs rgyas spyan mnga' rnams / /
bdag la dgongs par mdzad du gsol / /
bdag ni che ge rdo rje che / /
rig pa'i rgyal po 'di yis ni / /
ci nus pa yi nyer spyod kyis / /
rab tu gnas pa bgyi bar 'tshal / /
sku gzugs rab tu gnas pa'i phyogs la ni / /
bsnyen pa la sogs bgyi bar 'tshal / /
zhes so / /
bdag dang slob mar bcas pa la / /
rjes su brtse ba nyer bzung nas / /
dam tshig dang bcas thams cad ni / /
nye bar gnas par mdzad par 'os / /
zhes so / /
lugs ma la sogs pa'i sku gzugs la dang por gsol ba gdab pa gsum byas nas sgrub pa chen po'i mthar /
lugs ma la sogs pa skad cig gis sam /
khang pa brtsegs pa la sogs pa'i dbus su bzhugs pa'i dkyil 'khor ba'i bdag nyid 'chad par 'gyur ba'i rim pas mig la sogs pa byin gyis brlabs te dam tshig sems dpa' rnam par bsams te de'i thugs ka'i sngags kyis sngar bshad pa'i de bzhin gshegs pa 'jam pa'i rdo rje la sogs pa'i dkyil 'khor gyi 'khor lo'i rnam pa yongs su gyur pa'i ye shes sems dpa'i rang bzhin rnams dzaHhUM baM hoHzhes pas gshin rje mthar byed dang shes rab mthar byed dang pad+ma mthar byed dang bgegs mthar byed rnams kyis dgug pa dang gzhug pa dang bcing ba dang dbang du bya'o /
glegs bam dang rig sngags dang bzlas pa'i phreng ba rnams la ni gsung rdo rje yi ge'i rnam pa yongs su gyur pa'i ye shes sems dpa' gzhug go / /
gtsug lag khang la sogs pa la ni rnam par mdzad de'i rnam pa yongs su gyur pa bcug ste me tog la sogs pas yang dag par mchod de snga ma bzhin du yi ge brgya pa yongs su bzla bar bya'o / /
de nas /
khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas ni / /
slar yang 'byon par mdzad du gsol / /
oM badzra muHzhes brjod de ji ltar rigs par gshegs su gsol bar bya'o zhes pa lha lhag par gnas pa dang /
gshegs su gsol ba'i cho ga'o // //
de nas nyi ma gzhan la snga dro'i dus su gshegs su gsol ba ma gtogs pa ji skad bshad pa thams cad bya'o / /
de la mig la sogs pa byin gyis brlab pa ni / /
zla ba'i dkyil 'khor dbus gnas pa'i / /
k+ShiM yig dkar dang 'khor lo skyes / /
zhal dang sku mdog phyag mtshan rnams / /
rnam par snang mdzad rang bzhin can / /
mig la sa yi snying por bshad / /
rna ba la gnas phyag rdo rje / /
zla bar dzaM yig rdo rje gnas / /
mi bskyod pa yi gzugs 'dra'o / /
zla bar khaM dang rin chen skyes / /
nam mkha'i snying po sna yi nang / /
'di yi zhal mdog mtshan ma ni / /
rin chen 'byung ldan 'dra ba'o / /
sgrol ma'i bdag por yang dag gnas / /
taM dang mtsho skyes las byung ba / /
'jig rten dbang phyug lce la ste / /
zla sogs 'od dpag med bzhin no /
spyi bor ri bong mtshan gzugs gnas / /
ske skyes ral gri bzang po las / /
zhal sogs don yod dang mtshungs pa'i / /
'dren pa rnam sel spyi bo la'o / /
zla bar saM dang rdo rje las / /
rdo rje 'dzin pa'i gzugs brnyan can / /
snying gar kun du bzang por bshad / /
byang chub sems su rnam par bsgom / /
spyi bo'i zla bar oM las byung / /
'khor lo rtsibs brgyad las skyes pa / /
sa yi snying po dang 'dra ba'i / /
sku yi rdo rje rnam par bsgom / /
mgrin par a yig las pad+ma / /
der ni a yig las sprul pa / /
'jig rten dbang phyug lta bu yi / /
gsung gi rdo rje rnam par bsam / /
snying ga'i zla bar hUM yig las / /
skyes pa'i rdo rje'i dbus su ni / /
sngags pas thugs kyi dbang po bsgom / /
phyag na rdo rje lta bu gzhan / /
thams cad rdo rje skyil krung can / /
cod pan rin chen 'od 'phro ba / /
mgon po zhal gsum phyag drug pa / /
rang 'od shes rab lus chags ldan / /
de nas lag pa g.yas pas rdo rje bzung ste gnas gsum du bskor ba gsum byas nas de nyid gsum lan gsum gyis sku gsung thugs byin gyis brlabs te /
dngul gyi snod mal+li kA ra mig sman mar dang sbrang rtsir bcas pa bzhag nas gser gyi thur mas spyan dbye bar bya'o / /
oM badzra ne tre hUM /
oM tsak+ShuH oM tsak+ShuHsa man+ta tsak+Shu sh+tsak+Shu rbi sho d+ha ni swA hA /
oM badzra satwa AHzhes pas me long bstan par bya'o / /
me tog dang bdug pa la sogs pa rnams kyis phyogs skyong ba rnams kyang 'bad pas mchod par bya ste / /
oM in+d+ra ya swA hA /
oM ag+na ye swA hA /
oM ya mA ya swA hA /
oM nai r+r-i te swA hA /
oM ba ru NA ya swA hA /
oM bA ya be swA hA /
oM ku be+e rA ya swA hA /
oM i shA nA ya swA hA /
oM ur+d+haM bra h+ma Ne swA hA /
oM A d+hoHpr-i thi byai swA hA /
oM be ma tsi tri b+h+yaHswA hA /
zhes pas so / /
de nas glu dbyangs sil snyan sogs / /
legs dkrol 'di yis bzod gsol bya / /
gang yang rdzogs pa'i sangs rgyas dang / /
lha dang de yi sras rnams dang / /
tshangs sogs lha yi tshogs rnams dang / /
'byung po kun gyis bzod mdzad de / /
sbyin pa'i bdag po chen po la / /
kun du zhi dang bde legs mdzod / /
sangs rgyas yul du gshegs nas kyang / /
slar yang 'byon par mdzad du gsol / /
gang 'dir rab tu ngas gyur la / /
bskal pa'am bskal pa brgya ru yang /
sa chu me dang rlung rnams las / /
lha rnams kun gyis bsrung du gsol / /
slob dpon slob mar bcas pa yi / /
bu dang tsha bo'ang srung mdzad de / /
rab tu dgyes pa'i thugs kyis ni / /
rang gnas bzang por gshegs su gsol / /
de nas brtse ldan bla ma yis / /
slob ma bos nas 'di skad smra / /
khyod kyis sngon du gang gsol pa / /
rab gnas mchod yon mchod pa dag /
de ni nga yis byas zin gyi / /
de ni ci bder mchod pa gyis / /
dri gtsang khang sogs bzhugs nas ni / /
rab sbyin nyes par 'gyur ma yin / /
oM su pra tiSh+Tha badzrA ya swA hA / /
zhes brjod de khri la sogs par bzhag nas mnyes par bya'o / /
de nas bzo bo la sogs dang / /
gzhan rnams la yang mchod par bya / /
de bzhin mgon med rnams la yang / /
sbyin pa ji ltar nus pa sbyin / /
dong dgang rab tu gnas pa la / /
'khor lor sbyin sreg gang nus pa / /
de kun slob dpon nyid kyis zhes / /
rdo rje mchog ni 'dzin pas gsungs / /
sngar bzhin seng ge 'phrog byed la sogs pa'i / /
lugs ma la sogs kun kyang rab gnas bya / /
dpal ldan 'dus pa'i dkyil 'khor dbang bskur ba / /
lha rnams kun la kun du dbang byed 'gyur / /
rnam par snang mdzad rnal 'byor mchog /
sngags pas cho ga bzhin bsams nas / /
rdzing bu la sogs de dag rnams / /
sku'i dbang po ste chu lha'i gzugs / /
oM badzra ba ru na hUM zhes pa 'di yongs su gyur pa las klu brgyad du byas te /
klu'i gnas ye shes kyi bdud rtsi'i chu'i bdag nyid rdo rje'i chu lhar bltas te /
oM badzra satwa sa ma ya s+t+waM zhes brjod do / /
rgyal bo'i dkyil 'khor ye shes kyi bdud rtsi'i tshul gyis spyan drangs pa de nyid du bcug pas de nyid kyis yongs su gang ste chu'i rgyun gyis 'og gzhi'i bar khyab par bsam mo / /
de'i dbus su gnas pa de'i gzugs brnyan gyi klu lus gdengs ka can spyi bor 'khor lo 'dzin pa shar la sogs pa'i phyogs dang phyogs bral rnams su gser la sogs pa las yongs su bsgrubs pa'i klu'i dbang po rnams dngos su gzhag par bya'o / /
'di lta ste /
mtha' yas gser las byas pa ste / /
de bzhin nor rgyas bu dngul las / /
'jog po zangs las byas rig bya / /
khar ba las kyang karko Ta / /
de bzhin ra gan gyis pad+ma / /
zha nye dkar pos pad+ma che / /
de bzhin zha nyes dung skyong ngo / /
lcags las de bzhin rigs ldan yin / /
de bzhin du kun dga' rab la sogs pa rnams kyang rdo rje rnam par snang mdzad yongs su gyur pa las ji lta ba bzhin du de'i rnam pas rab tu gnas par bya'o zhes pa rab tu gnas pa'i cho ga'o // //
ma dran pa dang ma nus pas / /
gal te cho ga chad gyur pa / /
rab gnas byas pa'i de ma thag /
sbyin sreg gis ni bskang bar bya / /
zhi dang rgyas sogs dbye ba yis / /
thabs ni rnam pa mang du bzhed / /
gzhung rgyas pa yi 'jigs pa yis / /
las kun byed pa bri bar bya / /
sngags dang phyag rgya rnams kyis ni / /
sngon du sa gzhi sbyang bya ste / /
lag pa g.yas ni brkyang byas pa / /
rdo rjer bcas pas sa la bsnun / /
oM ha na ha na badzra kro d+ha hUM phaT /
sa spyad ba'i phyag rgya dang sngags so / /
thab zlum po rgyar khru gang ba zabs su brkos pa sor bcu gnyis la thab kyi steng nas sor bzhi nang du dor nas de'i tshad kyis ge sar pad+ma rgyas pa'i rnam pa can no / /
de'i phyi'i thad kar dpangs su sor bzhi pa'i stegs bu phyogs mtshams rnams rdo rje rtse gsum pas mtshan pa'o / /
thab tu rang gi lha'i sa bon las byung ba ba byung gis nye bar byugs pa'i zlum po dkar po'o / /
de'i dbus su sna tshogs pad+ma 'dab ma brgyad pa'i steng du rdo rje dpangs su sor gcig gi tshad can dang srid du yang sor brgyad pa'i 'khor lo dang rin po che dang chu skyes dang ral gri rnams bri bar bya'o / /
pad+ma'i steng phyi rol du rdo rje phreng ba byas te sngags pa shar du phyogs par gyur pas / /
oM ku sha 'di ni bzang zhing dge /
dag pa'i skye gnas las dag pa / /
tshangs pa yi ni dag byed de / /
dkon mchog gsum po mnyes par byed / /
sa las skyes pa'i snying po mchog /
che ge mo la zhi bar mdzod / /
hUM zhes pa 'dis bsngags pa'i ku sha rnams ba lang gi rna ba'i chad tsam byas nas rtse mo mdun du gug pa g.yas skor gyis thab la dgab par bya'o / /
yang sor bcu gnyis pa'i rtswa skam po'i chun po thab kyi dbus su bzhag ste /
de nas mchod sbyin gyi shing dang bud shing srog chags med pa thab las cung zad dma' bar byas nas shing bu ram gyi sgron me la sbar te oM dz+wa la dz+wa la hUM zhes 'don zhing thab kyi dbus su gzhug go / /
oM badzrA na la ma hA b+hU ta dz+wa la swa sarba pA pa b+hismaM ku ru sarba duSh+TAM hUM phaT /
'dis bsngags te blugs gzar gyis mar gyi sreg blugs phul te sbar bar bya'o / /
ma sbar na rlung yab brdabs pas sbar bar bya'o / /
de'i dbus su sna tshogs pad+ma dang zla ba la rdo rje skyil krung gis bzhugs pa'i rdo rje sems dpa' dkar po dkar sngon dmar ba'i zhal gsum pa /
phyag drug gis rdo rje dang ral gri dang nor bu dang pad+ma 'dzin zhing rang 'od kyi shes rab la 'khyud pa rin po che'i cod pan dang zla ba rdo rje can no / /
raM las byung ba sbom zhing dkar ba de lta bu'i zhal gsum pa /
rang 'od kyi shes rab dang 'grogs shing phyag drug gis mi 'jigs pa dang bgrang phreng dang dbyu gu dang ril ba 'dzin pa /
sna tshogs chu skyes dang nyi ma la rdo rje skyil krung gis bzhugs pa ral pa'i cod pan brtan par byas nas /
oM tshur byon tshur byon 'byung po che / /
lha yi drang srong gnyis skyes mchog /
sreg blugs zhal zas bzhes nas ni / /
'dir ni yang dag bsnyen par mdzod / /
ces pas gshin rje'i gshed la sogs pas dgug pa dang gzhug pa la sogs pa sngon du 'gro bas thab tu ku sha'i gdan la bsnyen par byas te /
de nas las thams cad pa'i bum pa'i chu las ku sha'i rtse mos bsang gtor bya ba sngar bzhin dang zhabs bsil dang zhal bsil ma gtogs pa'i mchod pa la sogs pa phul nas phye ma dang bral ba'i so rtsi dbul bar bya'o / /
oM shriM shriM swA hA /
'dis yam shing la sogs pa la lag pa gnyis kha sbyar ba'i gung mo gnyis brkyang bar bya'o / /
oM AHswA hA /
thams cad sbyang ba'i phyag rgya dang sngags so / /
oM swA hA /
mar sbyang ba'i sngags so / /
de nas lce la rdo rje dkar po nas 'bras tsam bsams nas /
oM ag+na ye swA hA /
zhes pas cung zad bye ba'i zhal du dbul bar bya'o / /
cig shos kyis sreg blugs te /
oM ag+na ye A dI pya r+ts+tshiShe ma hA shri ye ha bya ka bya bA ha nA yA mu ka sa pa ri bA ra s+ya shIn+tAM ku ru puSh+Ti ku ru rak+ShaM ku ru swA hA /
de nas dgang gzar dang blugs gzar dag kha sbyar ba'i khar me la rang gi lha'i sa bon bsam zhing me lha'i khar yang raM yig rnam par bkod de pus mo gnyis kyi nang du lag pa dag bzhag nas sreg blugs chen po dbul bar bya'o / /
de nas bgegs dang bgegs med pa'i me'i mtshan ma brtag par bya ste /
dbang po'i gzhu 'dra dkar ba dang / /
byi ru bcad pa lta bu dang / /
rtse mo gcig pa mchog yin te / /
rtse mo gnyis pa 'bring du 'gyur / /
mdor na sgrub pa po yis ni / /
rtse gsum tha mar shes par bya / /
de ltar bgegs dang bcas shes nas / /
bdud rtsi 'khyil pa'i sngags kyis ni / /
bsangs shing yang dag bsrung byas nas / /
dgang blugs gsum ni dbul bar bya / /
zhes so / /
seng ldeng p+la k+Sha pa la sha //
u dum+WA ra n+ya gro d+ha / /
arka a mra bai kang+ka / /
a ba mArga kAsh+ma ri / /
sha mI a shwad+tha las byung / /
rtse mo'i cha las skyes gyur cing / /
mnyam par bcad pa mtho gang tsam / /
brlan bcas lo ma gnyis ldan pa'o / /
dri yi chu dkar gyis bkrus shing / /
mar dang mngar gsum smyugs pa nyid / /
rtse mo'i char skyes yam shing dag /
gsum bdun zung du ma gyur pas / /
rtse gcig tu ni sbyin sreg bya / /
rnying dang 'dab bral khong stong dang / /
gas dang chag dang shun pa bral / /
ring dang thung dang rtse gnyis dang / /
phra dang sbom dang 'bus zos dang / /
srog chags bcas pa spang bar bya / /
oM badzra brad+ha Ne swA hA /
pa la sha'i'o / /
oM badzra la tA ya swA hA /
la tA pArka TI'i'o / /
oM badzra yadz+nyA ya swA hA /
u dum+WA ra'i'o / /
oM badzra gA trA ya swA hA /
seng ldeng gi'o / /
oM badzrA r+k+kA ya swAhA /
arka'i'o / /
oM badzra ku bai rA ya swA hA /
ba Ta'i'o / /
oM badzra shrU pA ya swAhA /
bai kad+ka'i'o / /
oM sa ha kA rA ya swA hA /
a mra'i'o / /
oM badzra shi bA ya swA hA /
yam shing gi'o / /
oM sarba to b+ha drA ya swA hA /
gam+b+hA rI'i'o / /
oM badzra shi kha rA ya swA hA /
a pa mArga'i'o / /
oM bo d+hi br-i k+Sha ya swA hA /
a shwad+tha'i'o / /
oM sarba pA paM da ha na badzrA ya a mu ka s+ya sarba pA paM da hA swAhA /
til rnams kyi'o / /
oM badzra yu She swAhA /
dUrbi'o / /
oM badzra puSh+Ta ye swA hA /
'bras ma grugs pa'i'o / /
oM sarba sam+ba de swA hA /
zho zan gyi'o / /
oM a pra ti tata badzrA ya swA hA /
til gyi snum dang ku sha rnams kyi'o / /
oM badzra bi dzA ya swA hA /
gra ma med pa'i 'bras kyi so ba'i'o / /
oM badzra be gA ya swA hA /
nas kyi'o / /
oM ma hA ba lA ya swA hA /
sran ma'i'o / /
oM badzra g+hasma rA ya swA hA /
gro'i'o / /
yang na /
udu m+WA ra a shwad+tha / /
p+lak+Sha n+ya gro d+ha skyes bzang / /
a mra dang ni seng ldeng sogs / /
yam shing rim pas sbyin sreg bya / /
'bras bu sogs kyang de'i thugs kar / /
yi ge gsum sbal sbyin sreg bya / /
de la zhu ba'i rdzas thams cad zhal du'o / /
yam shing 'od kyi dkyil 'khor la'o / /
zho zan dang bca' ba dang zhal bsil la sogs pa phyag tu'o / /
dri thugs kar ro / /
me tog dbu la'o / /
bdug spos 'bar ba la'o / /
zhabs bsil zhabs dag la'o / /
mar me dang mchod yon mdun du dbul bar bya'o / /
snga ma bzhin du mchod pa la sogs pa byas nas zhal bsil dang phye ma dang bral ba'i so rtsi phul te mchod yon la sogs pa dbul bar bya'o zhes so / /
de'i snying gar 'khor lo la sa bon la sogs pa las byung ba'i 'jam pa'i rdo rje'i 'khor lo'i bdag nyid dkar po rnam par bsams te /
oM e h+ye hi b+ha ga bAn+ni ha b+ha ny+ya sa ma ye na tsAr+g+haM pra tI ts+tshe daM pU dzA tsA ha naM pra sId+da me /
zhes pas phyi rol nas de'i lus la bcug ste mchod yon la sogs pa 'chad par 'gyur pa'i mchod pa la sogs pa brtsam par bya'o / /
yi ge gsum dang spel ba'i sngags kyis yam shing la sogs pa rnams sbyin sreg bya'o / /
sreg blugs cig shos kyang dbul bar bya zhing /
zhal bsil dang phye ma dang bral ba'i so rtsi dang me tog dang bdug pa dang mchod yon la sogs pa phul nas sngar bshad pa'i gshegs su gsol ba'i sngags kyis ye shes sems dpa' nam mkha' la gshegs su gsol bar bya ste /
oM a kA ro mu khaM sar+b+ba d+har+m+mA NA mA d+ya nut+pan+na twAta /
o badzra muHzhes pas so / /
dam tshig sems dpa' bdag nyid la bcug nas bsreg rdzas lhag ma me chen por gyur pa la thams cad de bzhin du spyad par bya'o / /
der me'i mtshams su me lha man+ji'i steng gi snod du bzhag nas sbyin sreg gi me lhag la mar dang 'o ma dang sbrang rtsi dang ka ra dang ldan pa'i tsA ru'i bza' ba thab de nyid du rang gi bdag po'i sngags bzla zhing bsgrub ste /
oM dI be in+na sa mA d+he d+h+ya na prIn Na ne swA hA /
zhes pas gser la sogs pa'i snod du bzhag nas lha la dbul bar bya'o / /
de nas slar yang man+ji bsal nas thab kyi nang du me lha bcug nas slob ma rnams kyi zhi ba dang rgyas pa'i ched du /
oM badzrA yu She swA hA /
oM badzra puSh+Ta ye swA hA /
zhes pa sbyin sreg byas nas /
de bzhin gshegs pas gsol ba yi / /
lhag 'di zos pas sdig pa 'jig /
ces so / /
de nas blugs gzar mar gyis gang ba lag pa g.yon dang g.yas pa'i mthe bong gis blangs nas sbyin bdag dang lhan cig bskor ba gsum byas nas snga ma bzhin du dgang blugs dbul bar bya'o / /
zhal bsil dang phye ma dang bral ba'i so rtsi phul nas mchod yon la sogs pa phul te /
yon gyi mchog rta dang glang po la sogs pa dbul te /
de nas de la rab 'bad pas / /
tshig ni sngon du 'gro bas sbyin / /
oM dang bsod nams kyi nyi ma ste zla ba che ge mo dang phyogs che ge mo dang tshes che ge mo la bdag dang sems can thams cad 'khor ba'i rgya mtsho las bsgral nas bla na med pa yang dag par rdzogs pa'i byang chub la rab tu dgod par 'dod pas rje btsun che ge mo dang rje btsun ma che ge mo lhag par gnas pa dang rab tu gnas pa bgyis pa dang sbyin sreg gi las rnams kyi yon du ba lang dang 'bru dang rta dang ma he dang gser dang dngul dang sa gzhi la sogs pa dang gser gyi rin gang yin pa khyod la bdag gis yang dag par rab tu dbul po zhes so / /
de nas dril bu gsil zhing mi bskyod rdo rje zhes bya ba la sogs pas yang dag par bstod de /
me tog gi phur ma snyim par bzung nas gsol ba gdab par bya ste /
gang yang bdag blo gti mug pas / /
nyes byas cung zad gang bgyis pa / /
gang phyir lus can skyabs gyur pa / /
mgon po khyod kyis da bzod mdzod / /
ma rnyed yongs su ma shes dang / /
ma nus gyur pas gang bgyis dang / /
bgyid du stsal ba de kun 'dir / /
thugs brtse'i rang bzhin bzod par 'os / /
zhes pas bzod par gsol te / /
yang me tog snyim par bcug nas / /
bdag gi don dang gzhan gyi don / /
bsgrubs kyis bsreg bya za ba gshegs / /
ji lta'i dus su 'byon nas kyang / /
bdag las thams cad grub par mdzod // //
'di yis rdo rje can mnyes shing / /
ye shes me yang rab mnyes so / /
rgyal ba rtag pa mnyes pa dang / /
gser gyi 'od kyang mnyes 'gyur zhing / /
pad+ma gar dbang mnyes par 'gyur / /
rta mchog bdag po mnyes 'gyur zhing / /
de bzhin tshogs kyi dkyil 'khor du / /
tshangs pa brgya byin dbang phyug che / /
stobs chen rlung dang khyab 'jug dang / /
'dod pa'i lha dang gshol ldan dang / /
zla ba nyi ma 'jigs pa'i gza' / /
sa dang zhags pa 'dzin pa dang / /
lus ngan de bzhin srin po dang / /
chos kyi rgyal po dang ni klu / /
dri za lha min mi 'am ci / /
sum cu rtsa gsum gnas pa'i lha / /
'og min du ni gnas pa dang / /
gang yang rgyal po chen por gnas / /
gzhan 'phrul dbang byed gnas pa dang / /
'phrul dga' yi ni lha rnams dang / /
gang yang gnas gtsang nyer son dang / /
'od zer can gyi zhing khams gnas / /
mi mjed khams su gnas pa dang / /
gling bzhi par gnas sems can dang / /
gang yang khams gsum gnas pa dang / /
rtswa lcug 'khri shing la sogs pa / /
snod kyi 'jig rten sems can dang / /
gang yang rab dga'i sar gnas dang / /
gang yang dri med pha rol son / /
'od 'phro ba la gnas pa dang / /
mi g.yo'i go 'phang la gnas dang / /
chos sprin rjes song gang dag dang / /
gang dag sbyang dka' la gnas dang / /
ring du song bar gnas pa dang / /
'od byed pa la gnas pa dang / /
gang dag mngon gyur gnas pa dang / /
legs pa'i blo gros gang gnas dang / /
sa bcu'i dbang phyug mgon po dang / /
gang yang 'phags pa'i gang zag brgyad / /
rdzogs sangs rgyas dang nyan thos dang / /
bse ru lta bu rnams dang ni / /
yi dags dmyal ba dud 'gro dang / /
lha dang lha min mi rnams kun / /
sbyin sreg cho gas mnyes par 'gyur / /
zhes so / /
nyung zhing gsal ba'i tshul gyis ni / /
rab gnas cho ga bgyis pa las / /
bdag gis bsod nams gang bsgrubs des / /
'gro bas rdo rje 'dzin thob shog /
ces pa rgya che ba'i tshig bsdus pa zhes bya ba rab tu gnas pa'i cho ga slob dpon dpal kA tsa zhabs kyis mdzad pa 'di rdzogs so // //
'di bod kyi skad du /
dri ma med pa'i mkhyen brtse'i dbang phyug /
chos kyi rje chen po rgyal dbang sprul sku rin po che'i zhal snga nas kyi bka' bzhin /
zha lu lo tsA ba dge slong d+harma pA la b+ha dras / /
sa skyong dam pa dpon chen kun dga' bsod nams rin chen dbang gi rgyal po'i bdag rkyen las / /
bden gnas dpal e waM chos 'khor du bsgyur ba'o / /
[ ]
