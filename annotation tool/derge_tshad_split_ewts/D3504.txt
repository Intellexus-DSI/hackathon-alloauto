@## / /
rgya gar skad du /
mr-i t+yu bany+tsa no pa de sha tA rA sA d+ha naM /
bod skad du /
'chi ba slu ba'i man ngag gi sgrol ma'i sgrub thabs / /
'phags ma sgrol ma la phyag 'tshal lo / /
yid du 'ong ba'i sa phyogs su / /
langs nas snga dro'i thun la'o / /
bde ba'i stan la rab 'dug ste / /
rang gi snying gar zla ba la / /
lnga pa yi ni dang po la / /
dbyangs yig gnyis pa rab tu sbyar / /
zla phyed thig le yang dag ldan / /
'od zer dkar pos rnam par brgyan / /
de yi 'od zer dkar po yis / /
mkha' la sgrol ma gdan drangs te / /
phyag gnyis sku mdog dkar mo la / /
mchog sbyin dang ni ut+pal bsnams / /
nyer spyod lnga yi mchod pa yi / /
gus pa yis ni mchod byas nas / /
sdig pa bshags shing phyi nas ni / /
de nas bsod nams rjes yi rang / /
de ni yongs su bsngo ba dang / /
de bzhin gsum la skyabs su 'gro / /
oM shU n+ya tA dz+nyA na badzra swa b+hA ba At+ma ko\u0f85haM /
zhes pa'i sngags kyis stong par bsgom / /
rnal 'byor pa yi cho ga yis / /
chu skyes dkar po'i dbus gnas pa'i / /
zla ba'i dkyil 'khor steng du ni / /
sngon gsungs sa bon las skyes pa'i / /
lha mo sgrol ma yid 'ong ma / /
rdo rje skyil mo krung bcas nas / /
mchog sbyin ma ni ut+pal bsnams / /
ston ka'i zla ba lta bu ni / /
zla ba'i steng du yang dag bzhugs / /
rgyan rnams thams cad yongs su rdzogs / /
bcu drug lo yi gzugs can ma / /
sangs rgyas thams cad de yi sras / /
yum gyur 'dod pa'i gzugs 'dzin ma / /
'phags ma sgrol ma snying gar bsgom / /
de yi 'khor lo 'od dkar ldan / /
re'u mig brgyad po rnams la ni / /
yi ge brgyad kyis yongs su bskor / /
oM hA gsal byed dbus gnas pa / /
bsgrub bya'i ming sogs lte ba la / /
mkhas pas rtse gcig yid kyis ni / /
nges pa brtan pos zla drug bsgom / /
yi ge bcu yi gsang sngags 'di / /
mkhas pas mi skyo'i yid kyis bzlas / /
oM yig dang po sbyin par bya / /
phyi nas tA re rab tu sbyar / /
tut+tA re yi tu re phyis / /
swA hA'i mtha' can las kun byed / /
tshangs dbang khyab 'jug nyi zla dang / /
drag po phyogs skyong 'dod lhas kyang / /
ba spu'i rtse mo'ang gcod mi nus / /
'chi bdag las rgyal grol ba bzhin / /
skra dkar gnyer ma skal ngan dang / /
nad dang dbul sogs mdor bsdus na / /
seng ge la sogs 'jigs chen brgyad / /
sdug bsngal tshogs rnams rab tu 'joms / /
bskul pa med par zas la sogs / /
khang bzangs gos la sogs pa thob / /
ral gri mig sman rkang mgyogs dang / /
bum pa bzang po la sogs 'grub / /
snyan ngag dang ni smra ba mkhas / /
blo rno shes rab dri ma med / /
gzhan yang 'dod pa'i dngos grub rnams / /
'khor lo 'di las rab tu 'byung / /
zhes pa ni /
'chi ba slu ba'i man ngag gis sgrol ma'i sgrub thabs rdzogs so / /
[ ]
