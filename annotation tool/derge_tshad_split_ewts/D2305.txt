@## / /
rgya gar skad du /
a tsin+t+ya ma hA mu dra nA ma /
bod skad du /
phyag rgya chen po bsam gyis mi khyab pa zhes bya ba /
dpal rdo rje sems dpa' la phyag 'tshal lo / /
skye 'gag med pa'i chos nyid 'od gsal ni / /
smra bsam brjod med phyag rgya chen po'i lam / /
ngos gzung dang bral yid la mi byed pa'o / /
zab zhi 'dus ma byas la phyag 'tshal lo / /
e ma ho / /
rdo rje dbyer med skye 'jig bral / /
drag pos khams gsum 'gro ba thams cad 'dul / /
mun khung gter la sgron me ltar / /
ma rig sbubs nas rang rig gsal / /
chos kun rtsa ba byang chub sems / /
rang bzhin gnyis su med pa'i phyir / /
sems nyid rang byung ye shes te / /
ma 'dres yongs rdzogs rgyal ba'i thugs / /
de nyid ji bzhin rtogs gyur na / /
sangs rgyas zhes ni de la bya / /
gdod nas gnas pa'i dkyil 'khor la / /
grub med sprul pa'i dkyil 'khor shar / /
de ltar rtogs pa'i rnal 'byor pa / /
gdal khyab sa la 'bad pa med / /
zag med rnam grol ngang du gdab / /
rgyal ba'i dgongs pa 'di kho na / /
dkyil 'khor la sogs 'phro 'du rnams / /
ched du ma byas ngang nas shar / /
'od gsal chu bo'i dba' rlabs kyi /
ngo mtshar rnam sbrul bsam mi khyab / /
de phyir chos rnams sna tshogs kun / /
ji bzhin ma yin ma bcos bzhin du snang / /
nyon mongs lnga sogs rang bzhin rnams / /
rnam grol ye shes chen por shar / /
de nyid mngon gyur brtan pa na / /
mi zad rgyan gyi 'khor lo snang / /
gnyis snang rnam pa mi mnga' bas / /
rang don rang bzhin lhun gyis grub / /
'di ltar snang ba'i chos rnams kun / /
dbyings dang ye shes gnyis su med / /
'khor ba'i rnam rtog sna tshogs las / /
rgyal ba'i sku dang ye shes 'byung / /
rang bzhin ma skyes yum gyi klong / /
ma 'gags shar ba yab kyi mkha' / /
de ltar gnyis med bde ba ni / /
rnal 'byor rig pa'i dgongs pa yin / /
bya byed rig pa'i rtsol ba rnams / /
thabs dang shes rab gnyis su med / /
'khor ba'i nyon mongs dug gsum 'di / /
lhun grub ma bcos sku gsung thugs / /
'dus byas phung po'i rang bzhin ni / /
zag med rnam par grol ba dang / /
sna tshogs snang ba'i 'khor lo 'di / /
rang bzhin spyod pa sgyu ma'i grogs / /
gsang chen bla med theg pa 'di / /
thabs dang shes rab phul du phyin / /
snang dang mi snang gnyis su med / /
'dzin pa bral ba de tsam mo / /
ji bzhin ma bcos sems nyid la / /
ma yengs bcos bslad med par gnas / /
des na gsang ba'i snying po ni / /
tshig gi brjod pa'i yul las 'das / /
rang lus dben pa'i dgon pa der / /
phyi nang gsang ba'i yo byad 'dzin / /
sems nyid rin chen za ma tog /
chags bral nam mkha' ltar du 'char / /
snang ba sgyur byed rnal 'byor pa / /
rin chen mdzes pa sna tshogs la / /
'phrul dga' lta bur snang bas na / /
don du mi 'gyur yongs ma gsungs / /
bdag nyid chen po rgyal ba'i sems / /
rtogs par 'dod pa dgad bro ang / /
khams gsum ye nas rgyal ba'i sku / /
'khor ba myang 'das gnyis su med / /
dus gsum rgyal ba rang gi sems / /
'bad cing rtsol ba'i nang dang bral / /
bde dang sdug bsngal dbyer med la / /
spong len mtshan ma 'dod pa ci / /
de nyid rang gsal 'dzin pa med / /
'dzin med grub mtha' lta ba bral / /
sems kyi me long de gsal ba / /
sngags 'chang dgongs pa mnyam pa nyid / /
rang la gnas pas gzhan du min / /
rgyun du gnas kyang gting dpag dka' / /
rtsol sgrub bral bar yongs la khyab / /
dngos su mthong ba bla ma'i drin / /
ma skyes spros bral sems nyid ni / /
kha dog dbyibs dang gnas rig bral / /
zab cing rgya che gsal bar ldan / /
brtan g.yo ma lus de ltar byos / /
'gro ba 'di kun sangs rgyas te / /
gsal bar yod kyang rtogs pa med / /
sems nyid nor bu rin chen de / /
sbubs na mkha' lding phru gu 'dra / /
dam pa mnyes byed skyes bu yis / /
bde gshegs dgongs pa rdzogs pa'i don / /
dug gsum sku gsung thugs su dag /
dpa' bo seng ge bzhin du rgyu / /
theg chen gsang ba'i rnal 'byor gyis / /
spyod pa'i khyad par ci spyad kyang / /
tshogs bsgyur len med 'dzin dang bral / /
dkyil 'khor chen po'i gsang bar zhugs / /
sku gsung yon tan phrin las la / /
'od gsal ye shes snyoms mdzad pa / /
bdag gzhan gnyis kyi 'dod pa sgrub / /
thugs rjes khams gsum sgrol la brtson / /
rol pa'i ye shes dgyes pa las / /
thabs chen zab mo'i theg pa spro / /
mi zad bsdu ba zung du 'jug /
de ltar mnyam spyod rnal 'byor gyis / /
rnal 'byor gyi dbang phyug ti l+li pas go ri shar ba'i rgyal po'i khab tu rnal 'byor pa la gdams pa /
rang bzhin bsam gyis mi khyab pa zhes bya ba i thi // # / /
mthu can la gdams pa bzhugs / @## / /
gdug pa tshar gcod ye shes chen po'i klong / /
rab 'bar 'jigs byed he ru ka la 'dud / /
thabs dang ldan pa rnal 'byor chen po'i gzhung / /
ma lus rgyal pa'i rjes su 'jug par bya / /
sdang ba'i sems can zhi bas mi 'dul ba / /
gnyen pos tshar gcod phrin las chen po'i lugs / /
bla ma la smod bstan la sdang sogs la / /
rang gzhan grol phyir bsgral ba'i sbyor ba tsam / /
mnyam nyid rig pa'i rnal 'byor chos kun ni / /
ro gcig zhi bas sdug bsngal rgyu 'bras bcad / /
thabs ldan lcags kyus 'khor lo phung po dgug /
thugs rje'i lcid mnan shes rab mtshon gyis dral / /
chu shing kha phye ma rig mun pa bsal / /
ye shes 'od kyis 'byung ba rim par sbyangs / /
de sems gsal ba nyi zla'i gdan stengs su / /
a hUM sbyor bas 'od kyi sems dpa'i tshul / /
'og min gnas su ya yis rab tu bskul / /
gnyis med rgyal ba'i sras gyur rdo rje sems / /
rig pa'i dbang bskur gzhan don mdzad pa can / /
ngo mtshar sgyu ma'i dpe byad rnams kyis sbas / /
phung po la sogs 'byung ba dbang po rnams / /
mchod pa'i sprin du phyogs bcu khyab par spro / /
mnyam du sbyor bas de nyid nges pa yi / /
a yi rang bzhin thog mtha' med pa'i nang / /
ta la mngon mtshon bris pa'i gzugs la blta / /
hUM bltas phur bus btab bskor rtsad nas bcad / /
phyag rgya'i snying po bdag po dgu 'das pas / /
go 'phang ster byed chags pas sdig pa sgrol / /
thabs dang shes rab 'brel pa gsang ba'i thabs / /
dka' thub tshogs dang bral ba grub pa'i lam / /
nyi zla'i rtsi zin zhe sdang bde bar thim / /
nyon mongs dran rtog shes rab snang bar gsal / /
goms pa'i sbyor ba legs gzhag bstan pa yis / /
rten med 'dzin pa bral ba ye shes lha / /
mnyam par sbyor bas zag med bde ba che / /
gnyis 'dzin bud shing me ltar rang tshig 'gyur / /
de ltar shes pa'i skyes bu 'dzin pa dang / /
'phel 'grib zag pa yod med la sogs pa / /
'ching grol khang par sna tshogs snang ba kun / /
sgyu ma'i sbyor ba rgyal ba'i mdzad pas gnas / /
sbyor bas gdug pa ma lus bsgral bya zhing / /
bsgral bas skye med dbyings su nges par sbyor / /
dngos po dngos med 'jig rten 'jig rten 'das / /
spyod yul bral bas gsang ba'i lam mchog go / /
gnod sbyin srin po'i mthu rtsal ngan song lam / /
gnyis 'dzin zhen pas rang rgyud 'khor ba ste / /
de nyid med par grol ba srin po'i las / /
yang dag don la gnam sa lta bur 'gyur / /
thams cad rang byung byang chub sems yin pas / /
'di nyid ma skyes phyogs ris cha shas bral / /
ma dmigs mi dmigs dmigs su med pa yi / /
phrin las chen pos mi mthun dri ma sel / /
dgug dang bkug dang 'thab dang dgar ba dang / /
'dren dang 'dzin dang 'khyil bar bya ba ste / /
sbyangs dang spel ba'i las la legs brtsams pas / /
rgyun chad med pa'i bde ba chen por 'gyur / /
gsang mchog theg la dbyings la rab tu rdzogs / /
phyi nang snod bcud ye shes chen po'i sku / /
gang gis dpag par mi nus bsam las 'das / /
rang byung mtha' dbus med pa snying po'i gsang / /
dbang po dman dang rtog ge'i yul min zhing / /
gang du 'ching ba'i las la spyad pas kyang / /
de nyid grol ba'i mchog ster rgyal sras lam / /
'phro 'du med pa rgyal ba'i dkyil 'khor ro / /
rnal 'byor gyi dbang phyug til+li pas /
gyad kyi nor bu'i grong du mthu can la gdams pa phrin las bsam gyis mi khyab pa zhes bya ba i thi // # / /
glu mkhan la gdams pa bzhugs / @## / /
kye ho sangs rgyas rnams kyis gsang ba'i gsung / /
mdzad pa rnam grol ye shes chen po la / /
dgyes mnyam rol pas chos kyi phung po rnams / /
yid 'ong glu ru thub pas bka' stsal to / /
gsang sngags brda yi tshig mthun bka' lung can / /
zab mo'i sgra sgrogs rnam dag sngags nyid de / /
lus can gdung ba sel ba bde ba'i sgra / /
grag stong gnyis su med pa zung 'jug dang / /
snang ba sku la sgra tshig sna tshogs gsung / /
mkhyen pa thugs la bya ba yon tan yin / /
mdzad pa phrin las ye shes rnam pa lnga / /
phyogs bcu dus gsum rgyal ba'i rang bzhin no / /
glu yi mkhan po mnyam gnas ngo bo'i sku / /
thams cad sprul pas 'phro bar khyab par gsungs / /
de nyid dbyer med ngang du 'dus pa thugs / /
rgyal ba'i gsung la tha dad med pa yi / /
a yis drangs pa tshangs pa'i dbyangs kyi sgra / /
ngo bo skye med brjod pa'i yul las 'das / /
nga ro bcu drug rang byung dga' ba yin / /
shes rab yum chen kho nas 'dren pa'o / /
gsal byed 'dren pas mi 'byung tshig tu 'brel / /
thub pa'i dgongs pa lkog gyur mkhyen pa gnyis / /
thugs rjes spro phyir gsal ba'i tshig tu brgyus / /
don chen ston pa glu yi tshig yin no / /
pho yis drangs nas mo yi rgyun dang ldan / /
gnyis med nga ro gsal ba mtho dang dma' / /
sems byung rgyun gcod ngang du gnas par byed / /
de'u yi sgra ste 'dren pa glu yi rgyan / /
sgra yis yid mtshon tshig gi don la sbyor / /
dgyes pa'i rang rtsal mi mthun phyogs las rgyal / /
gsang sngags bden pa'i ngag tu byin gyis rlob / /
mi dmigs thugs rje mnyam pa'i dbyings las byung / /
ye shes chen po sgyu mar rang snang bas / /
zag med snyan pa'i nga ro bsod nams tshogs / /
gsang ba'i dbyings las rab tu 'phros gyur pa / /
dkyil 'khor mtha' yas rnams la rol pas dbul / /
dbang po yul dus rags ba'i tshogs rnams dang / /
'byung ba shes rab byang chub rdo rje ste / /
lhag pa'i ye shes de bzhin nyid mchog la / /
skal pa mnyam pa'i mnyes pa chen po'o / /
de ltar glu yis 'jig rten gdung sel cing / /
'jig rten 'das pa mnyes pa'i mchod pa ste / /
don du nges pa ngag gi rig byed can / /
mkhyen pa'i 'jug sgo bsam gyis mi khyab pa / /
sdug bsngal bde bar sbyar bas mthu stobs can / /
nyon mongs rnam grol ye shes chen po'i lam / /
las las ye shes 'byung bas 'dzin pa med / /
nges par sbyor bas rdo rje'i tshig gi glu / /
rang bzhin gnyis med dgongs pa mtha' yas ston / /
de yi rgyu nyid don dam blo las 'das / /
'bras bu rol pa'i dkyil las rngam pa'i gdangs / /
mi dmigs thugs rje'i rtsal du rang shar ro / /
chos rnams ma lus sems su 'dus pa ste / /
sems las ma gtogs shes bya gzhan med pas / /
sems kyi rang bzhin ye nas rgyal ba'i thugs / /
'pho 'gyur med pas 'phel 'grib gol sa chod / /
rang byung dga' bas 'gro ba'i gdung ba sel / /
dngas ma rtser phyin mkhyen pa bsam mi khyab / /
skye dgu'i bdag po tshangs pa'i rtse mo'i bar / /
skyong ba'i glu mkhan til+li pa yin no / /
kye / /
yon tan sgyu ma yin pas skyon la dngos ma grub / /
gnas la nges pa med pas 'pho 'gyur nyam mi nga / /
sems la skye shi med de 'od gsal dang / /
dran rig sna tshogs ye shes rol pa'i rtsal / /
de ltar shes pas spang blang 'dzin pa med / /
rig pa'i ngo bo mnyam las ma g.yos par / /
dur khrod chen por smyon pa'i spyod pa gyis / /
rnal 'byor rnams la nga yis lung bstan no / /
rnal 'byor gyi dbang phyug til+li pas /
'dus pa rin po che'i tshong dus su glu mkhan la gdams pa rol mo bsam gyis mi khyab pa zhes bya ba i thi // # / /
mu stegs la gdams pa bzhugs // @## / /
a i rnal 'byor chen po kye / /
gnyis su med pa'i bde ba ni / /
rang byung rtsol ba bral ba ste / /
bsam gyis mi khyab ngo mtshar che / /
thabs chen rnam gnyis ma bstan par / /
de nyid rtogs pa med pa ste / /
sems nyid nor bu rin chen la / /
'dod pa med pa'i tshul gyis rtogs / /
shes rab lhun gyis grub pa yi / /
ye shes chen po bsam mi khyab / /
gnyis med lam gyi 'jug pa dang / /
zung 'jug chen po rgyal ba'i thugs / /
sgrib med nyi ma gsal ba yis / /
dngos po ma lus snang bar byed / /
don dam ye shes chen po la / /
kun rdzob rgyal ba'i dkyil 'khor shar / /
mnyam nyid sems la goms pa ni / /
skyes bu seng ge lta bur brjid / /
pad+ma 'dam gyi nyes dang bral / /
mi dbang ma yi lto na gnas / /
sel med shes pa ma bcos pa / /
gsang ba'i dkyil 'khor chen po yin / /
gnyen pos bcos dang dgag pa med / /
rang lugs ye shes chen por gsal / /
mnyam pa'i gdeng dang ldan pa yis / /
dpa' bo mi mthun g.yul las rgyal / /
de ltar brtul zhugs spyod pa yis / /
rnal 'byor che la gnas par bya / /
rma bya dug gis mdzes pa ltar / /
dpa' bo nyon mongs rgyan du 'gyur / /
rgyal ba gshegs yul phrin las bzhi / /
de bzhin rnal 'byor pas shes mdzod / /
'dzin med ye shes chen po'i mes / /
rtog pa'i bag chags sreg par byed / /
sgrib bral byang chub sems la ni / /
dri mas nam yang gos pa med / /
rin thang med pa'i nor bu de / /
bsod nams phun tshogs dag la mnga' / /
ldan min sems kyi gter mdzod de / /
bla ma'i drin thob rnams la gsal / /
rig byed sems kyi rnam pa ni / /
man ngag rim pas thag bcad de / /
rang bzhin de ltar yid ches pas / /
rnam par mi rtog don dam mo / /
chos rnams nam mkha' mtshon pa ste / /
ngo bo sems kyi yul las 'das / /
smig rgyu'i rgyu yang nam mkha' la / /
sna tshogs snang ba de ltar byos / /
theg mchog yangs pa zab mo'i lam / /
dmigs med spros pa kun las 'das / /
chos kyi dbyings su mnyam pa yi / /
de nyid don chen blo la 'char / /
yod med sems kyi yul las 'das / /
re dogs 'dzin pa mtha' nas sangs / /
chos rnams du ma ro gcig phyir / /
sgom dang mi sgom rtsol ba bral / /
sems nyid ye nas sangs rgyas pas / /
chos nyid gzhan du bsgom mi dgos / /
yin par shes pa blo thag chod / /
spangs thob yon tan de tsam mo / /
rnam par rtog dang mi rtog kyang / /
rang bzhin shes pas yongs mi nyams / /
ngo bo nyid kyis ma skyes pas / /
rjes med bya lam bcos su med / /
mi mthun gnyen po dbyer med pa / /
de shes 'bad pa'i blo dang bral / /
mnyam gzhag chen po'i dgongs pa ste / /
gang la de yod rig pa can / /
gcer bu ral ba'i gtsug phud can / /
las kyis 'phangs pa'i rdzu 'phrul gyis / /
'jig rten sa la mi dor zhing / /
de nyid ye shes mthong ba med / /
kun gzhi rnam dag dkar po la / /
snang ba sna tshogs ri mo bkra / /
ji srid nam mkha'i mtha' yi bar / /
shes rab sprul pa bsam mi khyab / /
sprul tsam nyid na ma nges te / /
mnyam nyid rgyal po'i ngang la gnas / /
dbang bsgyur ye shes chen po ste / /
de nyid gzhan min bdag po nyid / /
sgra tshad lung gi mtshon cha yang / /
skye med rang byung ngang nas shar / /
tshangs pa dbang phyug la sogs kyang / /
yi ge shes par ma mthong ngo / /
lhan cig skyes pa'i ye shes de / /
rtsol bas ring du spong gyur pas / /
rtsol med bla ma'i zhal las ni / /
legs nyes ring thang bral ba ltos / /
rnal 'byor gyi dbang phyug chen po til+li pas / /
rgyal po sang grags seng ge'i sgo drung du mu stegs pa la gdams pa chos nyid bsam gyis mi khyab pa zhes bya ba i thi // # / /
shan pa la gdams pa bzhugs / @## / /
e ma sangs rgyas e ma chos / /
e ma gtum po mdzad pa legs / /
e ma gsod pa shin tu zab / /
a a sdug bsngal gnas nas bsgral / /
rdo rje rigs kyi dam tshig ste / /
gsal zhing dngas pa thugs kyi rigs / /
rno zhing rtsub pas 'bigs pa yang / /
gang la bsnun pas 'joms par byed / /
ma skyes rdo rje ye shes kyang / /
rno zhing 'bigs pa'i rang bzhin te / /
bsad cing phrin las drag po yis / /
gdug pa ma lus zhi bar mdzod / /
brtse zhing mkhas pa'i rnal 'byor pas / /
ci nus bsad pa'i sbyor ba brtsam / /
ngan song gsum du bka' stsal dang / /
bsgral ba'i gnas lngar grags pa dang / /
snying rje'i yul ni rnam pa gnyis / /
las dang dge bas bsdus pa'o / /
rang bzhin ye nas rnam dag kyang / /
ma rtogs nyon mongs dbang gis ni / /
khams gsum sdug bsngal myong 'gyur la / /
bsad pas thar bar bya phyir ro / /
de yi rig pa 'og min nam / /
sangs rgyas zhing las mi ldog pa'i / /
gnas su nges par byas pas ni / /
yon tan ldan pa'i gnas su'o / /
chos rnams ci yang min pa las / /
snying rjes bsad par dam bcas nas / /
chos kun 'dzin pa'i shes rab kyis / /
ji ltar rtogs shing goms pa las / /
yig 'bru 'od zer sna tshogs kyis / /
sgrib pa sbyang zhing go 'phang bsgrod / /
sngags dang phyag rgya ldan pa yis / /
rgyal ba'i thugs rjes gsad par bya / /
de yis chos kun don gcig cing / /
de rtsal sgrib pa'i bag chags choms / /
shes rab ting 'dzin dam tshig nye / /
skye 'gyur dogs pa med pas bsad / /
de bsad mchod pa'i khyad par gyis / /
rdo rje mkha' 'gro la sogs mnyes / /
de 'ong sems can don bya ste / /
sdug bsngal gnas bsgral bsod nams tshogs / /
rang sems khyad par dam tshig nye / /
bdag don phun sum tshogs pa'o / /
ngan 'gro rnams kyi sgrib pa sbyangs / /
bsad pas byang chub lam la bkod / /
gzhan don lhun gyis grub pa'o / /
de ltar shes rab chen po yis / /
dngos 'dzin rdul tsam ma dmigs la / /
thabs su ma gyur gang yang med / /
mnyam par shes nas ci dga' gyis / /
ngang las ma g.yos snying rje yis / /
sna tshogs mdzad pa ston par byed / /
gsod pa'i sbyor ba goms pa yis / /
sgyu ma lta bu'i tshul shes nas / /
yod med dmigs pa las 'das pas / /
log rtog tsam la srog tu snang / /
srog kyang med la gcad bya med / /
srog ni dngos por lta ba dang / /
mtshan mar zhen pa rnams la snang / /
de ltar mtshan ma bral ba dang / /
snying rje'i blo can rnams la min / /
de ltar shes la spong len nam / /
'jug dang rtsol bas len mi 'gyur / /
sgyu ma lta bu'i spyod pa yis / /
de ma rtogs pa'i 'gro ba rnams / /
ma lus rgyal ba'i sa la 'god / /
gtum po rang gi gnas na 'gying / /
dpa' bos g.yul las rgyal bar byed / /
nags kyi mun pa me yis bsreg /
dug mtsho'i sle la bdud rtsis myos / /
sngon gyi thugs dam chen po yis / /
'jig rten 'gro ba ma lus pa / /
rgyal ba'i zhing du sbyor bas na / /
bsad pa'i sbyor ba shes par byos / /
gzhi rtsa bral ba'i skad cig la / /
yang dag sgyu ma'i tshul du snang / /
bdag dang gzhan gyi rang bzhin rnams / /
rnam dag dbyings su tshul gcig go / /
rnal 'byor gyi dbang phyug ti l+li pas / /
rigs ngan gtum mo'i grong khyer du shan pa la gdams pa gsod pa'i sbyor ba bsam gyis mi khyab pa zhes bya ba i thi // # / /
rig byed mkhan la gdams pa bzhugs // @## / /
dpal ldan thugs kyi gsang ba nas / /
rin chen sgron gyi 'od zer gyis / /
log rtog mun pa sel mdzad pas / /
blo yi legs spyad bsam par rigs / /
sngon sbyangs bskal pa mang po nas / /
rgyal ba mnyes byed dge ba bskrun / /
don dam pa yi rang bzhin ni / /
shes rab mchog ldan de la gsal / /
ye shes sgyu 'dra'i rgyal ba dang / /
log rtog sgyu 'dra'i sems can yang / /
sgyu ma yin phyir rang bzhin mnyam / /
de ltar yongs shes 'gal ba med / /
shes rab chos skur tshul gcig cing / /
thabs rnams gzugs skur tshul gcig pa / /
dbyer med dpyad du med pas na / /
sems las sangs rgyas nges par bya / /
de lta bas na bsgrub bya'i lam med cing / /
'bad pa byas pa don med gye na zhig /
dper na dgra med skyes bu zhig /
rang gi grib mas 'jigs pa ltar / /
brtabs pa'i 'khrul blo can la ni / /
snying rje skye bar cis mi rigs / /
snying rje sgyu ma lta bu yis / /
thabs kyi spyod pa cir yang ston / /
'khor ba spong bar mi byed cing / /
thar la 'dod pa mi bskyed kyang / /
rang bzhin shes rab chen po yis / /
rgyal ba'i dgongs pa de ltar bsgoms / /
chos rnams rang bzhin shes pa yis / /
rnam dag sems kyi dbyings la rol / /
ngo bo stong pas rtag dang bral / /
rang bzhin bde bas chad pa med / /
ma bcos gzod nas rnam par dag /
dbyer med zung 'jug sngags kyi lam / /
gnyis med spros dang bral ba'i phyir / /
ming tsam du yang mi dmigs so / /
rmi lam skyes bus dug 'thungs ltar / /
srid las nyon mongs de ltar shes / /
dug gi sdug bsngal mi bzad pa / /
'khor ba'i sdug bsngal de tsam mo / /
rmi lam du yang nad bsal ltar / /
lam gyi rig pa de bzhin no / /
de nyid 'bras bu mi bslu bas / /
ma rig gnyid log rnams la nges / /
'khor ba rmi lam ltar shes pas / /
mi 'gyur bde thob rlom sems med / /
mtshan ma'i log rtog bral ba na / /
ye shes chen po chos kyi sku / /
bsod nams rgyal ba'i gzugs sku la / /
ting 'dzin dpe byad dag gis spras / /
rnam smin lus la tshul bzhin du / /
sku gsung 'byor pa 'bras bu'i mchog /
rnal 'byor shes rab ting 'dzin gyis / /
sems can thub pa'i spyod yul spyod / /
gnas med dmigs pa'i rdul dang bral / /
sems can khams la skye ba med / /
de ltar shes pa'i rnal 'byor la / /
mi bya ci yang yod ma yin / /
lus kyi spyod pa la sogs med / /
nam mkha'i ri mo bzhin du blta / /
chos rnams kun gyi rtsa ba ste / /
sems dang sems snang tsam du 'dus / /
sems kyi rang bzhin byang chub la / /
byang chub kyang ni sems nyid do / /
de ltar sems kyi rang bzhin de / /
nyan thos gang zag med par shes / /
rang rgyal zung don med par shes / /
rnal 'byor spyod pa gzung 'dzin med / /
dbu mas don dam bden pa la / /
sngags kyi bden pa dbyer med rtogs / /
snang ba'i bag chags che chung gis / /
theg pa'i dbye ba bsam mi khyab / /
rgyu la ma brtan 'bras bu ni / /
med ces thub pas mdo ru gsungs / /
rgyu med 'bras bur dag pa ni / /
khyod kyi yul min bden pa'i bka' / /
chos rnams rnam par sgrub byed cing / /
mtshan nyid tsam du dmigs pa na / /
rigs pas gnod pa la sogs pa / /
dngos por lta rnams phan tshun gsal / /
de ltar rnam par dpyad pa yis / /
phyag rgya chen po'i tshul la ni / /
phyogs tsam reg pa ma yin pas / /
rgya mtsho chen po mjal dang mtshungs / /
phyi nang snang srid chos rnams kun / /
rang bzhin gnyis med gdod nas dag /
lam gyis bcos nas bsgrub tu med / /
rtsol med lhun gyis grub pa'o / /
gser gyi gling na rdo med ltar / /
phyi nang bsdus pa'i chos rnams la / /
skyon zhes ming yang ma grub ste / /
thams cad rol pa'i rgyan du 'gyur / /
rnal 'byor gyi dbang phyug til+li pas /
grong khyer pad+ma can gyi rig byed mkhan la gdams pa sna tshogs bsam gyis mi khyab pa zhes bya ba i thi // # / /
sgyu ma mkhan la gdams pa bzhugs // @## / /
kye ho / /
bzhin bzang rnal 'byor brtson pas nga la nyon / /
legs so legs so khyod kyi mdzad pa legs / /
theg pa'i tshul chen thub pa'i gsung rab rnams / /
sgyu ma lta bur rgyal bas rab tu gsungs / /
chos rnams thams cad sgyu ma smig rgyu dang / /
rmi lam gzugs brnyan sprul pa lta bu ru / /
legs par shes na nyon mongs spang du med / /
rang grol ye shes thub pa'i dgongs pa'o / /
khyod kyis rde'u shing bu la sogs la / /
sbyor ba goms pas sngags kyis bsnun pa na / /
skyes pa bud med rta dang glang po sogs / /
gzugs brnyan sna tshogs snang ba 'byung ba na / /
dang po gang nas kyang ni ma byung la / /
snang ba'i tshe na sgyu ma yin pa'i phyir / /
mtshan nyid gang yang yod min sgyu ma bsdus pa na / /
'gags shing mi snang gyur tshe gang du'ang song ba med / /
bsdus te mi snang gyur kyang skad cig rgyud ma chad / /
de ltar snang dang mi snang gnyis ka'i mtshan nyid med / /
gcig gnyis yin phyir ji srid rkyen nyid dang / /
nye bar gnas par snang tsam mtshan nyid rdzogs / /
de bzhin smig rgyu zhes bya mtshan nyid kyang / /
sa phyogs tsha sgo can la nye bar gnas / /
nyi mas gdung dang ser bu'i 'jol phyogs 'bab / /
rgyang nas bltas pas chu klung gang bar mthong / /
de nyid byung dang snang ba 'gags pas kyang / /
snang dang mi snang dbyer med mtshan nyid gcig /
rmi lam zhes bya skyes bu gnyid log pas / /
gnyid nang kun dga' ra ba skyed mos tshal / /
longs spyod sna tshogs rmi zhing snang gyur kyang / /
btson ra khri mon sdug bsngal sna tshogs snang / /
skye dang gnas dang 'gag par 'gyur ba'i tshe / /
don gyi cha gzhan bsgrub par byas pa med / /
gzugs brnyan zhes bya me long dag pa la / /
sna tshogs gzugs su snang bar gyur pa na / /
skye 'gag la sogs rnam gzhag gzhan med pas / /
snang dang mi snang dbyer med mtshan nyid gcig /
sprul pa zhes bya ye shes ting 'dzin nam / /
rig sngags grub pa'i mthu las byung gyur pa / /
me tog kha dog dbye ba'i rnam pa yis / /
de bzhin gshegs pa la sogs snang bar 'gyur / /
de bzhin phyi nang dngos po sna tshogs snang ba dag /
ji srid gzung dang 'dzin pa'i rnam par rtog pa yis / /
bag chags dbang gis nye bar gnas pa de srid du / /
dngos po sna tshogs snang ba 'byung bar gyur pa rnams / /
dang po byung tshe gang nas ma byung la / /
snang tsam nyid na bag chags dbang gis snang / /
gzung 'dzin gnyis kyi bag chags zad pa na / /
mi snang gyur tshe gang du'ang song ba med / /
khyod kyi sgyu ma sems dang sems byung dang / /
tshor ba 'du shes nye bar mi spyod cing / /
'gro ba'i phung po sems dang sems byung dang / /
tshor dang 'du shes nye bar spyod pa can / /
mgo mi mtshungs zhes yid gnyis byed gyur na / /
mtshungs par gyur pa'i sgyu ma la sogs pa / /
drang srong dag la b+ha le bcol ba 'am / /
bzang po'i sgyu mas thub la gdugs tshod bul / /
tshogs gnyis rdzogs pa sgyu ma'i snang ba yis / /
bye brag gyur pa med de mgo mnyam mo / /
smig rgyu dag kyang nyams kyi 'du 'phro yis / /
lam gyi bya ba byed kyang mgo mnyam mo / /
rmi lam dag la lha yis lung bstan nas / /
ma 'ongs dngos po ston te bye brag med / /
gzugs brnyan pra yis sngags las grub pa yis / /
lkog gyur rkun mo'i gzugs mthong tha dad med / /
sprul pa 'gro ba'i don du rgyal bas sprul / /
bskal par gnas te mdzad pa sgrub pa yod / /
lo zla skad cig sna tshogs snang ba yang / /
sprul par rtogs te bye brag mtshungs pa'o / /
de ltar sgyu ma 'dra ba'i dngos po sna tshogs kun / /
'byin dang sdud dang 'phel bar byed pa yis / /
de ltar de la sdig pas yongs mi gos / /
bsod nams dag kyang de bzhin shes par bya / /
gang la sdig dang bsod nams gnyis med pa / /
de ltar gyur la byang chub rab tu gsungs / /
chu yis gnod la gzings kyis phan pa sgrub / /
chu med gyur tshe gzings kyis dgos pa med / /
de bzhin gnas ngan len gyis gnod kyi bar / /
sgyu mar shes pa gang la yod pa phan / /
gnas ngan len gyi gnod pa bral ba na / /
bsod nams sgyu ma lta bus dgos pa med / /
sems can sangs rgyas rang bzhin mnyam pa ste / /
chos rnams thams cad ngo bo nyid kyis stong / /
rang bzhin 'od gsal gzod nas 'dus ma byas / /
sgyu mas gos min ye nas sangs rgyas so / /
de ltar shes nas bdag dang dbyer med pa / /
phung sogs sgyu ma tsam du snang ba yis / /
de bzhin gshegs par shes pa'i blo ldan ni / /
lam gyi mchog tu rgyal bas rab tu gsungs / /
de ltar khyod kyi bya ba'i chos mtshon dpe / /
bden pas stong pa'i chos nyid gang yin de / /
nges pa'i don du yang dag stong par rtogs / /
chos kyi dbyings yin rnam par dag pa'i ngang / /
'gro ba sgyu mas lam yang der gshegs nas / /
ye shes sgyu ma lta bus don byed shog /
rnal 'byor gyi dbang phyug til+li pas grong khyer grags pa skyong du sgyu ma mkhan la gdams pa dngos po bsam gyis mi khyab ces bya ba rdzogs so /
i thi /
sa ma pa tha / # / /
smad 'tshong la gdams pa bzhugs / @## / /
a ho srid rtsa bde ba che / /
sems can kun gyi rang bzhin ni / /
gnyis med bde bas tshim gyur pas / /
lhan cig skyes pa'i ngo bor gsal / /
thabs chen gsang ba'i dkyil 'khor dag /
rol pa bde ba'i nyams dang ldan / /
phrin las mdzad pa'i dgongs pa las / /
dus gsum mnyam pa'i tshul du bzhugs / /
thabs kyis bskul bas shes rab chags / /
de bzhin shes rab bde zhen sel / /
gnyis med rol pa'i ye shes kyis / /
rdo rje 'dzin pa nyid du 'gyur / /
rdo rje dbang gis stobs ldan pas / /
'khor lo bzhi dang srog shing gsum / /
me rlung thabs ldan sbyor shes pas / /
ye shes nam mkha' lta bu mthong / /
gang de thabs las byung ba ni / /
gnas bcud thig le mi dmigs pas / /
bde chen thig le'i stobs las byung / /
spyi dang rang gi mtshan nyid gsal / /
phung sogs 'jig rten brtags pa kun / /
rang snang sgyu mar snang tsam las / /
phyi nang bden gnyis mnyam sbyor bas / /
ma 'dres gcig dang du ma bral / /
bde chen thig le rang byung las / /
man ngag ldan pas rgyas btab pas / /
ma rig gnyis 'dzin la sogs dang / /
dman pa'i theg pa ring du spangs / /
'dzag dang 'phar dang 'bar ba dang / /
'dar dang rgyug dang sgra sogs dang / /
rang gsal mngon shes 'chi med sogs / /
skye med nam mkha'i rang bzhin gsal / /
rtsa dang rnam shes rgyu ba las / /
mi dmigs brjod med gang goms pa / /
grangs las 'das pa'i ye shes kyang / /
mi zad rgyan gyi 'khor lor mthong / /
rang byung bde ba thob mtha' med / /
ngo bo nyid kyis bde mthong zhing / /
thig le rang shar sprul pa yis / /
mdzad pa'i rnam 'phrul bsam mi khyab / /
bde chen theg par grol ba yis / /
bstan pa'i rim pa mtha' yas kyang / /
sems can bsam pa ji bzhin du / /
thig le chen po'i ngang las 'byung / /
dug gis dug nad bsal ba ltar / /
'gro ba chags pas 'dul ba ste / /
skyes bu thabs kyis bder 'jug pa / /
pad+ma la ni 'dam bzhin no / /
bskyed pa thabs kyi 'od zer gyis / /
a la cung zad bde bas reg /
rang byung gsang ba'i lam du dril / /
rang rang 'khor lo thim par byed / /
ma lus bde bar shar ba las / /
'khor ba'i bag chags ma lus sangs / /
tha dad la sogs chos med de / /
skye med bde ba'i snying por gsal / /
'chol pa sprin gyi dum bu dang / /
nyi zla sgra gcan mkha' la 'du / /
drag po pho brang sgo la srungs / /
mgo med rang gi gnas na 'gying / /
stobs kyis gnas sa'i ga'u sbyor / /
zla ba nam mkha'i dbyings su bstim / /
nyi mas bkod pa'i chu g.yo zhing / /
seng ge 'dur bas lam 'phrang bsal / /
'phen dang sdud par byed pa dang / /
gyen du 'gro dang thur la bskul / /
'khor lo bzhi la rgyas 'debs pas / /
bde ba chen po lhun gyis grub / /
'khor dang mya ngan 'das pa rnams / /
gdod nas grub par gnyis su med / /
ma lus bde ba'i gzugs su shar / /
gsang chen mi ldog rigs su nges / /
'gro la gsang lam 'di bstan pa / /
me tog la ni chu bzhin du / /
shes rab gsum la goms pa yis / /
gsang ba gsum la spyad par bya / /
thabs chen ldan la mngon sum ste / /
gnyis med thig le 'phro 'du med / /
mnyam pa chen po mchog gi dbyings / /
thabs shes gnyis med rdo rje'i lus / /
phyag rgya'i sbyor ba 'di yis ni / /
dpag med log par 'khyams pa rnams / /
thabs kyis ma skyes pa la bkod / /
'chi ba med pa'i chos skur thim / /
bde ba chen pos khyab pa'i ro / /
lus gnas lus las ma skyes pas / /
sangs rgyas kun dang dbyer med pa'i / /
thams cad lhan cig skyes par gsal / /
rnal 'byor gyi dbang phyug til+li pas sgyu ma sprul pa'i grong khyer du smad 'tshong ma la gdams pa bsam gyis mi khyab pa'i bde ba chen po zhes bya ba i thi // //
