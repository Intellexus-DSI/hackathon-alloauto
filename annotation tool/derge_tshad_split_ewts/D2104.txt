@## / /
rgya gar skad du / /
ti la ka e ka nA ma /
bod skad du /
thig le gcig pa zhes bya ba /
'phags pa 'jam dpal ye shes sems dpa' chen po la phyag 'tshal lo / /
rang bzhin bde ba brnyes pa yi / /
ye shes sems la phyag 'tshal lo / /
dmigs pa la ni sems bzhag nas / /
sbyor ba ye shes thig le bshad / /
sna tshogs chos kun shes rab kyis bltas nas / /
gcig dang du ma mtha' yis brtags pa dang / /
gcig kyang mi dmigs rang bzhin stong pa yin / /
thams cad rig pa'i ngo bor gsal 'gyur ba / /
gnyis kyi mtha' yis dben pa gnyis med de / /
rnam pa thams cad ldan pa ye shes skur / /
bsgoms te sa bon nyid du sems gnas bya / /
de la dmigs pa nye ba nyid du gyur pa ni / /
gsal dang mi gsal phyi ma'i blo yis brtags na yid kyi yi ge nyid / /
rjes la 'gro ba rnam par dag byas la / /
rten dang brten pa skul ba'i ku ru bzhag /
yi ge la sems gzung ba'i thig le dang po'o // //
thabs dang shes rab kha sbyor la / /
shigs pa med pa'i yi ge nas / /
tshangs pa'i mig gsum bzhi yis bskor / /
de la rnam shes brtan pa dang / /
'dren pa brgyad dang dgur ldan pa'o / /
bde ba'i lhag pa'i bzlas pa bya / /
reg bya chen po skyes pa ni / /
lhag pa'i thig le chen por bsdu / /
mthar phyin reg bya skyes pa na / /
steng gi gnas su 'pho bar bya / /
reg bya la sems gzung ba'i thig le ste gnyis pa'o // //
ye shes sems dpa' rab mdzes sku / /
zla ba ltar rgyas rdo rje la / /
bcu drug thig le gcig pa gang / /
bcu bdun ldan par bzlas bya ste / /
'pho ba 'byung la bzlas pa bya / /
'jug pa thig la bzlas pa bya / /
gsal dang bde dang yongs rdzogs nas / /
dbyu gu drug cu'i grangs su bgrang / /
phra mo'i rnal 'byor rdzogs 'gyur ba / /
bag dang ldan pa'i sbyor bas brtsam / /
phra mo la sems gzung ba'i thig le ste gsum pa'o // //
rnam par shes pa'i rdo rje'i sku /
gang+gA'i klung gi sangs rgyas kyis / /
byin gyis brlabs la bsgom par bya / /
de nyid ye shes thig le bsgom / /
mi shigs sa bon 'dzin pa can / /
dran pa lhan cig skyes pa gsal / /
'gro 'ong med par nyin mtshan du / /
yul min shes pa'i mtshan nyid ni / /
gnas pa'i thig le rdzogs pa yi / /
cung zad mi gsal phra mor gsang / /
ye shes la sems gsang ba'i thig le ste bzhi pa'o // //
rnal 'byor lam la bslab pa ni / /
steng dang 'og gi mdud pa la / /
oM dang hUM gi thig le blta / /
thig le stong pa'i sa bon las / /
A li kA li 'dzag pa'i phreng / /
rlung gis mnan la so kar bstim / /
de la legs rol skyes pa dang / /
'og gi thig le stong pa las / /
nyis 'gyur phul la steng du bstim / /
de la legs rol skyes bas na / /
rang 'byung ye shes chen po bsgom / /
dbang po lnga la yi ges khyab / /
yul lnga legs rol chen por bsgom / /
de nas bcom ldan 'das ma las / /
thig le yi ge med pa gnyis / /
dbugs 'byung chen po bdag med bsgom / /
lhan cig skyes dga' rna ba'i dus / /
gsal stong bde ba dbyer med pa / /
gnyug ma nyams su myong bas shes / /
gal te mi gsal gyur pa na / /
rdo rje'i bzlas pa brtsam par bya / /
sbyor ba las byung 'od gsal sems / /
rnam par shes pa'i chos nyid 'das / /
ye shes gnyis med tshul 'chang ba / /
rnam par rtog med lhun gyis grub / /
dus gsum sangs rgyas las byed pa / /
sangs rgyas thog ma tha ma med / /
dang po'i sangs rgyas rgyu med pa / /
ye shes mig gcig dri ma med / /
ye shes lus can de bzhin gshegs / /
thig le chen po grub pa bstan pa ste lnga pa'o // //
man ngag bdud rtsi lta bu grol ba'i rim pa thig le grub pa gsal byed gcig pa bstan /
'di las byung ba'i bsod nams ji snyed des / /
bde ba chen po'i gnas dngos rnyed par shog /
thig le gcig pa zhes bya ba / /
slob dpon dpal ldan gnyis su med pa'i rdo rjes mdzad pa rdzogs so // //
rnal 'byor ba bsod snyoms pa pra dz+nyA shrI dz+nyA na kIrtis rang 'gyur du mdzad pa'o //
[ ]
