@## / /
dam pa rnams la phyag 'tshal lo / /
bden pa dbyer med dus 'khor lo / /
shes bya'i cha nas gnyis zhes bya / /
brjod bya dang ni rjod byed do / /
brjod bya bden pa gnyis yin te / /
kun rdzob phyi nang gzhan dang gsum / /
phyi ni 'chags gnas 'jig pa ste / /
chags pa rten dang brten pa'o / /
rten ni rgyu dang go rims dbyings / /
rang bzhin kha dog ming dang ni / /
yi ge grangs dang tshad dag go / /
rgyu ni las kyi 'dus byas nas / /
rdul phran dag las skyes par 'dod / /
stong dang rlung sogs rim pa'o / /
dbyings ni gzhu sogs rang bzhin ni / /
g.yo sogs kha dog sngo la sogs / /
ming ni rlung sogs ri la sogs / /
yi ge ya ra la sogs pa'o / /
grangs ni rlung dang mtsho yi bar / /
tshad ni rngams dang mtha' skor ro / /
brten pa sems can zhes bya ste / /
rgyu dang ming gi rab dbye dang / /
so so'i gnas dang tshe tshad dang / /
sa bon yi ger rab shes bya / /
rgyu ni las dang nyon mongs dang / /
ming ni mnar med nas bzung nas / /
srid pa sum cu rtsa gcig bar / /
gnas ni rlung dang srid rtse'i bar / /
tshe tshad lo dang bskal pa'i grangs / /
sa bon yi ge ka la sogs / /
'chags pa sdud par shes par bya / /
gnas pa rnam pa gnyis yin te / /
bstan pa dus dang byed pa rtsis / /
dang po dus bzhi la sogs pas / /
sa yi dum bu rnams la ni / /
'khor los sgyur rgyal lus kyis su / /
log 'dren mthar byed legs rnams 'dzin / /
byed pa yan lag lngas bsdus te / /
gza' ni tshes dang rgyu skar dang / /
khyim la gnas pa dag yin no / /
tshes ni dbyangs dang rten 'brel dang / /
drag mo la sogs shes par bya / /
'jig pa sa sogs rim zhugs pas / /
tha ma stong par gyur pa'o / /
nang ni skye gnas 'chi ba ste / /
skye ba nang dang phyi dag go / /
nang gi dus dang rgyu dag dang / /
ngo bo rkyen rnams rdzogs dus so / /
dus ni ye shes g.yo ba dang / /
rgyu ni khu srog skye gnas khrag /
ngo bo phung po khams rang bzhin / /
rkyen ni ma yis ro zos mthus / /
rnam pa khu khrag rtsa rlung gis / /
gtso bo brgyad ni bskyed pa'o / /
rdzogs dus bcu gnyis bcu gsum mo / /
phyi nas dbyibs dang tshad dag dang / /
rnam grangs dag tu bstan pa yin / /
dbyibs ni lus dang yan lag sogs / /
tshad ni sor dang khru yi bar / /
dbye ba phung po khams dag dang / /
dbang po las kyi dbang po dang / /
'khor lo bya ba'i 'khor lo dang / /
las kyi 'khor lo dag tu'o / /
de yang rtsa rlung sems dag gis / /
lus kyi ngo bo bsdus pa'o / /
gnas pa las dang bsrung ba'o / /
las ni phyi nyid nang sbyar bas / /
dus kyi 'khor lor gyur pa'o / /
bsrung ba sems kyi sdig gzhom dang / /
nad zhi lus kyi bcud len no / /
'chi ba dus dang dus min pa'o / /
gzhan ni sgrub pa'i thabs dang ni / /
'jig rten dbang ni ngo bo dang / /
nges tshig dbye ba cho ga'o / /
ngo bo gzhan las thob bya ste / /
nges tshig dri 'khrud nges par 'joms / /
dbye ba thun mong khyad par gyis / /
bdun dang gsum du shes par bya'o / /
cho ga sbyor ba dngos gzhi'o / /
sgrub pa lam dang 'bras bu ste / /
lam ni las dang ye shes so / /
las brgya'i ngo bo dbye ba dang / /
nyams su blang ba'i cho ga'o / /
ngo bo nus pa sgra ldan pa / /
dbye ba gzhan gyi rigs la sogs / /
nyams blangs bsnyen sgrub sgrub pa'o / /
ye shes phyag rgya'i ngo bo ni / /
rang gi sems kyis brtags pa ste / /
dbye ba dkyil 'khor rnam gsum mo / /
cho ga sngon 'gro dngos dang mjug /
dngos ni bskyed dang bsgom pa'o / /
bsgom pa dngos zhen rnam gnyis dang / /
zhen bral dag pa bsgom pa'o / /
rjes ni mnyam gzhag las langs la / /
snang grags chos la sogs pa yang / /
nang gi rnam pa phyis sbyar nas / /
lus ngag yid kyis byas pa'o / /
'bras bu 'dod dang gzugs khams kyi / /
mthar thug thob par 'gyur ba'o / /
don dam bden pa la brten pa / /
lta ba lam dang 'bras bu'o / /
chos nyid mi mthun phyi nang gi / /
log par rtog pa bstan pa'o / /
mthun pa gnyis su med sgrub pa / /
ngo bo dbye ba mtshon byed dang / /
dpe yi rnam par shes par bya / /
ngo bo mi rtog ye shes te / /
de yang bems po log pa'o / /
dbye ba chos can dag gi ni / /
stong pa lnga dang thig le drug /
spang bya sogs pas shes par bya / /
mtshon byed sgra dang mtshan ma ste / /
e baM a la sogs pa dang / /
de ru mtshon pa'i dbyibs dag go / /
dpe ni pra ti se na sogs / /
'jig rten dpe las 'das pa'o / /
chos can ci rlung sems dag gi / /
gnas lugs shes par byed pa'o / /
lam ni dbang dang sgrub pa'i thabs / /
dbang ni 'jig rten las 'das te / /
ngo bo rang gi byang chub sems / /
bla ma'i rkyen gyis ngo shes pa / /
nges pa'i tshig gong dang mtshungs / /
dbye ba dngos dang brtag pa ste / /
dang po sangs rgyas dus su ste / /
brtag pa da lta rgyu dus so / /
cho ga byed dang bral na yang / /
re zhig dpe dang brda tshig gis / /
phyi yi rnam par rtog pa'o / /
sgrub pa phyag rgya chen po ste / /
ngo bo mi rtog ye shes so / /
dbye ba rnam pa gsum bdag nyid / /
nyams blang rgyu dang ngo bo dang / /
dbye ba'i tshul du bstan pa'o / /
rgyu ni rkyen gsum ngo bo dang / /
mi rtog pa la dmigs pa'o / /
dbye ba yan lag drug yin te / /
spang bya spong byed thob bya yis / /
lam ni yan lag der bsdus na / /
gdams ngag mtshan nyid rtags 'bras bu / /
so sor dbye ba la sogs kun / /
sgrub bzhi'i tshul du sgom pa'o / /
'bras bu spangs thob phun tshogs pa'o / /
sangs rgyas sku bzhi la sogs pa'i / /
gdul bya'i sgo nas dag bya yis / /
rnam thar la sogs lam gyis so / /
de ni brjod bya mdor bsdus pa'o / /
rjod par byed pa'i tshig dag ni / /
gzhung tshad grangs dang bshad tshul bsdu / /
gzhung tshad rgyu dang 'grel pa'o / /
grangs ni rgyud kyi le'u grangs te / /
mdor bsdus dang ni bsdus don no / /
rgyas par bshad pa 'grel pas so / /
rgyud kyi le'u rnam lnga ni / /
grangs nges go rims nges pa yang / /
rgyud gsum dag gi grangs dag dang / /
gzhan gzhug dngos po'i rim pa dang / /
rnal 'byor snyoms zhugs rags pra dang / /
dman pa mchog gi go rims so / /
'grel pa rnam gsum bshad pa yang / /
grangs nges lus la rtsa dag dang / /
de yi chas phyed dbus ma'i dbus / /
mtshan dang dpe byad ting 'dzin dang / /
go rims so so'i rnam 'grel lo / /
bshad thams mtha' drug mtshan nyid de / /
de yang drang don nges don no / /
don bsdus rgyud gsum dag tu ni / /
spyi ru bsdus dang so so'i dang / /
dngos dang phal ba'i yul du ste / /
yan lag de dang der shes bya / /
dam pa'i drin gyis nges gsal ba'i / /
dam pa'i lam 'dis sems can la / /
mi yi skye ba 'di nyid kyis / /
byang chub myur thob nges par shog /
dpal dus kyi 'khor lo'i sdom tshig paN+Di ta chen po a b+h+yA ka ras mdzad pa rdzogs so // //
paN+Di ta jo bo ri pa dang /
sgra sgyur gyi lo tsA ba khe'u bgad 'khor lo grags kyis bsgyur ba'o / /
[]
