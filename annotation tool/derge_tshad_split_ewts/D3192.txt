@## / /
rgya gar skad du /
many+dzu shrI ya pradz+nyA tsakra /
bod skad du /
'jam dpal gyi shes rab kyi 'khor lo /
bla ma'i zhabs la rtag btud cing / /
de bzhin rdo rje slob dpon la'ang / /
dang por phyag 'tshal 'jam pa'i dpal / /
gang gis grub pa bdag gis bri / /
sems dpa'i skyil mo krung gis gnas / /
snying ga'i zla ba la yi ge I dang aHdag gis brgyan cing dung dang kun+da ltar mchog tu 'bar zhing 'od zer sna tshogs pa rnams kyis kun du gang ba'i sa bon no / /
des bsgrubs pa'i rdzogs pa'i sangs rgyas dang bla ma dang sangs rgyas dang byang chub sems dpa' rdzu 'phrul chen po dang ldan pa de dag rnams bltas pa la sngags 'di dag gis mchod par bya ba'o / /
oM rdo rje'i me tog hUM /
oM rdo rje'i bdug pa hUM /
oM rdo rje'i mar me hUM /
oM rdo rje'i dri chab hUM /
oM rdo rje'i lha bshos hUM /
de nas ni /
bdag ni dkon mchog gsum la skyabs su mchi / /
sdig pa thams cad bdag gis so sor bshags / /
'gro ba'i bsod nams la ni rjes yi rang / /
sangs rgyas byang chub yid kyis gzung bar bgyi / /
sangs rgyas chos dang tshogs kyi mchog rnams la / /
bdag ni byang chub bar du skyabs su mchi / /
bdag dang gzhan don rab tu bsgrub bya'i phyir / /
byang chub sems 'di bdag gis bskyed par bgyi / /
byang chub mchog gi sems ni bdag gis bskyed bgyi zhing / /
bdag gis sems can thams cad mgron du gnyer bar bgyi / /
yid 'ong byang chub mchog gi spyod pa spyad par bgyi / /
'gro la phan phyir sangs rgyas nyid ni 'grub par shog /
ces pa'i smon lam sngon du 'gro bas chos thams cad bdag med par bsgom par bya ba la sngags ni 'di yin te /
oM stong pa nyid kyi ye shes kyi rdo rje'i rang bzhin gyi bdag nyid ni nga yin no / /
khams gsum ma lus pa rnams sgyu ma dang mtshungs pa'i sa bon gyi rnam par bsam par bya ba'o / /
mthong dang rig pa nyid dag dang / /
gang phyir sgyu bzhin thams cad nas / /
dmigs su yod pa nyid kyang min / /
'jig rten thams cad de ltar gnas / /
'dir mos pa bskyed par bya ba'o / /
de nas thog ma med pa'i dus nas yang dag pa ma yin pa'i rtog pa'i sa bon sbyangs la rang bzhin gyis dag pa yin no zhes kyang mos par bya ba yang oM rang bzhin gyis dag pas chos thams cad kyang rang bzhin gyis dag pa ni bdag yin no zhes bya bas so / /
de nas sngar bshad pa'i sa bon gyur pa las ral gri'o / /
de'i chang zungs kyi lte ba'i dbus su zla ba'i dkyil 'khor ro / /
de'i steng du sngar bshad pa'i sa bon no / /
de dag thams cad gzhan du gyur pas bdag nyid 'jam dpal gyi sku dang /
nga kho na 'jig rten thams cad kyi mnga' bdag yin no zhes bya ba yang dag par bsam par bya ste /
pad+ma dang zla ba'i gdan la sems dpa'i skyil mo krung gis bzhugs pa dang /
zla ba lta bu 'od zer du ma spro ba dang bsdu bas nam mkha'i dkyil khyab par mdzad pa dang /
rnam par mdzes pa'i na bza' bsnams pa dang /
skye dgu rnams dga' bar mdzad pa dang /
sku mdog dkar po yid du 'ong ba dang /
zur phud lnga dang ldan pa'i dpa' bo chen po dang /
rgyan rnams thams cad kyis brgyan pa dang /
phyag g.yas pas ral gri gdengs par mdzad cing phyag g.yon pas thugs ka na po ti bsnams pa'o / /
de nas phyag rgya bcing bar bya ste /
lag pa gnyis kyis thal mo kha sbyar bar byas la /
mdzub mo gnyis dang srin lag gnyis kyi rtse mo rtse bkab pa ni ut+pala'i kha bye bas legs par gnas pa ste /
rang gi sngags kyi snying ga dang /
mgrin pa dang /
smin mtshams dang /
spyi bo rnams su dgod par bya ba'o / /
phyi nas ni lte ba'i 'og tu yi ge b+h+rUM las kha dog dkar po shing mya ngan med kyi 'dab ma dang cha 'dra ba'i zla ba'i dkyil 'khor bsam par bya ba'o / /
de'i steng du brgyad pa'i bzhi pa la dang po'i bcu drug pa dang bdun pa'i gnyis pa dang dang po'i bzhi pas brgyan pa'o / /
de dag yongs su rdzogs pa las yi ge hU~M gis kha bye bar byas pa'i pad+ma dri ma med pa lte ba'i steng du bsam par bya ba'o / /
de'i steng du zla ba'i dkyil 'khor ro / /
de'i steng du sor gyi bar tsam bkag pa na 'khor lo rtsibs drug pa gzi brjid dang ldan pa'o / /
de'i rtsibs rnams la ni dbyangs yig bcu gnyis po rnams yi ge zung re re dgod do / /
rtsibs so so'i steng du ni rtsa ba'i sngags rnams kyi yi ge re re rnam par dgod par bya ba'o / /
'khor lo'i nang gi lte ba la ni yi ge d+hIH'od kyis gang ba dang ldan zhing /
g.yo ba med pa bsgom par bya ba'o / /
phyi rol du mu khyud la ni nga nya Na na ma'i yi ge rnams dang bral ba'i ka'i sde tshan mchog tu 'bar ba dang ldan pa rnams bsam par bya ba'o / /
gzhan yang steng du sor gyi bar tsam yangs par zla ba'i dkyil 'khor ro / /
de'i steng du yi ge a ra pa tsa na'o / /
'di dag bltas la 'khor lo shin tu myur bar bya ba 'khor ba dang ldan par bsgom par bya zhing /
ji srid du zla ba drug gi bar du bzlas par bya ba'i sngags kyang 'di dag yin te /
oM badzra tIk+Sh+Na haM nyi ma re re zhing khri phrag re bzlas par bya ba'o / /
de dag gis blun po yang dag gi bdag por 'gyur ro / /
blo rno ba dang gzhung stong phrag re 'dzin par byed do / /
rgyun mi 'chad par saM skr-i ta smra ba po /
dang snyan dngags pa chen po nyid dang bstan bcos thams cad kyi pha rol tu phyin par 'gyur ro / /
grub pa thob nas ni ral gri'i rig pa 'dzin pa'i mnga' bdag tu 'gyur te /
rig pa 'dzin pa rnams dang lhan cig tu rtse dga' bar byed do / /
shes rab 'khor lo mchog gyur 'di / /
bris las bsod nams gang byung ba / /
des ni 'jig rten ma lus 'di / /
'jam dpal go 'phang thob par shog /
'jam dpal gyi shes rab 'khor lo rdzogs so // //
mkhas pa a b+ha ya las dge slong tshul khrims rgyal mtshan gyis bsgyur ba'o //
[ ]
