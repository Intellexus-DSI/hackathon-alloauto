@## / /
rgya gar skad du /
shrI tsakra sam+ba ra sto tra /
bod skad du /
dpal 'khor lo sdom pa la bstod pa /
bcom ldan 'das 'khor lo sdom pa la phyag 'tshal lo / /
kun rtog spros bral dri ma rnam dag cing / /
mtsho ltar bde ba chen por ro gcig pa / /
nam mkha'i ngang du sprin dkar dag pa bzhin / /
rang bzhin rnam dag chos rnams mngon gyur te / /
ji ltar mkha' la 'ja' tshon shar ba bzhin / /
gnyis med bde chen longs spyod rdzogs pa'i sku / /
yid bzhin nor bu rtog med ji bzhin du / /
gdul bya mchog la sprul sku khro bo'i tshul / /
dpa' bo 'jigs byed gar dgu'i nyams dang ldan / /
sku yi rang bzhin mtshan dang dpe byad ni / /
sgeg dang dpa' dang 'jigs su rung ba'i tshul / /
gsung gi rang bzhin yan lag drug cu ni / /
bzhad dang gshe dang rngam pa'i tshul du bstan / /
thugs kyi rang bzhin gzugs dang ting nge 'dzin / /
zhib sems dpa' rmad du byung ba'i tshul / /
dbang phyug chen po'i sgeg pa'i nyams bcom nas / /
gnyis med yum la 'khyud nas 'gying bag bzhugs / /
gzhon nu gdong drug dpa' ba'i nyams bcom nas / /
'jigs byed dus mtshan g.yas brgyang zhabs kyis mnan / /
khyab 'jug zhal gsum 'jigs pa'i nyams bcom nas / /
zhal bzhi mnga' zhing bcu gnyis phyag dang ldan / /
lha chen tshangs pa rgod pa'i nyams bcom nas / /
g.yas pa ser po bzhed pa'i tshul du bstan / /
tshogs kyi bdag po'i gshe ba'i nyams bcom nas / /
glang chen pags pas rgyan byas mche ba gtsigs / /
sgra gcan lha min nyi zla khar bcug nas / /
rngam pa'i nyams bcom tshangs pa'i mgo bo bsnams / /
brgya byin spyan mangs zhi ba'i nyams bcom nas / /
sku la spyan gsum gzi brjid ldan pa po / /
me lha tshangs pa zhi ba'i nyams bcom nas / /
thal ba'i tshom bus sku la brgyan pa po / /
klu chen se sha rmad byung nyams bcom nas / /
mi mgo lnga bcu gcig gis do shal byas / /
sku gsung thugs la sdug bsngal gsum nub pas / /
thams cad bde ba chen por thugs su chud / /
yang dag ting 'dzin rang bzhin bcom ldan 'das / /
'khor lo'i dbus na g.yas brkyang sbyor bas bzhugs / /
chos nyid mi 'gyur sku mdog mthing gar bstan / /
thabs kyi tshul gyis 'gro ba'i don mdzad pa / /
thugs rje mchog gyur de la phyag 'tshal lo / /
de yi yum gyur rdo rje phag mo ni / /
sku mdog dmar po zhal gcig phyag gnyis ma / /
bdud bzhi bcom nas bde chen thugs chud ma / /
gnyis med yum gyur de la phyag 'tshal lo / /
zhi sogs las mdzad ye shes bzhi yi sku / /
tshad med bzhi dang phyag rgya bzhi ldan ma / /
phyogs bzhi pad+ma'i dbus na bzhugs pa yi / /
mkha' 'gro yum bzhi mo la phyag 'tshal lo / /
rtag pa la sogs de bzhin gshegs pa bzhi / /
bum pa bzhi dang bdud rtsis bkang ba'i snod / /
mtshams bzhir mchod pa'i gzugs kyis gnas pa yi / /
thabs shes dbyer med de la phyag 'tshal lo / /
sems ni skye ba med par thugs chud cing / /
mi bskyod rigs su sku mdog mthing gar bstan / /
rnam thar brgyad rtsibs thugs rtags rdo rjes brgyan / /
mkha' spyod yab yum rnams la phyag 'tshal lo / /
gsung ni sgra brnyan lta bur thugs chud cing / /
'od dpag med rigs sku mdog dmar por bstan / /
rnam thar brgyad rtsibs gsung rtags pad+mas brgyan / /
sa spyod yab yum rnams la phyag 'tshal lo / /
sku ni sgyu ma lta bur thugs chud cing / /
rnam dag rigs su sku mdog dkar por bstan / /
rnam thar brgyad rtsibs sku rtags 'khor los brgyan / /
sa 'og yab yum rnams la phyag 'tshal lo / /
gshin rje brtan sogs khro mo chen mo brgyad / /
mi 'am ci sogs gdul phyir tha dad bzhugs / /
khwa gdong la sogs lha mo brgyad po rnams / /
dam tshig 'khor lor bzhugs la phyag 'tshal lo / /
rin chen las grub dpag med gzhal yas khang / /
byang chub mchog gi chos rnams yongs rdzogs pa / /
gtso bo bde chen thugs kyi snang ba ni / /
sna tshogs rgyan dang lha mo'i tshogs kyis mdzes / /
chos rnams tshad med dur khrod brgyad kyis bskor / /
rnam par gzigs shing tha dad gdong du bstan / /
nyan thos rang rgyal 'khor los sgyur sogs brgyad / /
phyogs rnams skyong zhing klu dang srin po'i gzugs / /
thugs rjes nyon mongs bsreg mdzad 'bar ba'i phreng / /
rnam snang rang bzhin thar pa'i grong khyer mchog /
bde chen bzhugs gnas de la phyag 'tshal lo / /
bcom ldan 'das dpal 'khor lo sdom pa la bstod pa kha che'i paN+Di ta chen po bram ze rin chen rdo rjes mdzad pa rdzogs so // //
rgya gar gyi mkhan po paN+Di ta ma hA dz+nyA na dad bod kyi lo tsA ba mar pa chos kyi dbang phyug gis bsgyur ba'o //
