@## / /
rgya gar skad du /
pra b+ha wa d+ha risA d+ha naM /
bod skad du /
'od 'dzin ma sgrub pa'i thabs /
bdud rtsi'i mnga' bdag bcom ldan 'das gshin rje gshed la phyag 'tshal lo / /
gang zhig kha zas nyung ba yis / /
'tsho ba'i yo byad kyis ngos na / /
som nyi bza' bar bya ba'i phyir / /
ting nge 'dzin gyi bcud len bshad / /
gsum la skyabs song byang chub sems / /
gnas bzhi la sogs sngon song bas / /
skad cig nyid las yul rnams dang / /
yul can stong pa'i ngang nyid las / /
paM las mtsho skyes dbus son pa'i / /
nyi ma'i dbus su lha mo ni / /
chu shel lta bu gri gug dang / /
bdud rtsi'i bum pa g.yas dang g.yon / /
dar dkar gos dang rin chen rgyan / /
lang tsho rgyas shing sha rgyas ma / /
li ba'i skra dang bung ba'i dri / /
mdzes ldan ma yi brang dbus su / /
rang dang 'dra ba'i lha mo ni / /
dngas pa'i shel drung mu tig ltar / /
dkar zhing 'tsher ba'i 'od can blta / /
de nas rang snying shing 'bras ltar / /
rtsi mo gyen ltar rtsa lta dang / /
bcas pa phyed nas mtshon gyis gcad / /
steng gi phyogs ni sangs rgyas lha'i / /
rtsa dang bcas te ltos med dbul / /
nyon mongs lha yi rtsa sbubs nas / /
dri ma ma lus bshang lam nas / /
'thon te rgya mtsho'i ngogs su bskur / /
rtsa stong bum pa'i bdud rtsis bkang / /
lus dang rtsa dang khams bdud rtsi / /
ye shes rgyal po'i rlung rgyas te / /
phru ma mar gyis gang ba ltar / /
rang gi lus dang de bzhin sems / /
zag med bde bas rab rgyas te / /
dmigs shing spros pa bcad pa yis / /
ting nge 'dzin la gtad de gzhag /
de ltar yang yang goms pa yis / /
ting 'dzin zas su mi 'gyur ba'i / /
srin bu kun yang 'dzag 'gyur bas / /
de don bya phyir gsang sngags dang / /
smon lam che la 'bad par bya / /
de ltar brten na zag med kyi / /
ting 'dzin mchog ni skye ba dang / /
gnyid rmugs la sogs byed pa'i zas / /
til tsam dgos par mi 'gyur ba'i / /
skra dkar gnyer ma spong ba dang / /
lus rgyas dngas shing sha stobs rgyas / /
thig le rgyas shing 'dzag mi 'gyur / /
dus min 'chi bas mi gos te / /
phyi nang mkha' 'gro bran du 'gyur / /
'dre sogs gnod par mi 'gyur zhing / /
'gro kun dga' zhing dbang du 'gyur / /
ci 'dod dam pa'i mchog ster te / /
'dod sred ma lus rab bcad nas / /
dus kyi dgrar ni myur 'gro'o / /
de ltar bla mas gnang ba yi / /
man ngag gsal la nongs mchis rnams / /
bzod par gnang zhing de yi ni / /
dge bas gshin rje gshed gyur cig /
'od 'chang ma'i sgrub thabs ting nge 'dzin gyi bcud len gyi man ngag ting nge 'dzin la mnga' brnyes pa dpal 'dzin gyis mdzad pa rdzogs so // //
lo paN snga ma dang 'dra /
'di'i man ngag gcig sngar yang snyan brgyud du byung 'dug ste /
gzhung sngar ma 'gyur gsung //
[ ]
