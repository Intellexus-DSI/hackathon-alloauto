#
]@## / /
rgya gar skad du /
a mi tA b+hA hr-i da ya rA ga ya mA ri sA d+ha naM nA ma /
bod skad du /
'od dpag tu med pa'i snying po 'dod chags gshin rje gshed sgrub pa'i thabs zhes bya ba /
dpal rdo rje sems dpa' la phyag 'tshal lo / /
sku gsung thugs dbyer med pa yi / /
'dod chags che la phyag 'tshal te / /
gang zhig mngon zhen 'jigs byed pa / /
'dod chags rdo rje'i sgrub thabs bshad / /
dad ldan shes rab snying rje yis / /
don bcas gzhan don gtsor 'dzin pas / /
sbyin pa la sogs legs sbyangs te / /
yid skyob sngags 'di brtsam par bya / /
dang por sngags pas khrus byas nas / /
nang tshangs can gyi stan bting la / /
rang gi snying nyid bskul bar bya / /
phyag 'tshal la sogs 'dus byas dang / /
theg chen cho ga bzhi dag dang / /
stong pa'i rang bzhin de nyid kyis / /
bdag rgyud yongs su dag par bya / /
bdud rnams zhi bar bya phyir dang / /
sangs rgyas zhing rnams dag pa'i phyir / /
bsrung dang chu skyes bsgom par bya / /
mtshon cha rgyas dang 'od zer sna / /
baM dang raM las byung ba yi / /
nyi ma sa bon me yig las / /
bcu drug mda' bcas lnga 'od zer / /
bsdus nas byin gyis brlab par bya / /
oM a mi tA b+hA hr-i da ya rA ga ya mA ri At+ma ko\u0f85 haM /
gyur pas rdo rje snang mtha' yas / /
pad+ma rA ga'i mdangs dang mnyam / /
g.yas g.yon zhal ni sngo dang dkar / /
rang rig yum ni thabs dang mtshungs / /
stod smad stobs 'jigs pags pa gnyis / /
gri gug thod pa ral gri dang / /
'khor lo rin chen shin tu 'khrug /
sbrul dang rus pas rnam brgyan pa / /
dbu skra mdzes la spyan mig 'khrug /
mche gtsigs 'bar ba'i me dpung bsgom / /
rdo rje mig dang rna sna lce / /
lus yid la ni sa snying sogs / /
rdo rje sku gsung thugs ldan bsam / /
mi bskyod la ni dbang blang ste / /
dbu la gshed rje gshed po bsgom / /
sgro bzhi'i sngags kyis bcug nas kyang / /
tsartsi kA sogs rnam 'phrul mchod / /
gshin rje gshed po rab 'jigs pa / /
'dod chags rdo rje ngo bo khyod / /
'dod chags chos kyi 'byung gnas brnyes / /
dbyangs mchog gsung la phyag 'tshal bstod / /
oM AHhUM gis byin gyis brlab / /
bdud rtsi myangs la spro bsdu bya / /
sngags pas ji srid mi skyo'i bar / /
bzlas zhing spro bsdu rgyas par bya / /
oM A ro lika rA ga ti hU~M hU~M hU~M phaT swA hA / /
thams cad 'dod chags rjes dran nas / /
'dod chags chen por rab dmigs te / /
tshad med yi ge spangs pa yis / /
a don bsam mi khyab pa bsgom / /
snying rje sad pas langs nas kyang / /
phyag rgya bkrol la spyod lam bya / /
thams cad du ni nga rgyal bdag /
sbangs nas dam tshig nyams pa yin / /
bdag gi 'dod chags rgya mtshor nub rnams la / /
'khor ba'i mtsho la bde ba'i gru btsugs te / /
gsung gi dbang phyug sgrub thabs 'di byas pas / /
'gro kun pad+ma bzhin du dri med shog /
'od dpag tu med pa'i snying po 'dod chags gshin rje gshed kyi sgrubs thabs zhes bya ba / /
slob dpon mar me mdzad pa rdzogs so //
[
