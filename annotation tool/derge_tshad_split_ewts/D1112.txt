@## / /
rgya gar skad du /
de wa a ti sha ya sto traH /
bod skad du /
lha las phul du byung bar bstod pa /
de bzhin gshegs pa thams cad la phyag 'tshal lo / /
bcom ldan bde gshegs mngon sum ma gyur khyab 'jug min / /
tshangs pa ma yin lha chen po yang ma mthong ste / /
de dag gi gzugs mthu dang spyod pa bsam pa rnams / /
thos nas su la yon tan yod dam med pa dpyad / /
khyab 'jug dpung drag mtshon cha dbyug to thogs par brtson / /
lha chen mi yi thod pa'i phreng ba rnams kyi bzhag /
sangs rgyas cha lugs gcig tu zhi ba'i phul phyin na / /
nye bar zhi dang ma zhi gang la mchod par bya / /
khyab 'jug gis ni 'thab dka' la sogs rigs rnams brlag par gyur / /
lha chen pos ni grong khyer sum brtsegs bcom par gyur zhes grag /
skem byed kyis kyang mdung thung 'jebs bsnun krung krung bsad par gyur / /
sangs rgyas nyag gcig 'gro la sman pa thams cad mdzad pa lags / /
nga yis 'di la gnod bya 'di nyid bsrung bya 'di / /
gsad bya zhes pa lha yi mchog gi gzhung lugs yin / /
sangs rgyas la ni dgra dang mdza' bshes mi mnga' bar / /
nges par legs dang mngon par mtho bas phan 'dogs mdzad / /
khyab 'jug chig ni 'dod chags la sogs skyon rnams bskyed / /
lha chen po yi byed spyod gang yin smyon pa bzhin / /
de bzhin gshegs pa nyes pa ma lus sel mdzad na / /
su zhig ston pa chen por 'os pa dpyad par gyis / /
gang zhig brtse med gzhan la gnod par brtson pa dang / /
gang la 'gro ba dag ni skyabs su song gyur pa / /
'dod chags bcas dang gang zhig 'dod chags rnam bral ba / /
de las gang zhig 'di na mchod bya soms te smros / /
brgya byin rdo rje thogs shing stobs can gshol thogs khyab 'jug 'khor lo'i mtshon thogs dang / /
skem byed mdung thung thogs shing lha chen rtse gsum mtshon thogs dur khrod gnas gyur pa / /
de dag byis pa snying brtse med pa sna tshogs mtshon thogs sdug bsngal 'jigs pas nyen / /
rtag tu srog chags 'joms par brtson pa de la mkhas pa su zhig 'dud par byed / /
gang zhig rtse gsum mi bsnams chags bcas mchan na chung ma med / /
'khor lo mdung thung drag po dang ni bshol mi bsnams / /
nyon mongs rnam grol mkhas pa gzhan la phan 'dogs rnam par brtson / /
'jig rten skyabs gyur drang srong de la 'dir ni skyabs su mchi / /
lha chen 'dod chags dbang gyur ngo tsha spangs shing co 'dri chung ma len par byed / /
khyab 'jug lhag par gtum zhing byas pa chud gzon skem byed rang gi gnyen yang gsod / /
dka' bzlog khro zhing ma he gsod byed ma mo rnams ni mi yi sha tshil za / /
log 'dren cha dang che yi stobs bcu ldan la nyes pa chung ngu'ang 'ga' mi mnga' / /
bcom ldan de ni bdag gi gnyen min mu stegs gzhan dag dgra ma yin / /
de dag gi spyod gzhan yang mngon sum gyur par ma mthong ste / /
tshig dang spyod pa dag gis so so'i khyad par thos pa las / /
sangs rgyas yon tan phul du phyin la dad phyir bdag rten lags / /
bde bar gshegs pa bdag gi pha min mu stegs gzhan dag dgra ma yin / /
de bzhin gshegs des bdag nor ma stsal gzegs zan sogs kyis cang ma phrogs / /
'on kyang sangs rgyas bcom ldan de ni gcig tu 'gro la sman mdzad gsung / /
dri med dri ma thams cad sel ba gang yin de la bdag dad lags / /
gang zhig rtag tu phan dgyes rgyun du 'gro la phan 'dogs mdzad / /
gang zhig 'gro ba sdug bsngal rnam mang gdungs pa bde mdzad dang / /
gang zhig shes bya mtha' dag lag mthil bzhin du gsal mkhyen pa / /
drang srong mnyam med rgyu mnga' de la glo ba dad par gyur / /
snying nas dad dam ji ltar dga' ba dang / /
the tshom gyis sam gzhan gyi ngor yang rung / /
gang zhig thub dbang zla ba der phyag byed / /
des ni lha yi bde ba phun tshogs thob / /
gna' sngon khyab 'jug 'di yis 'jig rten skye rga na 'chi'i dbang gyur thob nas su / /
mi rnams bskyab phyir rmad byung blo yis snying brtse brtson pas shAkya'i rigs rgyas par / /
gau ta mar 'khrungs sa stengs 'jig rten 'dir ni sangs rgyas gyur par grag ces thos / /
skye bo nyon mongs blun zhing rmongs pas ston pa phan 'dogs lags par ma 'tshal grang / /
gang tshe 'dod chags zhe sdang gis ni lha min khyim nas rin chen phrogs pa dang / /
chags pa'i blo gros kyis ni ngan g.yo byas nas sa dag phrogs par gyur kyang ni / /
de tshe khyab 'jug ma grol bzhin du skye bo blun po rnams ni mchod phyag 'tshal / /
sangs rgyas nges par rnam grol gyur kyang skye bo phal cher rmongs pas phyag mi 'tshal / /
sa 'di rgya mtsho bzhi yi ska rags gtams pa'i ljid kyis ni / /
lci lci ltar 'dug khyab 'jug byin yang stobs chen sdug bsngal gnas skabs gyur / /
thub pa la ni rdul tsam phul bas rgyal po mya ngan med pa yis / /
zla ba'i dkyil 'khor thel gyi 'od zer gos can sa stengs mtha' dag thob / /
bdag ni sangs rgyas phyogs mi 'dzin / /
ser skya sogs la mi sdang yang / /
gang zhig rigs par ldan pa'i tshig /
de nyid ston par yongs su 'dzin / /
'di ltar su yang rung ste nges par kun mkhyen dang / /
'gro la gcig tu phan 'dogs mdzad pa'i lugs che ba / /
de dag blo gros zhib mo'i mig gis btsal nas su / /
bsten par bya yi gzhan dag mkhas la ci zhig mkho / /
gang la skyon kun yod min la / /
yon tan thams cad yod gyur na / /
tshangs dang khyab 'jug dbang phyug che / /
de yang bdag gi ston pa yin / /
gang la skyon ni mi mnga' zhing / /
yon tan dpag med mnga' ba dang / /
thams cad mkhyen dang thugs rje can / /
de la bdag ni skyabs su mchi / /
pad+ma kha bye rgyas pa'i 'dab ltar dkyus ring spyan mnga' ba / /
bstod pa'i chu klung stong gis rgya mtsho de ltar bstod bgyis pa / /
bdag gi tshig gis bskrun pa'i dge ba cung zad ci mchis pa / /
des ni sems can thams cad bde ba dag dang ldan gyur cig /
lha las phul du byung ba'i bstod pa slob dpon bde byed bdag pos mdzad pa rdzogs so // //
rgya gar gyi mkhan po sarba dz+nyA de wa dang /
lo tsA ba ban+de rin chen mchog gis bsgyur /
zhu chen gyi lo tsA ba ban+de dpal brtsegs rak+Shi tas zhus te gtan la phab pa'o //
