@ / /
dad skyed sgron ma bzhugs so // @## / /
sems can dam pa'i chos la dad pa skyed mdzad pa'i / /
dad pa skyed mdzad bla ma dam pa dang / /
mos pas yon tan 'byung ba'i dkon mchog la / /
bdag nyid gus pas de la phyag 'tshal lo / /
zhe sdang me yis rang gi rgyud bsregs shing / /
gti mug mun pas shes rab dmigs bu ljongs / /
'khor ba'i g.yang sar lhung bas sdug bsngal rgyun mi 'chad / /
'khor ba'i btson rar bzung zhing lcags bcug pa'i / /
ma 'ongs skye bo'i don du bdag gis brtsam par bya / /
bdag gi rgyud la legs par tshur bltas bas / /
mi lus 'di ni shin tu thob par dka' / /
gyang ngos sran ma gtor ba gcig chags srid / /
thams cad sa la ltung nas song ba ltar / /
mi lus thob dka' sems can grangs la ltos / /
rgya mtsho gcig nas gnya' shing bug pa dang / /
rus sbal phrad pa bas kyang dud 'gro nas / /
mi nyid ches thob dka' bas mi dbang gis / /
dam chos spyad pas de 'bras mchis par mdzod / /
sbyin nor 'dra ba'i mi lus 'di thob tshe / /
'di la phan pa'i thar pa ma bsgrubs par / /
phyis ni dal 'byor phun sum tshogs pa 'di / /
thob par dka' ba'i tshe 'di chung ma gsan / /
'jig rten spyod pa dag la phar bltas pas / /
thar la mi mos sdig la dga' ba skye / /
mtho la phrag dog mnyam la 'gran sems byed / /
dma' la nga rgyal bstod na dregs pa skye / /
mi snyan brjod na khong nas 'khrug par 'gyur / /
rang don thar pa rgyab tu bor byas nas / /
'khrul don bu dang nor la bdag tu 'dzin / /
skyabs pa'i chos bzhag thar pa'i lam sna bor / /
sdug pa'i mi chos glen pa'i bu nor sog /
ji tsam sdig pa bsdos nas nor bsags kyang / /
sdig pa'i rnam smin rmongs pa bdag nyid 'khur / /
bsags pa'i nor ni kho bdag bu tsha khyer / /
ro dang mtshungs kyang bdag nyid bzang por 'dzin / /
'khor ba'i btson rar tshud kyang 'bros bsam med / /
phyi na rten med zas nor bu la chags / /
dad ldan pha ma'i gdung sems rtsad nas bral / /
bdag ni stobs bzad gzhan ni dregs pa 'joms / /
gzhan gyi nor dang rdzas la chags pa skye / /
ma bcol gzhan la gnod pa'i kha gtogs zer / /
nyan bshad dus na bsam pa logs su gtong / /
dkon mchog mthong na skyon med gshe tshig smra / /
sems can mthong na zhe sdang gsod sems skye / /
'di la skyid na phyi ma sdug mod zer / /
de dang ldan pa'i sems can skye bo de / /
mi lus chud gsan ad tsa snying re rje / /
gling mchog bzhi na 'dzam gling 'dir skye dka' / /
'di na sems can grangs mang gnas pa la / /
mi lus 'di ni shin tu thob dka' na / /
'on long zha bor gyur kyang chos spyod dka' / /
sgro skur med pa'i lus thob gzhon pa'i tshe / /
dam chos mi spyod mi lus chud re gsan / /
gang zhig gser snod rin chen spras pa yis / /
ngan skyugs 'phyag par byed pa de bas kyang / /
gang zhig mi ru skyes nas sdig pa dag /
byed pa de dag rab tu blun pa lags / /
na dang rga dang 'chi ba'i dus byung na / /
mi lus chud gsan 'gyod kyang phan pa med / /
dper na zon med dgra phyogs phyin pa'i tshe / /
dgra yis zin nas 'gyod pa'i 'bras sems skye / /
skyes kyang phan med bdag gis mi thar na / /
de 'dra de bas chos la 'bad par rigs / /
phyis 'jigs dogs nas sngon du mkhar dpe rtsig /
phyi ma ngan song 'jigs nas sngon du spyod / /
lo dus su ni dar cig mi sdod na / /
nam la yod de tshe la long med do / /
lo zlas 'das shing 'chi dang phar phar nye / /
rang gi tshe ni gad kha'i shing pu 'dra / /
'chi bdag bdud ni gad rtsi'i chu bo 'dra / /
skye rga na 'chi rang thag re mos 'dra / /
mi rtag 'gyur ba dbyar dgun ston dpyid 'dra / /
snga ma shi ba'i mi rnams kun gyis kyang / /
rtag tu re zhing bu dang nor bsags kyang / /
bu nor phyir lus bdag la phan pa med /
rang nyid dge sdig gnyis dang sbrags nas 'gro / /
nor dang rdzas ni shing ga'i bye'u chung 'dra / /
mi rtag nges kyis chags sems gnyen pos chod / /
skyid sdug mi rtag kha song di ring 'dra / /
chos la 'gro bar chas tshe gnyen 'dun tshogs / /
yon tan brjod cing mi chos bya dgos zer / /
nor gyis brid cing de yi bar du gcod / /
dug bum thogs nas gtor du 'ongs dang mtshungs / /
bdag la bya snyam gnyen 'dun smra ba nyan / /
bde ba bkag nas g.yang sar gtong dang mtshungs / /
'khor ba'i bu tsha dug gi me tog 'dra / /
mthong na dga' ste ngan song rgyu sogs yin / /
bdag nyid 'chi bdag bdud kyis bslus pa'i tshe / /
mal gyi tha mar nyal nas lus gdungs te / /
zas kyi tha ma skyug kyang dur brgyags snyod / /
pha ma gnyen 'dun rnams kyis mtha' bskor te / /
de tshe rang la ci yis phan sems dang / /
shags kyis mi lo dpa' bos 'thab tu med / /
mkhar gyis mi thub nor gyis slu ru med / /
gnyen gyis mi phan sdar ma 'bros su med / /
zug gzer che yang gnyen 'dun bskor mi btub / /
gson tshe byams kyang shi nas 'jigs nas 'bros / /
yul mkhar bor nas rang shong gcig tu skyel / /
gnyen 'dun bor nas bdag rang gcig pu 'khyam / /
bdag la byams kyang phyi nas 'ong ba med / /
de 'dra'i gnyen rtsa dgos kyi rdul bzhin spongs / /
byang sems myu gus rtsad nas ma bsregs par / /
byang chub mchog gi sems de rtag tu zung / /
byang chub sems bskyed gyur na skad cig gis / /
'khor ba'i btson rar bsdams pa'i nyam thag rnams / /
bde gshegs sras su dgongs te byin gyis rlobs / /
sems can mi bde bsal bar 'dod pa dang / /
'khor bar gnas dang bral bar 'dod pa rnams / /
byang chub mchog gi sems 'di rtag tu bskyed / /
'phags pa'i gdams dag don chen 'di lags te / /
khyod kyis thugs dul mdzod cig bcom ldan gyis / /
byang sems chos kyi rtsa ba lags par gsungs / /
khengs grags dge ba bsod nams 'bras bu bzhin / /
bden par spyad kyang zad par 'gyur ba yin / /
sems bskyed pa yi yon tan rtag par yang / /
'bras bu 'byin cing mi zad 'phel ba yin / /
sdig pa'i phung po ri rab tsam yod kyang / /
sems bskyed tsam gyis de dag zhi nus na / /
de la bag can rnams kyis cis mi rten / /
des ni dus mtha'i me bzhin sdig chen rnams / /
skad cig gcig gis de dag bsreg par nus / /
de phyir bdag gis sems bskyed g.yo ba dang / /
smon dang 'jug pa gnyis kyis sems bskyed de / /
mi ldog rtse gcig pa yi dad pa yis / /
byang chub sems de rtag tu gzung bar bya / /
de nas le lo gnyid kyi dbang song bas / /
sems bskyed brjed kyang bsod nams shugs la 'phel / /
rgyun mi 'chad pa'i chu bo'i gzhung dang mtshungs / /
nam yang 'byung ste yon tan brjod mi lang / /
sems bskyed dad pas dam chos sgor zhugs pa'i / /
skyes bu dam pas man ngag 'di ltar zung / /
mi khom gnas su skyes na chos spyad dka' / /
rang la dbang yod bzhin du dbang med zer / /
bdud kyis mngon bslus rang nyid phung bar 'gyur / /
thar pa bdag la rag las 'di la ni / /
gzhan gyis ci yang grogs bgyir ma mchis kyis / /
mi lus thob tshe dal gyis spyad par rigs / /
bde sdug zin pa med kyis dam chos spyod / /
'jig rten longs spyod sus za cha med kyis / /
sngun na sdod kyi son ma 'bad par rigs / /
gal te mi lus thob nas gzhon pa'i tshe / /
'jig rten dga' ba'i ca co sogs bor la / /
gzhon pa'i tshe ni dam chos dang du long / /
bu tsha snying sdug 'khor ba'i rtod phur yin / /
bu tsha bden par 'dzin pa'i rmongs pa 'ga' / /
lus la shig za bya ra mig gis byas / /
sor mo'i rgya ba bkye nas gshed mas gsad / /
rnam smin gdong na sdod de phyi mar smin / /
sdug bsngal myong tshe bu yis bdag mi phan / /
khyod kyis dge slong bram ze lha dang ni / /
mgron dang yab yum sras dang btsun mo dang / /
'khor gyi slad du sdig pa mi bgyi ste / /
dmyal ba'i sdug bsngal bskal 'dod 'ga' ma mchis //
de phyir bu la ma chags chos la 'bod / /
gzhon tshe dam pa'i chos la ma 'bad na / /
rgas nas nyan 'dod rna bas sgra mi thos / /
shes rab bying bas blo la rtogs pa dka' / /
chos la 'gro 'dod lus la nus pa med / /
chos la dga' yang bdag gis spyod mi nus / /
gzhon pa'i tshe na dam chos cis mi spyad / /
dam pa'i chos la bden par ngo yis zung / /
'jig rten bde ba sprin bzhin 'gyur ldog che / /
chos la spyod na phyug por mkhyen par mdzod / /
'jig rten nor gyis phyug pas phung bar nges / /
sdig bcu spangs nas dge bcu dang len pa / /
mdzangs pa lags te skyes bu phyi mar bde / /
mi 'khyag tsam du dag dug gon byas shing / /
mi ltogs tsam du zas ngan zos byas la / /
longs spyod bla med byang chub bsngo bar bya / /
nor rnams kun gyi nang na chog shes pa / /
rab mchog lags par lha mi'i ston pas gsungs / /
kun du chog shes mdzod cig chog shes na / /
nor mi bdog kyang yang dag 'byor pa lags / /
bdag ni khyod la byams pa'i zhal ta zer / /
bdag la zas nor skyabs kyi re ba med / /
ngan song 'khor ba'i gnas dang bral phyir gdams / /
bka' ltar mi byed gti mug smad pa'i gnas / /
g.yang sar 'gro yang dogs zon bya dgos na / /
bskal pa'i gting lhung g.yang sa smos ci dgos / /
di ring sang la 'chi bar mi 'gyur zhes / /
bde bar 'dug pa bdag gis ga la rigs / /
chos spyad gzhon yang shi ba bde ba ste / /
zhing khams dag par 'gro zhing sdug bsngal med / /
chos med rgan rgon shi ba skyid ces smra / /
shi sdug lags te ngan song gnas su 'gro / /
skyid sdug gnyis kyi bye brag mkhyen par mdzod / /
chos dang ldan na dman yang bkur sti thob / /
chos kyi dag byung mkhas pas bshad kyi nyon / /
'jig rten nor dang ldan zhing dam chos rdzas kyis spyod / /
chos la ma thongs rdzas kyi mngon zhen gyis / /
longs spyod rnams ni skar ma'i rang bzhin la / /
yongs su ma btang de dag nges par 'gyur / /
dgra dang chom rkun dag dang rgyal pos 'joms / /
mi bsad stong du 'gro srid rkun pos rku yang srid / /
chos la btong ba'i brtson 'grus spyad par rigs / /
longs spyod g.yo ba snying po med mkhyen nas / /
dge slong bram ze gnyen dang bshes rnams la / /
sbyin pa tshul bzhin stsal bgyi pha rol du / /
sbyin las gzhan pa'i gnyen mchog ma mchis so / /
'gron po yun rings rgyags su sbyin pa rme / /
rdzas rnams myur du thod cig skyes bu dad pa can / /
byin rlabs 'dir 'byung phyi ma gdong na sdod / /
bde skyid 'dod dang sdug bsngal spong 'dod dang / /
rigs mtho bzhin legs bde ba'i gnas thob dang / /
bde mthong mos shing sdug bsngal spong 'dod pas / /
dam chos 'di ni rtag tu spyad par bya / /
lha dang mi yi bde ba thob 'dod pas / /
dge bcu spyod de lus kha bsrung ba ni / /
'dod log g.yem dang srog gcod rku ba dang / /
brdzun dang phra ma tshig rtsub 'khyal pa dang / /
brnab sems gnod sems log par lta ba dang / /
rang don lags kyis sdig bcu rgyab tu bor / /
rang la byams shing brtse bas 'bad par bya / /
rngon pa mi rgod rkun po jag pa sogs / /
sdig pa'i rkyen sogs grogs po 'dug pa spong / /
kun du dge ba'i slob dpon sman bzhin bsten / /
'on long zhar sgur lus thob rgud pa dang / /
dbul phongs bzhin dan las las nad mang rnams / /
rnam smin lags kyis gzhan la yus ma ches / /
mtho ris ngan song gnyis la gang mos pa / /
rang dbang yod kyis skyid sdug khyad par nyon / /
gal te mtho ris thar pa mngon zhe na / /
yang dag lta ba goms pa dag tu mdzod / /
rnam rtog ri bos mnan pa'i sems can rnams / /
sdug bsngal 'di la bzod pa'i glags med de / /
'khor bas 'khor te zo chu khyud mo 'dra / /
rnam rtog rlung gis khyer te rtsi shing lo 'dab 'dra / /
rnam rtog rgyud la skyes te rtswa la me mched 'dra / /
ye shes skad cig mi gnas dbyar kha'i she mun 'dra / /
phyi yi sdug bsngal bzhi ni rang sems myong / /
yod na mi thub med na btsal mi rnyed / /
byams dang bral dogs sdang dang phrad kyi dogs / /
nang gi sdug bsngal bzhis ni rang lus 'joms / /
ma lus 'byung tshe brag bar btsir ba 'dra / /
ma yis mchod sa tshe g.yang la phyin pa snyam / /
lhung tshe tsher ma'i dang du bsgyur ba snyam / /
blangs na bye chung khra yis khyer ba snyam / /
skye ba'i sdug bsngal rang lus rdul bzhin rlog /
lo zla 'das shing rgas pa shugs kyis 'od / /
rgas tshe mgo la skra dkar so yang med / /
rna bas mi thos mig gis rang mi mthong / /
'dug na rang lus sa rdo chad pa 'dra / /
langs na spang las phur pa 'byin dang mtshungs / /
phyi sgor 'gro yang sgur nas gog cing 'gro / /
zas skom 'dod na gzhan la rag las slong / /
bu tshas mthong yang mi mos yid mi 'ong / /
dug po bskon zhing sgo rtsa srung du gtod / /
gzhan dag 'ong nas ngo tsha phar zur zer / /
khyim mtshes byis pa gshe zhing 'tshe ru 'ong / /
'tshogs par phyin na skyugs bro phar song zer / /
shi skal chad de rgan rgon yi dags skye / /
ngo tsha khrel 'dzem shor de gzhan gyis skyur / /
bu smad kun yang shi na rung zhes smras / /
rkang lag 'dar zhing kha mig chu yis khengs / /
lus kyi stobs shor ber ga grogs su tshol / /
legs par smras kyang gzhan gyi rnar mi snyan / /
bde bar nyal kyang lus tshigs khol zhing na / /
gzhan la gtam smras rgas pa'i ngag mi snyan / /
rgas pa'i sdug bsngal bshad na kun la'ang / /
lus la nad med bde sdug re ba rnams / /
nges pa 'dod pas nongs dang 'chi ba dang / /
na rga la sogs sdug bsngal du ma yi / /
'byung gnas 'khor ba la ni skyo mdzod cig /
de yi nyes pa'i shas kyang mkhyen par mdzod / /
khams gsum 'khor ba'i lam la bde ba med / /
rigs drug sems can nad la grangs re mang / /
dug lnga dug gsum nad kyi dbal re cha / /
thog mtha' med pa nad kyi yun re ring / /
de ltar lags te ma rig bde ru med / /
'chi bdag bdud kyi zhags pas zin pa'i tshe / /
lus ngag yid gsum nad kyis thebs pa'i tshe / /
ngag gi sdug bsngal rnga mo bu stor 'dra / /
lhang lhang tser tser cis kyang nad kyi dbang / /
lus kyi sdug bsngal skam la nya skyur 'dra / /
rgal bu stod stod 'phar yang nyams stobs med / /
'bros par bsams kyang thar ba'i dus mtha' med / /
gzer gyis lus btab ngo tsha khrel 'dzem shor / /
gnyen 'dun bskor yang sdug bsngal rang gis myong / /
zas skom kha ru bcug kyang bro brlag med / /
nye bas bos kyang kha nas skad mi thon / /
ji ltar nyal kyang bde ba'i bar skabs med / /
sdig la 'gyod pa skyes kyang bshags long med / /
na ba'i sdug bsngal lags te kun la 'ong / /
des na mi ni yang dag nyid du mi bde zhing / /
mi gtsang bdag med pa ru rig par bgyi / /
'chi ba'i tshe na dge sdig las kyis 'byed / /
dge ba can ni 'chi tshe bde ba mthong / /
mun pa'i khams nas bde ba byung ba dang / /
lus la chags pa med cing lus sems bral nas dga' / /
bde gshegs bskor ba byed cing chos bshad mthong / /
bde ba'i zhing khams byung bas mos pa 'byung / /
gdugs dang rgyal mtshan mchod pa'i rdzas 'bul dang / /
'gro drug gnas mthong snying rje'i sems 'byung ste / /
de dang ldan na bde ba'i gnas su skye / /
sdig can dag ni 'chi tshe nyes skyon mthong / /
snang ba'i khams ni mun pa nam sros bzhin / /
mtho na spyi tshugs thur la song ba mthong / /
lag na 'dug pa gdug pa'i mtshon char mthong / /
sgra skad thams cad gdug rtog sgra ru thos / /
sdig pa byas na ngan song lam du ston / /
'chi bdag gshin rjes rgyab nas phul zhing brdeg /
srog gcod bdud kyis gdong nas brtson bzhin khrid / /
gcan gzan gdug pa'i 'brug sgra bzhin du sgrogs / /
mtshon cha gdug pa'i dbal ni rtsang bzhin 'dzugs / /
'khor ba'i g.yang sar ri gzar rbab bzhin 'dril / /
yi dags gnas na sdug bsngal dpag tu med / /
bkres skom grang ngo ngal dang 'jigs pa yis / /
skyed pa shin tu mi bzad sten 'tshal lo / /
mgo lus skom par mi mthun rgyu las byung / /
skom skyugs bro zer sna yi rgyu las byung / /
sdug bsngal che ste las la zad dus med / /
gal te tshe zad dmyal ba'i gnas 'gro ste / /
skad cig yud kyis gnas der myur par phyin / /
dmyal ba'i sdug bsngal rig na mchi ma 'ong / /
btsong khu rgyal po 'phrang du bsdad nas ni / /
gson po pags pa bshus shing yan lag 'don / /
de ltar byas kyang rnams smin 'chir mi 'dod / /
bye ba phrag brgya nyams su myong yang ni / /
ji srid mi dge de zad ma gyur pa / /
de srid sdog dang 'bral bar mi 'gyur ro / /
dmyal ba'i lcags khad mthong na dga' snyam sems / /
las kyi sgo phye nang du dbang med 'gro / /
las rlung phug nas sgo gcod mun pa 'thibs / /
phyogs mtshams kun nas me 'byung 'bros sa med / /
sha rus tshig kyang 'chi ru las kyis 'tsho / /
rang nyid zangs su 'tshod cing sha rus bral / /
phur bzhi rgyang shing steng 'og lcags kyis btab / /
lcags gzer steng 'og lus la gang bar 'debs / /
gal te 'gul na lhu tshigs rus pa 'bral / /
lcags kyi bya phra mkha' la lding zhing 'debs / /
mtshon cha'i 'khor los lus la dum bur gcod / /
lcags kyi tho chen mkha' la lding zhing brdeg /
sog les spyi bo'i gtsug nas rkang mthil gshog / /
spu gris gtams pa'i ri la dbang med 'dzeg /
rnag khrag bshul ba'i dri ma dpag tshad khyab / /
rang gis rang bsregs skye bo rang gis len / /
'chongs pa de ltar lags te lha mi dang / /
dmyal ba yi dags dud 'gro rnam dag tu / /
skye ba [(]bzad [,]bzang [)]po ma lags skye ba ni / /
gnod pa du ma'i snod gyur lags pas mkhyen par mdzod / /
des na 'jig rten bde nus ci la phan / /
de phyir bdag gis bshad pa'i man ngag nyon / /
'gro ba'i don mdzad bla ma dam pa yis / /
ma 'ongs sems can skye pa'i don dag tu / /
man ngag dad skyed sgron ma 'di brtsams pas / /
'gro ba kun gyis sangs rgyas thob par shog / /
slob dpon ka ma la shI las mdzad pa //
dad skyes sgron ma rdzogs so //
