@## / /
rgya gar skad du /
tan+t+ra rA je shrI gu h+ya sa mA dza TI kA /
bod skad du /
rgyud kyi rgyal po dpal gsang ba 'dus pa'i rnam par bshad pa / /
snying po byang chub kyi sems rdo rje la phyag 'tshal lo / /
thams cad ma lus rgyal ba'i gtso / /
sku gsung thugs dang rab ldan zhing / /
lha mo'i tshogs bcas bde chen la / /
dad pas rtag tu phyag 'tshal te / /
gang zhig rigs lam dag pa dang / /
gsang 'dus dag la dad pa rnams / /
da ltar dad pa'i lam du ni / /
bde bar gshegs pas rtsa ba gsungs / /
de la brten te mgon po yi / /
sku gsung thugs kyi gsang ba rnams / /
rnal 'byor rnams kyis rtogs bya'i phyir / /
ma nor tsam du bshad par bya / /
de la 'di mgo mjug tu phun sum tshogs pa lngas bstan te /
lnga gang zhe na /
ston pa dang /
sdud pa dang /
gnas dang /
'khor dang /
rgyud phun sum tshogs pa'o / /
de la ston pa ni / /
bcom ldan 'das zhes pa la mngon no / /
bdag gis thos pa dus gcig na zhes bya bas ni sdud pa bstan to / /
gnas ni de bzhin gshegs pa thams cad kyi zhes pa nas /
pad+ma la bzhugs so zhes pa'i bar ro / /
brjod du med pa'i yang brjod du med ba nas /
gang bar snang ngo ba'i bar gyis 'khor bstan to / /
de yang dang la 'di skad ces bya bas ni rgyud phun sum tshogs pa bstan te /
de ci'i phyir zhe na /
'di skad ces smos pas 'og nas 'byung ba'i rgyud kyi don mgo mjug rdzogs par 'dren pa'i phyir ro / /
bdag gis zhes bya ba ni gzhan dang gzhan nas brgyud pa lta bu ma yin pa'i don te /
rdo rje chos mngon par rdzogs par sangs rgyas pa nyid kyis gzhan dang gzhan nas brgyud pa las thos so zhes mi sbyar ba'i phyir ro //
des na 'di skad ces bya ba nas / /
mngon par bstod do ba'i bar dag gis mngon sum du thos so zhes ston to / /
de yang bdag kho nar 'dzin pa ni ma yin te ci'i phyir zhe na / /
brjod kyis mi lang ba la sogs pa 'og nas 'byung ba'i tshig dang mi mthun par thal bar 'gyur ba'i phyir ro / /
thos pa ni sgrar snang ba'i gsung gi rnam pas so / /
de la gzhan dag gis brgal ba /
mngon par rdzogs par sangs rgyas te gnyis med pa nyid pas / /
bcom ldan 'das kyis gsungs pa zhes bya bas chog mod /
'di skad bdag gis thos pa zhes bya ba dgos ched med de /
bcom ldan 'das mya ngan las 'das pa'i 'og tu de brjod par rigs pa'i phyir ro / /
de ltar mngon sum na bzhugs pa'i dus na /
'di skad bdag gis thos pa zhes brjod pa 'di dag rigs pa ma yin no zhe na /
lan du rigs pa yin te /
rgyud thams cad kyang 'di skad bdag gis thos pa zhes grags la /
ston pa mya ngan las 'das so zhes ni rgyud gzhan gang las kyang ma gsungs so / /
yang de la dgos ched ci yod ce na /
rgyud 'di las phyir gyur pa gzhan dag ci ste /
'dri ba po cig med na rgyud 'di dag ji ltar 'byung bar 'gyur zhes rnam par rtog ste /
de dag bsal ba'i phyir zhes skabs dang sbyar ro / /
de'i phyir 'dul ba'i thabs kyis gcig dang du ma'i ngo bor ston te /
ji skad du /
rnam dag sku ston ma yin te / /
log 'gro rtog pa thams cad la / /
so sor 'dul ba'i skur yang ston / /
zhes gsungs pa lta bu'o / /
de dag gis phyogs rnams su 'dul ba rnam pa bzhis 'gro ba'i don mdzad pa ni 'di skad du / /
bltams pa dang /
rab tu byung ba dang /
dka' thub mdzad pa dang /
sangs rgyas pa dang /
bdud btul ba dang /
chos kyi 'khor lo bskor ba dang /
cho 'phrul bstan pa dang /
mya ngan las 'das pa la sogs par gsungs pa dang /
rdzu 'phrul gyi spyan la sogs pa drug dang /
kun du sku bsam gyis mi khyab pa la sogs pa bzhi dang /
de dag la sogs par snang ngo / /
de yang chu snod kyi gzugs brnyan bzhin no / /
de yang gdul bya'i dbang gis lha dang mi'i theg pa la sogs pa lnga gsungs so / /
gsung ngo / /
gsung bar 'gyur ro zhes grags pa bzhin no / /
dus gcig na zhes bya ba ni de'i tshe na zhes bya bar sbyar te /
'di ni 'di'i dus gcig na gzhan ni gzhan gyi dus gcig na bya ba lta bu ma yin te /
'di ltar dus mtshon pa yang dus gsum la sogs pa dus nges par bstan pa ni ma yin pa'i phyir ro / /
bcom ldan 'das zhes bya ba ni shes rab kyis bdud bzhi bcom pa dang legs pa'i yon tan drug dang ldan pa'i phyir bcom ldan 'das zhes te byang chub sems rdo rje'o / /
yang 'dir dgyes pa'i gnas na bzhugs pa'i phyir yang de skad ces bya la /
ye shes kyi rang bzhin la bcom zhes gsungs te /
de rnams dang gang ldan pa de de ltar yin pa'i phyir ro / /
de bzhin gshegs pa la sogs pas bla na med pa'i chos bstan pa dang rjes su mthun pa'i rten gyi khyad par gsungs so / /
bshad pa de bzhin gshegs pa ni ji ltar skyes pa bzhin skyes pa'i phyir de bzhin gshegs pa zhes bya'o / /
de ji ltar zhe na /
pha dang ma gnyis thog ma med pa'i dus nas 'dod chags dang ldan pa'i dbang gis pho mo phrad par gyur nas /
de nyid rnam par sbyangs nas yang dag pa'i lam du 'gro ba'i phyir na de de bzhin gshegs pa zhes bya'o / /
yang ji ltar 'ongs pa bzhin 'gro ba'i phyir de bzhin gshegs pa ste /
dper na zangs dang gser la sogs pa rdzas kyi dngos po gcig la /
ngan snod du byas pa'i tshe na mi gtsang bar 'dzin cing 'dor bar byed /
de gzhong pa la sogs par byas pa'i tshe na gtsang bar byed cing blang bar byed /
de sku gzugs la sogs par byas pa'i tshe /
phyag 'tshal zhing mchod par byed do / /
de bzhin du 'khor ba'i rgyu la dang po brgyad dang dgu pa dang bcas par spyad pa'i dus na ni smad cing spang bar bya ba yin la /
de nyid thabs dang shes rab kyi tshul du rnam par sbyangs pa'i dus na ni sku 'grub par byed pa'i longs spyod kyi gnas kyang yin la /
de ltar zung du 'brel pa'i goms pa'i dbang gis 'bras bu nyid mngon par 'grub par byed do / /
'dod chags la sogs pa chos lnga po 'di dag kyang /
dang po'i tshul ltar spyad na ngan song gi rgyu yang yin /
de nyid rnam par dag par bsgoms na thams cad mkhyen pa'i ye shes skye ba'i rgyu yang pas nyes par mi 'gyur te /
de'i phyir de skabs dang sbyar ro / /
de la sgra mang du ci dgos she na /
don nges par bstan pa 'di yin pa'i phyir ro / /
de thams cad kyi sku gsung thugs ni gsang ba ste /
gzhan gyi spyod yul ma yin pas so / /
de rnams kho na snying po'i sa bon yin no / /
rdo rje ni mi phyed pa'i mtshan nyid do / /
de'i btsun mo ni phyag rgya'i don to / /
b+ha ga la zhes pa ni bcom ldan 'das chos kyi 'byung gnas de'i pad+ma'i gnas na bzhugs par ston to / /
so sor snang ba'i 'byung ba nges par 'brel pa nyid kyi phyir na /
gcig la yang chos kyi 'byung gnas la sogs pa mang po'i tshig yin no / /
de bzhugs zhes pa dang 'brel to / /
bzhugs pa'i sgra ni rnam par gnas so pa'i don to / /
'dod chags la sogs pa la spyod pa'i sems can rnams la /
'dod chags la sogs pa'i thabs kyis 'dod chags la sogs pa mngon par byang chub pa'i rang bzhin rnams bya ba de kho na de'i bzhugs pa rang gi las yin no / /
'byung ba gtso bor gyur pa ni ma yin te /
'das pa la sogs pa yang de ltar nyid du des yang dag par rig pa'i phyir ro / /
gang dag dang bzhugs pa ni brjod du med pa'i yang brjod du med pa la sogs pa dang ste /
bshad pa grangs dang grangs las 'das pa'i don du bstan pa yin te /
de'i phyir gzugs dang yon tan brjod du med par bstan pa des ni de rnams la de skad ces bya'o / /
de nyid kyi phyir sangs rgyas kyi zhing rdul phra mo snyed ces pa ni /
rab tu mang po'i don te grangs med pa'i phyir ro / /
byang chub ni phyag rgya /
sems dpa' ni 'dod pa / /
chen po ni bde ba chen po'i ye shes la gnas so ba'i tha tshig go / /
sems can gyi don la 'jug pa'i phyir de rnams dang thabs cig tu bdag gis thos so zhes pa'i don to / /
de skad ces bsdus pa'i don du bstan mod kyi /
de la gang gang bzhugs pa bstan pa'i phyir /
'dir so so'i mtshan yang gsungs so / /
'di lta ste zhes pa la sogs pas ni /
nye bar mtshon pa'i tshig ste /
de rnams kyi nang nas rgyu'i sgo nas nye bar shes pa'i rnal 'byor pa rnams la 'ga' zhig brjod pa yin no / /
rgyud las mig rnam par dag pa dang rna ba rnam par dag pa phyag na rdo rje la sogs pa rnams ni dkyil 'khor gyi lha kho na ma yin te /
'dir rang gi phyag mtshan dang /
ting nge 'dzin gyi ngo bo dang /
spyan drang ba'i sngags la sogs pa gsungs pa med pa'i phyir ro / /
'o na ji ltar de brjod kyis mi la rab yin zhe na /
bden te de ltar yin yang de rnams re re yang grangs med pa nyid yin te /
ci'i phyir zhe na /
rang rang gi dkyil 'khor gyi lha'i dbang du byas nas gtso bor gyur pa nyid kyi phyir ro / /
des mngon du byas pa de shes so / /
de nyid kyi phyir na /
de dag la sogs pa'i zhes pa ni /
rdul phra mo snyed kyi grangs te /
nge rnams ni gtsor brjod par bstan pa yin no / /
kha cig na re rdul snyed pa'i 'khor lo smos na yod pa nyid pas 'dir ma smos kyang /
sku mdog dang phyag mtshan dang sngags dang spyan drang ba la sogs pa rgyud gzhan nas 'byung dgos te /
de 'khor lo mthun pa'i rigs su bskor dgos pas /
sems can gyi thabs kyi don mi 'grub par mi 'gyur zhe na /
'gyur te gtso bo ni gcig kho na yang kun dang ldan zhe'o / /
da ni gtsor brjod pa rnams bstan te /
de la dam tshig rdo rje zhes thog mar smos ci dgos she na /
lha rnams mnyes pa'i rgyu dam tshig gis byed pa'i phyir ro / /
de nyid ji lta bu zhe na /
don rnam pa gnyis te /
phyi dang nang ngo / /
phyi ni 'jig rten pa'i bsrung ba rnams so / /
nang gi ni rtag tu dag pa'i sems la sogs pa lnga dang /
sha lnga bza' ba dang /
gzhan las dbrog pa dang /
rmang du byung bas gsod pa la sogs pa ni dam tshig sdom pa yin no / /
bshad pa dam tshig ni yul la yul can gnyis su med ba'i rdo rje ni dam tshig ste mig sa'i snying po'o / /
chos 'di'i rtags kyis kyang gong du byung ba'i sgras /
sems dpa' dang po'i rnam pa kho nar ting nge 'dzin 'di rnam par bshad do / /
byang chub sems dpa' sems dpa' chen po'i ni mngon du byas nas /
da ni de ltar dam tshig bsrungs nas sku 'grub par bya ba'i phyir /
sku rdo rje smos so / /
sku grub dang tshig kyang dgos te /
sku gsung tha mi dad par bstan pa'i phyir / /
gsung rdo rje smos so / /
de ltar tshig grub nas sems dpyod par byed de /
sems ni rang bzhin dang bral bar yang mkhyen la /
mi gnyis par rig ste /
de'i phyir thugs rdo rje smos so / /
sku gsung thugs de nyid ting nge 'dzin med par /
sangs rgyas kyi sku dang gnyis su med pa mi 'grub pas /
de'i phyir ting nge 'dzin rdo rje smos so / /
de ltar ting nge 'dzin thob nas /
gang gis sems mngon par dga' bar bya ba de rgyal bar bstan pa'i phyir /
rgyal ba rdo rje smos so / /
de bshad pa /
lus rdo rje la sogs pa rnam pa lnga'i sgras phyag na rdo rje la sogs pa lnga'i rnam pa kho nar 'byung bas /
ting nge 'dzin 'di rnams bshad pa yin te /
de sgra rnams kyi rtags yin pa nyid kyi phyir ro / /
des na phyag na rdo rje dang nam mkha'i snying po dang /
spyan ras gzigs dbang phyug dang /
sgrib pa rnam par sel ba dang /
rdo rje sems dpa' rnams go rims bzhin du gsungs pa yin te /
de rnams ni nang gi skye mched kyi bdag nyid gnas pa dang /
gcod pa'i rim pa bzhin du rnam par dag pa nyid kyi phyir na nye bar bsgrub pa la rnal 'byor pa'i de rnams byin gyis brlabs pa kho na yin no / /
de ltar bsgoms pa'i 'bras bu ni /
'phrul gyi mig la sogs pa mngon par shes pa drug skyed par byed do / /
gal te thog mar byung ba'i sgras don yod grub pa la sogs pa yin no zhe na /
ma yin te rigs kyi mtshan 'og nas mngon du brjod pa'i phyir dang /
byang chub sems dpa'i le'u la de bzhin gshegs par mi rung ba'i phyir ro / /
da ni rigs kyi yum rnams gsungs pa /
sa rdo rje la sogs pa lnga'i sgras byang chub sems lhun gyis grub pa las chos lnga po 'di dag skyed par byed de lnga ni sa la sogs pa lnga'o / /
ji ltar skyed par byed ce na /
de yang go rims bzhin bshad na sa'i khams ni sangs rgyas spyan /
chu'i khams ni rgyal ba'i yum /
me'i khams ni na bza' dkar mo /
rlung gi khams ni 'phags ma sgrol ma /
nam mkha'i khams ni rdo rje dbyings kyi dbang phyug ma'o / /
de la nam mkha' rdo rje ni de bzhin nyid dang gzhal yas khang brtsegs pa la sogs pa rten dang rten can gyi ngo bo nyid rnams la /
rnam par dag pa'i don bstan pa yin te /
rang bzhin gyis yin pa'i phyir ro / /
de nam mkha' bzhin no / /
nam mkha'i dngos po'i rkyen dang ldan pa'i rdo rje ni sgrib pa med par snang ba'i ye shes kyi rang bzhin nyid kyis rnam par dag pa'i don te /
de'i phyir yang rdo rje 'dzin pa yongs su 'dod pa ni ma yin te /
bzhugs so zhes 'byung bas /
rdo rje sems dpa' kho nar gsungs pa'i phyir dang /
de'i phyir bdag nyid dang thabs cig tu bzhugs pa mi 'byor ba'i phyir ro / /
'dir rnam par bsgyur bar byas kyang mi dgag ste /
'dus byas kyi mtshan nyid gnas pa la sogs pa bzhin no / /
gang du yang nang gi nam mkha' nyid rdo rje 'dzin pa zhes brjod do / /
mngon du sems dpa' rnams brjod nas de'i don gyis gsungs pa ni gzugs rdo rje la sogs pa ste yul du gyur pa'i gzugs dang sgra dang dri dang /
ro dang reg dang chos kyi rang bzhin gyi go rims bzhin du /
gzugs kyi rdo rje ma la sogs pa'i lha mo drug kyang gsungs pa yin no / /
sbyin pa la sogs pa drug kyang de ltar ro / /
de dag gi byang chub sems dpa' chen po ni sngon du yang btang ste go sla bas ma bshad do / /
de dag la sogs pa'i sgras gtso bor brjod par mngon te /
gtso bo nyid kyis thams cad brjod du mi lang ba zhes pa'i don gsungs so / /
de ltar rdul phra mo snyed ces bya ba ni grangs med pa'i nye ba'i dpe bstan to / /
de dag ni 'khor gyi rang bzhin te /
dang zhes bya ba ni bsdu ba'i don to / /
da ni de bzhin gshegs pa rnams bstan te /
de la de bzhin gshegs pa ni sngon du byas pa ste go sla bas so / /
de yang tshad ji tsam zhe na /
nam mkha'i dbyings dang mnyam pa zhes 'byung mod kyi /
re zhig mi bskyod pa la sogs pa rang rang gi dbang du byas nas gtso bo tsam zhig bstan pa yin no / /
'dir de bzhin gshegs pa mi bskyod pa la sogs pa lnga'i sgras ni bdag gi zhe sdang la sogs pa dang /
rnam par shes pa'i phung po la sogs pa rnams kyi rang bzhin bstan te /
'di skad du /
chos kyi dbyings kyi ye shes la sogs pas de dag rnam par dag pas mi bskyod pa dang /
rnam par snang mdzad dang /
dkon mchog dpal dang /
tshe dpag tu med pa dang /
gdon mi za ba ste /
gnyis su med pa dang ldan pa'i lha rnams go rims bzhin du bshad do / /
rdo rje mi bskyod pa ni gang dag zhe sdang dang rnam shes ldan pa'i sems de'i ngo bor gnas par bstan to / /
gang dag gti mug dang de'i zlar byas pa rnams la /
rdo rje rnam par snang mdzad de'i ngo bor gnas par bstan to / /
dkon mchog dpal ni /
gang dag nga rgyal dang de'i zlar byas pa ldan pa rnams la /
rin chen dpal de'i ngo bor gnas par bstan to / /
rdo rje 'od dpag tu med pa ni gang dag 'dod chags dang de'i zlar byas pa ldan pa rnams la de'i ngo bor gnas par bstan to / /
gang dag phrag dog dang de'i zlar byas pa ldan pa rnams la /
rdo rje gdon mi za bar grub pa de'i ngo bor gnas par bstan to / /
'dir yang sogs pa'i sgras gtsor brjod par bstan pa yin no / /
de la nam mkha'i dbyings thams cad ces bya ba ni de rnams kyis brjod kyis mi lang ba'i don gsungs pa yin te /
nye bar mtshon pa'i phyir ro / /
til 'bru ji tsam pa bzhin du til mar gyis khyab ste /
de dang 'dra bar nam mkha'i dbyings ji tsam pa thams cad du de bzhin gshegs pa thams cad kyis khyab par snang bar gyur to zhes pa ni chos kyi dbyings kyi rang bzhin du thams cad sprul nas bzhugs so ba'i tha tshig go / /
de ltar gzhir gnas kyi dngos po nam mkha' rdo rje ma gtogs par sngon du byas pa'i rtsa gcig dang /
dang bo bzhi'i dang /
bzhi pa las gsungs pa'i sngags dang /
dam tshig gi phyag rgya rnams 'byung ba'i phyir na khro bo bzhi yin te /
de ltar rtsa lngar mngon no / /
gzhan dag ma yin te /
gdon mi za bar 'grub pa nyid kyi phyir dang /
rgyu nye bar mi sbyor ba'i phyir ro / /
de dag gi don ni 'di skad du sngon du rim bzhin du gsungs nas /
de'i rjes su mngon par rtogs pa rab tu dkrugs nas bstan pa ma byas na /
shes pas rgyags pa rnams kyis nga rgyal gsal bar byed pa dang /
bla ma dang so sor 'brel pas 'grub po zhes ston pas /
mngon par rtogs pa dkrugs nas bshad pa yin no / /
da ni bskyed pa'i rim pa las 'ongs pa ma yin te /
'gro ba rnams skal ba thob pa'i mtshan ma gsang ba'i dkyil 'khor du dbang bskur ba'i sprul pa'i ched du thabs dang shes rab dga' bar bya ba gsungs pa ni /
de nas zhes pa la sogs pa tshig bzhi bas so / /
de la tshig rnams sngon du byas te rnam par snang mdzad ni rnam par snang bar mdzad pas na de skad ces bya ste don du na byang chub kyi sems rdo rje'o / /
chags par byed pa dang /
chags par byas pa gnyis so sor chags pa la 'dod chags chen po ste /
de la gnas pa'i yon tan gyi rnam pa thabs dang shes rab kyi bdag nyid du ldan pa'i sems la yang 'khril ba'i tshul gyis ting nge 'dzin dang gang ldan pa de rdo rje 'dzin pa'i rnam pa kho nar bzhugs pa yin no / /
yang zhes bya ba'i sgra ni sems kyang thabs dang shes rab kyi rang nyid du 'khril ba'i don to / /
de lta bu'i don la snyoms par zhugs nas shes rab ma dga' bar mdzad pa'i don du 'khor de dag thams cad nyid kyi sku la zhugs par mdzad de zhes pa ni rdo rje 'dzin pas kyang gsang sngags kyi 'dul ba'i thabs kyis bsgrub pa shes pa nyid kyis shes rab ma dga' bar mdzad do / /
bud med la ni skye bo phal po che 'dod chags phal pa dang ldan pas kyang dga' bar byas so / /
des kyang 'dir de dag mngon no / /
gzhan dag ni gzhan du 'chad de 'di skad du rtsa ba las gsungs pa'i tshig dang po yis ni gzugs kyi rdo rje ma la sogs pa bskyed pa'i phyir zhes 'chad do / /
de dag ni rdo rje 'dzin pa de gzugs la sogs pa ni skye ba med cing /
phyi nang gi gzugs dang mi 'bral ba'i phyir rigs pa ma yin no / /
sems can rnams gzung pa'i don du yang nyid kyi sku bud med du sprul nas gtso bo mnyes par bya ba'i phyir sku las byung ba ni de nas zhes pa la sogs pas gsungs so / /
de dag ni go sla bas so / /
de la la la ni sangs rgyas spyan lta bu zhes bya ba ni de la sangs rgyas ni rnam par snang mdzad ces pa'i don du shes par bya'o / /
de yang rang rang gi mdog dang ldan pa rnams te /
la la spyan lta bu la sogs pa rnams so / /
la la ni mA ma kI la sogs pa rang rang gi rigs dang rjes su mthun pa'i gzugs dang /
la la ni gos dkar mo lta bu mdog dmar mo dang ldan pa dang /
la la sgrol ma lta bu mdog ser mo dang ldan pa dang /
la la ni reg gi ngo bo lta bu rang gi mdog ljang gu dang ldan pa dang /
de dag la sogs pa rang rang gi gzugs dang mdog la sogs pa ji ltar sbyor ba lta bur phyung ste gnas pa dang 'jug par bya'o zhes 'grub po / /
de yang 'di skad du le'u bco brgyad pa las /
'dod chags chen po'i tshul gyis ni / /
ye shes 'khor lo'i kun bsdus nas / /
bud med rnam dgu sprul nas kyang / /
bsgrub bya'i lus la dgod par bya / /
zhes gsungs so / /
da ni rnam par dag pa bstan pa'i phyir gdul bya rnams kyi don du de nas de bzhin gshegs pa mi bskyod pa la sogs pa smos te /
de la b+ha ga ni sa bon gyi gnas yin pa'i phyir na /
de dag gi bzhugs gnas te bud med kyi b+ha ga nyid do / /
gang dang yang 'brel pa'i phyir /
gcig la du mar mngon no / /
gong du rgyal ba rnams bzhugs ba rang gi sgo rnam byas nas byang chub kyi sems zla ba lta bu gnas nas phyung ba ni dam tshig chen po ste dkyil 'khor ni de las gyur pa'o / /
mnyam pa dang khyab pa dang rgyas pa'i phyir na gru bzhi ste gsal ba yang de'i ngo bo nyid kyang de bas gsal ba'i ngo bo ste /
rten nyid sgrib pa med cing ye shes kyis thogs pa med pa'i phyir ro / /
mdzes pa'i kha dog la sogs pa dang ldan pa ni kho na nyid thob pa'i phyir na /
sna tshogs gzugs kyis kun du khyab / /
ces pa ste til 'bru bzhin du'o / /
de bzhin du 'og tu yang sbyar ro / /
de kho na'i 'od zer dgag pa dang gtong ba dang gnyi ga ma yin pa rgyun 'bab chu bo bzhin du gnas pa nyid kyi phyir 'od zer 'phro ba mang po 'khrug pa ste gsal ba ni zla ba ste /
nyi ma dang ldan pa nyid kyi phyir na sogs pa smos so / /
de bzhin gshegs pa kun gyi gnas ni chos kyi dbyings te thams cad kyi bdag nyid rdo rje 'dzin pa gnas so / /
ting nge 'dzin las byung ba'i dkyil 'khor 'di bskyed pa'i rim pa las 'ongs pa ni ma yin te /
phyag rgya bzhi dang ldan pa las bskyed pa ltar snang ba dang po'i rdo rje 'dzin pa'i sbyor ba'i mos pa'i dbang las grub pa bstan to / /
las dang po pa la sogs pa'i rnal 'byor pa rnams kyis kyang /
rang gi nye bar len pa'i rkyen sa bon 'byung ba'i dkyil 'khor 'di bsam par bya'o / /
de'i don ni bzhi ste /
las dang po ba'i rnal 'byor pas de bzhin gshegs pa thams cad la dang por gzugs kyi rdo rje ma la sogs pa dam pa'i mchod pa brtsams nas /
de la rgyal ba rnams rjes su chags par bya ba'i rang bzhin no / /
ma 'ongs pa rgyu nas grol bar bya ba'i don du dbyings kyi nang gi gzhal yas khang brtsegs pa'i dbus na /
lha'i ngo bo nyid tsam snang ba'i sa bon de ni nye bar len pa'i rkyen yin pas bsgom par bya'o / /
ye shes 'ga' zhig dbang du byas pa'i rnal 'byor pas ni rgyu'i mtshams kyi nges pa'i dbang gis nye bar len pa'i rkyen de nyid sngon du byas par rtogs pa nyid kyi phyir ro / /
de ni gong dang 'brel to / /
ye shes rnams dbang thob pa'i rnal 'byor pas ni sa bon de'i mthu las rgyu dang rgyu can du snang ba shin tu chags pa goms pa'i dbang du byas nas /
sa bon las yig 'bru gsum sbyar nas /
don dang sems la dgag pa dang gtong ba byas te /
skur bsgom ba la brten pa yin no / /
ye shes lhun gyis grub pa'i rnal 'byor pas ni sa bon de'i mthu las A li kA li goms pa'i dbang du byas nas /
'khor lo'i rgyun shin tu phra ba las ma gtogs pa spangs te bsgoms nas don bya ba yin te /
skad cig ma re re'i sbyor ba la brten pa brtags pa ste /
de bzhi ni mtshams sbrel ba'o / /
ha cang spros pa mi dgos kyi gtang ngo / /
da ni slob ma rnams gsang ba'i dkyil 'khor du 'jug cing dbang bskur ba'i don tsam gsungs pa ni /
de nas zhes pa la sogs pa rnams kyis bstan to / /
bdag po de zhes pa ni rig ma dang bcas pa'i dkyil 'khor du dam tshig chen po nyid rnam par gnas so ba'i tha tshig go / /
des ni slob ma rnams kyang gzhug pa'i las su rig par bya'o / /
'bras bu yongs su rdzogs pa'i sgo nas zhus pa'ang de nyid do / /
de nas mi bskyod pa la sogs pa rnams kyis ni dbang bskur ba'i don bstan to / /
de la de dag gi don ni go sla bas so / /
zhugs pa ni de ma thag pa'i rim pas hUM dang rdo rje la sogs pa ni thugs te de kho na la'o / /
dbang bskur ba ni tha ma'i don la shes par bya'o / /
da ni sku gsal bar bstan pa'i 'bras bu'i ngo bo thams cad kyi bdag nyid du de rnams gcig par gyur pa ni tshig gi don ni gnyis kyis ston te /
de la byang chub kyi sems rdo rje ni stong pa nyid dang snying rje dang dbang phyug la sogs pa dang ldan pa'i phyir ro / /
mi rtogs pa'i ngo bo nyid brda 'am tha snyad dang bral ba'i don la rtse gcig pa gang gis byed pa de'i ting nge 'dzin to / /
rdo rje ni de dang ldan pa'i don te de la zhugs so / /
zhugs ma thag tu de'i stobs kyis ji lta bu zhe na /
thams cad kyi bdag nyid dang /
nam mkha'i dbyings 'di mnyam par gyur pa'i don to / /
de'i yon tan ni de nas zhes pa la sogs pa smos te /
de la de nas ni byin gyis brlab cing dbang bskur ba'i de ma thag go / /
bud med kyi chos dbyings kyi nang na gzhal med khang brtsegs pa'i dbus na gnas pa'i phyir /
nam mkha'i dbyings na gnas pa smos so / /
byin gyis brlabs ni glo bur gyi dbang gis ni ma yin gyi de kho na nyid kyi rjes su zhugs pa'i dbang sngon du thob pas lus ngag bde ba dang yid bde ba thob par gyur to zhes so /
de lta ma yin na thar pa nyid du thal bar 'gyur ba'i phyir ro / /
de dag gi don ni /
bcu drug cha shas sde pa las byung gang ba'i zla ba'i dkyil 'khor dbus / /
zhes pa'i nges pa gsungs so / /
sgra yi ge dang yig 'bru las gyur pa'i zla ba rnam pa gnyis zhu ba'i ngo bo 'dir bstan pa med kyang stong pa nyid dang snying rjes phye ba'i byang chub sems kyi ngo bo rdo rje 'dzin pa'o / /
de dag gi don brtags pa'i skabs dbye'o / /
AHla sogs pa rnams kyis stong pa nyid kyi che ba bstan pa yin no / /
de dngos po rnams so sor 'gog pa'i phyir ro / /
des na brgyud pa'i rim pas rgyu'i dngos po bstan pa la gzhan dag ni zlog pa'i sgo nas ston te /
a yig la sogs pa'i sngon du rang bzhin stong pa nyid kyis de rnams gsal ba ni des dngos po rnams rab tu 'gog pa'i thabs kyi zla ba'i dkyil 'khor gyi rgyu yin te /
gzhan dag gi zla ba brtsigs par byas pa rang bzhin gyis stong pa nyid kyi rkyen du mi nus pas na ka la sogs par snang ba ni de las gyur pa'i zla ba gnyis pa'i rgyu yin no / /
byang chub kyi sems snying rje'i bdag nyid de ltar ro / /
de ltar na de'i stobs kyis 'khor lor gsang ba'i bdag nyid kyis sems can gyi don bya ba yin te /
don gzhan mthong ba med pa'i phyir na 'di nyid mthong par mngon no / /
a dang ka la sogs pa gsal ba las byung ba zla ba gnyis las gzhan du gyur pa'i rnam pa ni tshig gsum gyis bstan te /
de nas bcom ldan 'das la sogs pa'o / /
de nas ni zla ba gnyis kyi de ma thag go / /
sku gsung thugs rdo rje ni /
ye shes kyi ngo bor mi phyed pa'i phyir na'o / /
rdo rje 'dzin pa nyid de kun gyis 'da' bar dka' ba'i mnyam pa nyid de las 'byung ba'i ting nge 'dzin la zhugs pa ste /
brtags pa'i dngos po la sems rtse gcig pa nyid do / /
des ni gong gi don rig pa'i phyir ro / /
skyes bu'i gzugs kyang de chen po yang de nyid pas de skad ces bya ste /
rig pa ni rgyud dang las dang lta ba'i rig pa ste /
de de dang ldan pa'o / /
de nyid kyi phyir na sngags kyi bdag po'ang de kho na'o / /
des na byin gyis brlabs so zhes te /
de de rnams kyi rkyen no / /
byin gyis brlabs ma thag tu bcom ldan 'das gong du snyoms par zhugs pa de nyid rdo rje gsum dang ldan pa'i phyir zhal gsum pa lta bu ni dbus dang g.yas g.yon nag po dang dkar po dang dmar po rnams rim bzhin no / /
de lta bur kun gyis gzigs par gyur to zhes so / /
las dang po pas sems bskyed pa nas nye bar bzung ste /
rdo rje lta bu'i ye shes brnyes kyi bar du thabs kyi rim pa grangs med pas ngo bo nyid kyi sku grub nas /
de'i byin rlabs las thun mong du thun mong ba des gzugs sku rnam pa gnyis 'od kyi 'du 'phro ltar byung ste /
thams cad du bsam pa'i dbang gis snang bar gyur to / /
khyad par du mngon par byang chub pa'i sku lta bu thun mong ma yin pa'i ngo bo nyid kyi sku de chos kyi 'byung gnas kyi dkyil na sa bon gyi tshul du bzhugs pa yin te /
des snod du rung zhing dbang bskur ba dang rgyu nas sangs rgyas par bya ba'i phyir ro / /
de nyid 'og min du longs spyod chen po'i skus 'khor rnams thugs ka nas byung ste ched du brjod pa gsungs pa'o / /
de rnams ni mtshams 'brel ba'o / /
de yan chad du dang po'i las kyi rim pa gsungs nas /
da ni gleng bslang ba gsungs te /
de nas de bzhin gshegs pa mi bskyod pa la sogs pa smos so / /
de la de nas ni gzigs par gyur pa'i de ma thag go / /
sems can mi bskyod pa'i rgyu can te /
des sa bon gyis bskyed pas 'dir mi bskyod pa gzung ngo / /
gzhan dag la yang brjod par bya ste /
de rnams gzhan gyi mthu las byung ba ni ma yin no / /
sogs pa smos pa ni gtso bo la gang ldan pa de thams cad la de dang de ltar ro / /
'og gi don brjod pa ni phyung bas so / /
gang las she na /
rig pa'i dbyings las so / /
des ni e ma ho zhes pa ni dam zhing ngo mtshar te /
gang la zhe na /
'og gi don to / /
bsam pa'i dbang gis gzugs sna tshogs par rab tu byung ba'o / /
thun mong ma yin pa'i phyir sbas te gsang ba'o / /
mi rtogs gnas med pa'o / /
mi rtogs gnas med pa'o zhes pa /
rigs pa ma yin pa'i dpag pa dang /
mngon sum pas rtogs par dka' bas so / /
de dag ni skal ba dang ldan pa ma yin pas so / /
de ni skal ba dang ldan pa'i dbang du byas te zhu ba sngon du gtong ba'i don to / /
de la'ang gnyis te /
sbyor ba dang /
tshig go / /
de dag ni de nas bcom ldan 'das zhes pa la sogs pa rnams kyis bstan to / /
gcig tu 'dus nas zhes pa tshul dang dgongs pa gcig tu gyur pa rnams so / /
nang gi gzugs kyi rdo rje ma la sogs pa lha mo rnams ni chags par bya ba ste /
de nyid thams cad khyab pa ni mchod pa rgyas pa de kho na nyid yin la /
dam tshig ni rdo rje 'dzin pa ste /
de'i sprin gyis mchod de phyag 'tshal nas gsol to zhes pa dang 'brel to / /
da ni skye ba'i rim pa dang /
snying po dbyung ba dang /
'bras bu yongs su rdzogs pa'i sgo nas zhus pa dag ni /
tshigs bcad gcig gis bstan pa'i phyir /
'dus pa gsang ba las byung ba / /
zhes pa la sogs pa smos so / /
de la 'dus pa ni 'du ba yin te /
sangs rgyas thams cad kyi bstan pa'i sa bon te /
sku gsung thugs kyi bdag nyid las byung ba'i phyir na /
gsang ba las zhes te /
byung ba ni gong gi sa bon no / /
de ni zhus pa dang po'o / /
sa bon las sngags 'byin pa de'i don de bzhin gshegs pa rnams kyi rdo rje snying po bsdus pa'o / /
gsang ba ni thun mong ma yin pa ste ltag 'og tu sbyar ro / /
nyid bcom ldan 'das zhes pa ni 'dir sku lnga'i bdag nyid sa bon las rim gyis gyur pa ste zhus pa tha ma'o / /
de ltar zhus pa la dor ba'i tshul du bshad pa gnang ba'i phyir /
de nas zhes pa la sogs pa smos so / /
'di ni thams cad kyang the tshom skye bar byed pa yin na zhes bya ba gsungs te /
yang dag pa'i de kho na nyid sa 'og ma pa rnams kyis mi rtogs pa'i phyir te /
gong ma gong ma'i blo'i khyad par gyis sa 'og ma rnams su 'byin zhe'o / /
gzhan rnams lta smos kyang ci dgos zhes bya ba la /
de kho na nyid zab pa'i phyir gzhan rnams te /
byams pa la sogs pa'i byang chub sems dpa' rnams dang /
bskal pa bzang po dang /
dpe med pa rnams the tshom skye ba'i rgyu 'di yin no / /
des ni 'di skad du /
de bzhin gshegs pa rnams kyang re zhig chos nyid zab mo med par the tshom skye bar byed pa yin na /
sgrub pa po gzhan lta ci smos zhes bshad par 'gyur ro / /
de kho na nyid nyan pa'i skal ba dang ldan par mdzod cig ces bskul ba'i phyir /
de nas zhes bya ba la sogs pa gsungs te /
de la ngo mtshar du gyur pa dang rmad du gyur pa ni ya mtshan che ba dang /
sngon med pa myong ba dang /
rgyu dang 'bras bu las te /
de rnams ni rim bzhin du sbyar ro / /
de ni 'di skad ces gsol to zhes pa dang 'brel to /
khyad par du gyur pa ni de kho na nyid rig pa'i phyir ro / /
yang zhes bya ba'i sgra ni la dor ba'i don te /
skal ba dang ldan par ma byas nas /
mngon par shes pa mi 'thob pa'i tha tshig go / /
rdo rje'i dam tshig ces bya ba ni thams cad kyi bdag nyid kyi rdo rje lam nas phyung ba sa bon te /
bud med kyi b+ha ga'i nang na gnas pa'i dkyil 'khor la mchod pa dang /
dbang bskur ba la sogs pa'i tshig rnams kyi nyan pa po rnams thog mar bde ba dang /
yid bde ba myong bar bgyi ba nas tha mar mngon par shes pa'i 'bras bu thob par bgyi ba'i bar du bstan du gsol zhes zhus pa'o / /
'dir rnam par bkod pa rnams ni don nges pa med pa'i phyir dang po kho nar 'dod chags chen po'i tshul zhes bya ba gcig pu yin te gzhan ma grags pa yin no / /
de'i phyir gleng gzhi sngon du byas pa'i de nas zhes pa la sogs pa nas /
bzhugs so zhes pa'i mthar thug pa'i bar tshig bzhi pas ni zhus pa'i tshig gnyis pa la gtogs pas /
slob ma rnams skal ba thob pa'i mtshan ma /
gsang ba'i dkyil 'khor du dbang bskur ba'i sprul pa'i don du /
thabs dang shes rab dga' bar bya ba gsungs so / /
de'i 'og tu de nas zhes pa nas gnas par gyur to zhes pa'i bar tshig gnyis kyis ni zhu ba gnyis ba dang 'grogs pa /
byang chub pa rnam pa lnga dang 'brel pa gsungs so / /
bcom ldan 'das zhes pa la sogs pa'i tshig gcig gis ni tshig bzhi'i dang po dang 'brel pa'o / /
bzhi pa nyid dang 'brel ba ni tshig gcig gis ston te /
nam mkha'i dbyings zhes pa la sogs pa'o / /
de nas bcom ldan 'das zhes pa nas /
gnas med pa'o zhes pa'i bar tshig gsum gyis ni AHyig la sogs pa las gyur ba zla ba gnyis pa las gzhan du gyur pa'i rnam pa gsungs so / /
de nas mi bskyod pa la sogs pa nas /
bstan du gsol zhes pa'i bar sa bon dang phyag mtshan gyi rim pas 'khor lor gyur pa la sogs pa gsungs so / /
drug pa de'i 'og tu bdun pa gsungs pa ni dkyil 'khor rnams dbyung ba'i phyir /
de nas bcom ldan 'das zhes pa la sogs pa mtha'i bar du gsungs so / /
de rnams ni bsdus pa'i don te /
rim par sbyar ba'o / /
de la dkyil 'khor gyi don 'di nyid rnams te /
gong gis gsol ba btab pa mkhyen nas /
ye shes sgrol ma ni /
stong pa nyid kyi ye shes de nyid gsal zhing dbyer med pa'i phyir rdo rje ste /
dpe de nyid kyis bshad do / /
de lta bu'i ting nge 'dzin la snyoms par zhugs te zhe'o / /
zhe sdang zhes pa 'jig rten dang 'jig rten las 'das pa ste /
de la 'jig rten ni sems can dang sems can ma yin pa la zhe sdang ba ste /
kun nas mnar sems pa'o / /
'jig rten las 'das pa ni de'i mi mthun pa'i phyogs te /
kun brtags kyi mtshan nyid la zhe sdang ba'o / /
de ni rdo rje 'dzin pa'i rgyu'o / /
rigs ni rgyun ma chad pa yin te /
bstan pa'i bdag nyid du gnas pa'i phyir ro / /
gi ni 'brel pa'o / /
mchog gi snying po zhes pa thams cad kyi dam pa yin pa dang /
mi g.yo ba'i phyir na zhes so / /
'bras bu rab tu 'byin pa'i phyir snying po ste /
'di zhes pa 'og ma la snyegs pa'o / /
rigs la sogs pa de dag ni gzhan du yang sbyar bar bya'o / /
'dul ba'i dbang gis rdo rje ltar yin gyis kyang /
rnam par bsgyur ba'i don du rdo rje las zhes te /
phyung ba de nyid /
badzra d+h+r-ika ces pa le'u bco brgyad pa las /
rgyu lnga dag gi 'bras dag ni / /
rdo rje zhes su bstan pa yin / /
gzungs zhes bya ba 'dzin par bshad / /
rnam shes rdo rje 'dzin par bzlas / /
zhes te /
rgyu ye shes lnga'o / /
'bras bu rigs lnga'o / /
des rdo rje rtse lnga ni sangs rgyas lnga'i bdag nyid dang /
ye shes lnga'i bdag nyid gong 'og gi rtse'i tshul gyis rgyu dang 'bras bu rnam par dag pa'i ngo bo rdo rje badzra zhes gsungs so / /
de 'dzin pas na badzra d+h+r-ika ces te /
rnam par dag pa'i ngo bo chos kyi dbyings kyi rnam shes zhe'o / /
de ni yid du 'dod do / /
de'i 'bras bu bstan pa'i phyir /
de nas phyung ma thag tu zhes pa la sogs pa smos so / /
rigs pa'i shes pa rig ma las byung bas so / /
mi bskyod pa rang gi rig ma dang ldan pas na /
phyag rgya chen por sbyor zhes so / /
nag po zhes pa dbus kyi zhal dang sku'o / /
dkar po dmar po ni g.yas dang g.yon gyi zhal lo / /
de lta bu'i tshul du rdo rje 'dzin pa'i sku gsung thugs la zhugs pa ste /
thim zhes pa'i tha tshig go / /
dam tshig 'byung ba zhes pa me long lta bu'i ye shes so / /
des don bskyed pa ste /
de la zhugs pa'o / /
gti mug ces bya ba ni rnam pa gnyis te /
'jig rten dang 'jig rten las 'das pa'o / /
de la 'jig rten gyi ni mi shes pa'i mtshan nyid de /
lhan cig skyes pa dang /
kun du brtags pa'o / /
'jig rten las 'das pa ni de dang mi mthun pa'i grogs te /
'byed pa med pa'i gti mug chen po ste /
de ni rnam par snang mdzad kyi rgyu'o / /
rigs la sogs pa ni sngon du byas so / /
dzi na dzika ces pa de nyid las /
yod med dbus las 'das pa'i lam / /
zhes pa la sogs pa tshig bzhi gsungs te /
de la yod pa la sogs pa'i rnam par rtog pa med pa'o / /
'byung ba dang 'byung ba las gyur ba'i rnam par dag pa'i ngo bo de nyid gzugs zhes bya ste /
sems can rnams kyi kun gzhi'i rnam par shes pa de 'dir dzi na dzika ces gsungs so / /
dzi na'i sgra kho na'i don yang gsungs ba'o / /
skyes pa zhes pa dzi na'i sgra ste /
skye ba'i don gsungs pa'o / /
de las rgyal bar byed pas na dzi na dzika ces te /
kun brtags kyi bdag nyid kyis mi skye zhes pa'i don to / /
de'i 'bras bu gsungs pa /
phyung ma thag tu zhes pa la sogs pa ste /
bzhugs so zhes pa dang 'brel to / /
de la dkar po nag po dmar po ni dbus dang g.yas g.yon gyi zhal rim pa bzhin no / /
gzhan dag ni sngon du byas so / /
rin po che 'byung ba zhes bya ba ni mnyam pa nyid kyi ye shes des kun 'byung zhing mi phyed pa'i phyir na rdo rje ste kun la snyoms par zhugs te phyung ngo zhes pa dang 'brel to / /
ltag 'og tu yang sbyar ro / /
nor bu yid bzhin zhes pa nga rgyal gyis 'gugs pa ste /
de la yang gnyis te /
'di dang pha rol lo / /
de la 'di'i ni sems khengs pa ste /
rnam pa bdun gyi rang bzhin no / /
pha rol gyi ni don la sran 'dzugs pa ste /
don nyid las byung ba'i phyir ro / /
de ni dkon mchog dpal gyi rgyu'o / /
rat+na d+h+rika ni lung las /
thams cad don kun 'byung bas na / /
zhes pa la sogs pa gsungs te /
de la don thams cad la gang mnyam pa nyid de las byung ba des rnam par dag pas na sems nyid rin chen no / /
de yang tshor bas rang gi yang dag par rig pas /
nges par tshor bas rnam par dag pa'i yid ni rat+na d+h+r-ika ces gsungs so / /
de'i sku dang g.yas g.yon gyi zhal ni ser po dang dkar po dang nag po'i tshul du rim pa bzhin du sbyar ro / /
'dod chags chen po zhes bya ba ni so sor kun du rtog pa'i ye shes te /
ris med pa nyid kyi phyir de skad ces bya'o / /
don bskyed pa dang de nyid mi phyed pa'i phyir 'byung ba rdo rje ste /
de'i bdag nyid du gyur pa'i ngo bo de la snyoms par zhugs te phyung ngo zhes pa dang 'brel to / /
de la 'dod chags ni gnyis te /
de 'jig rten dang 'jig rten las 'das pa'o / /
de la 'jig rten gyi ni nye bar len pa'i phung po la zhen pa dang lhag par chags pa'o / /
'jig rten las 'das pa ni de dang mi mthun pa'i phyogs te /
chags tsam nyid na chags pa med pa'i 'dod chags chen po ste /
de ni snang ba mtha' yas kyi rgyu'o / /
rigs la sogs pa sngon du byas so / /
a ro l-ika ces pa lung las / /
'dod pa'i mtshan nyid mtshan pa dang / /
zhes pa la sogs pa tshigs bcad gsungs te /
de la mtshan nyid ni nag po dang ser po la sogs pa'i rnam pa'o / /
de rtogs pa'i ngo bo mig la sogs pa lnga dang /
yid dang drug rnam par rtog pa'i yid do / /
des thams cad du gang brtsen pa thams cad kyi don so sor kun du rnam par rtog pa de rnam par dag pa kho na gang gong nas gsungs pa'i mtshan nyid dang /
mtshon pa de'i a ro l-ika bshad ce'o / /
de nas zhes pa la sogs pa ni yon tan gyi ngo bor bstan to / /
'jig rten pa'i don so sor kun du rtogs nas spyan ras kyis 'tsho ba de la dbang bsgyur ba'i phyir /
de skad ces bya ste rdo rje chos so / /
sbyor ba ni gang gi rnam par bzhugs pa rig ma dang ldan pas na'o / /
sku dang g.yas g.yon gyi zhal ni dmar po dkar po nag po'i rim pas so / /
de ni nub tu bzhugs so / /
las kyi rigs bstan pa'i phyir gdon mi za ba ni thogs pa med pa'o / /
de ni bya ba nan tan gyi ye shes so / /
de nyid dbyer med pa ste /
rdo rje lta bu'i ting nge 'dzin gang gyur pa de la snyoms bar zhugs te phyung ngo zhes pa dang gong bzhin 'brel to / /
de la dam tshig dgug pa ni phrag dog gi ste /
de la'ang gnyis te /
'di dang pha rol gyi'o / /
de la 'di'i ni gzhan gyi phun sum tshogs pa la sems khong nas 'khrug pa'o / /
pha rol gyi ni de dang mi mthun pa'i phyogs te /
de ni gnyis su med pa'i don yin te /
snying rje chen po las byung ba'i phyir ro / /
de ni tshe dpag med kyi rgyu'o / /
rigs la sogs pa rnams ni sngon du brjod pa bzhin no / /
pradz+nyA d+h+r-ika ces pa rnam shes rab tu gsal byed pa la sogs pa'i tshig rnams gsungs te /
byams pa dang snying rje la sogs pa rnam par goms pa'i rab tu gsal bas byed pa'i rnam par shes pa gang bya ba nan tan gyi ye shes kyi ngo bo de shes rab ces su bshad /
de 'dzin pas na 'du byed kyi sems kyi rnam par dag pa'i sems ni de skad ces gsungs so / /
de'i yon tan gsungs pa /
de nas 'di phyung ma thag tu zhes pa la sogs pa ste /
bzhugs zhes pa dang /
gong bzhin 'brel to / /
thabs kyi zhes pa dang /
tshul du zhes pa yang de dang de ltar ro / /
gzhan dag ni gong bzhin no / /
de nyid kho na'i rig ma dang ldan pas na sbyor ba'i zhes so / /
zhal dbus dang g.yas g.yon gyi zhal ni ljang gu dang dkar po dang nag po ni gong ma bzhin rim pa bzhin sbyar ro / /
da ni mjug bsdu ba gsungs pa ni zhe sdang zhes pa la sogs pa ste /
'dir nyon mongs pa lnga'i rigs la sogs pa 'dod pa yin te /
grol ba zhes pa de rnams rnam par dag pa'i phyir ro / /
'dod pa yang de ste sgrub pa ni thabs te gnyi ga la snyeg go / /
de dag gi don ni 'di skad du /
thabs dang shes rab kyi bdag nyid can dang /
rigs ldan ma gtogs pa 'di rnams kyis /
zhe sdang la sogs pa'i dngos po de dang de las gyur pa don nyid kyis 'grub par byed do zhes bshad pa yin no / /
lha mo rnams dbyung ba bstan pa'i phyir de nas yang zhes bya ba la sogs pa smos te /
de la rdo rje 'dzin pa nyid mnyes pa'i dam tshig ni mA ma kIs so / /
de la bzhugs te phyung ngo zhes pa dang 'brel to / /
dwe Sha ra ti ni de la phan tshun thug pa ni /
zhe sdang zhes ni bstan pa yin / /
zhes te /
gang phan tshun thug pa gnyis su med pa'i ye shes kyi ngo bor /
de ni zhe sdang ste /
dwe Sha'o / /
rnam pa gcig tu ni /
dbang bskur ba'i dus su mA ma kI bsgoms nas rdo rje dang pad+mor thug pa ni dweSha'o / /
de las gyur pa gsungs pa ni de nas de zhes pa la sogs pa ste /
bud med kyi gzugs 'dzin pa ni mi bskyod pa nyid de /
mkha'i nang gi grwa gang la mA ma kI la sogs pa gnas pa'i grwa rnams te /
'di ni me mtshams kho na ste /
de la gnas so ba'i tha tshig go / /
spyan ma bstan pa'i phyir de nas zhes pa la sogs pa smos te /
de la mnyes par byed pa zhes pa ni spyan ma ste /
gang la zhe na /
rnam par snang mdzad de nyid la'o / /
gzhan dag ni sngon du byas pa ste /
go sla bas ma bshad do / /
mo ha ra ti zhes pa /
gnyis med chos kyi ye shes la / /
phyi rol nga rgyal rmongs zhes pa / /
zhes te /
chos nyid kyis gnyis su med pa'i ye shes kyi ngo bo rnams la gang nga rgyal gyi ngo bo nyid du rmongs pa de gti mug phyogs med pa ni mo ha zhes gsungs so / /
rnam pa gcig tu dbang bskur ba'i dus su /
tshigs su bcad pa dang mthun par spyan ma bsgoms nas /
rig ma 'khyud pa la sogs pa bsgoms na mo ha zhe'o / /
lho'i grwa zhes pa ni bden bral gyi'o / /
gos dkar mo gsungs pa ni de nas zhes pa la sogs pa'o / /
de la chags par byed pa ni gos dkar mo ste /
snang ba mtha' yas nyid la de de dang 'dra bas so / /
gzhan la'ang de bzhin sbyar ro / /
rA ga ra ti ni /
mtshan nyid 'dod chags kun zhen pa / /
zhes te /
gang mtshan nyid 'dzin pa'i rang bzhin gnyis su med pa'i bdag nyid de kho na 'dod chags de ni rA ga zhes so / /
rnam pa gcig tu na bde ba chen po'i mtshan nyid la chags nas zhal sbyor ba la sogs pa 'dod chags so / /
nub kyi grwar zhes pa rlung gi mtshams so / /
sgrol ma bstan pa'i phyir de nas zhes pa la sogs pa ste /
de la de bzhin gshegs pa ni gdon mi za bar grub pa'o / /
slu ba rdo rje zhes pa bdag po dang 'dra bas de nyid la chags par byed pa'i rang bzhin no / /
mi phyed pa'i phyir rdo rje ste /
de lta bu'i ting nge 'dzin la snyoms par zhugs te 'di byung ngo zhes 'brel to / /
'di dag ni gong du snyegs so / /
badzra ra ti ni /
ye shes 'di ni rdo rje'o / /
zhes te /
de la gang de nyid dbyer med pa'i ngo bo ye shes de ni badzra zhes gsungs so / /
de bzhin la mtha' na ra ti'i sgra sbyor bar shes par bya'o / /
rnam pa gcig tu sgrol ma bsgoms nas /
byang chub kyi bde ba rig pa ni rdo rje'o / /
de las gyur pa ni de phyung ma thag tu zhes pa la sogs pa ste /
gyur te bzhugs so shes pa dang 'brel to / /
byang phyogs kyi grwa zhes pa dbang ldan gyi mtshams so / /
btsun mo'i mchog phun sum tshogs pa ni /
bud med bde mchog phun sum tshogs pa zhes pa ste /
mo ha ra ti la sogs pa de dag kho na mchog gi bde ba'i rgyu nyid kyi phyir na bde ba'i mchog ste /
de nyid phun sum tshogs par gsungs pa zhes bya ba'i don to / /
de dag gi don bshad pa ni mi dgos kyis btang ngo / /
de dag gi sngags rnams ni spyan drang ba'i don te /
de'i phyir dkyil 'khor gyi lha nyid du mngon no / /
de dag gi khro bo rnams dbyung ba gsungs pa /
de nas zhes pa la sogs pa'o / /
de la 'khor lo zhes pa sa bon las gyur pa ste /
de ltar gang gyur pa'i ting nge 'dzin la zhugs nas phyung ngo zhes so / /
de'i dkyil 'khor ni sku'i dkyil 'khor te /
rnam par snang mdzad du mngon no / /
khro bo zhes pa ni ngang gis dang shugs kyis khro ba dang kho bor bcos ba dang bcas pa ste /
rig ma dang ldan pa las gyur pa'i phyir /
de nyid byin gyis rlob pa'i zhes bya ba yin no / /
de bzhin sbyar te gzhan dag ni go sla bas so / /
ya mAn+ta kr-ita ces pa /
rnam par mi 'jig bdag nyid chos / /
zhes pa la sogs pa'i tshig bzhi gsungs te /
lus tshor ba sems dang chos rnams kyi du ma med pa la sogs pa'i yul rang gi ngo bo nyid kyis mi skye ba'i ngo bo nyid kyi phyir na /
rnam par mi 'jig bdag nyid chos / /
zhes pa ste /
kun brtags pa'i bdag nyid kho na 'jig pa nyid kyi phyir ro / /
de yang dngos po kun zhes pa lus la sogs pa rnams kyi 'jig pa med pa'i dam tshig ste /
lus la sogs pa la gtogs pa'i du ma med pa nyid las ji ltar sbyar bar bya ba'i yul la dad pa rnam par dag pa'i rang bzhin de ni ya mAn+ta kr-ita do zhes gsungs so / /
de ci'i phyir phyin ci log pa ni gshin rje'o / /
de'i mthar phyin pa ni med pa zhes par mngon no / /
de las gyur pa ni phyung ma thag tu la sogs pa ste bzhugs so zhes so / /
bsnyengs par byed pa ni de kho na ste /
sems can rnams 'dul ba'i phyir ro / /
de ni shar gyi sgor zhes so / /
rnam par rgyal ba bstan pa'i phyir /
de nas zhes pa la sogs pa smos te /
de la mngon par byang chub pa zhes pa ni rang gi rigs kyi gtso bo mi bskyod pa ste /
de nyid dbyer med pas rdo rje lta bu'i ting nge 'dzin la'o / /
de'i dkyil 'khor ni thugs kyi dkyil 'khor te mi bskyod par mngon no / /
gzhan dag ni gong ma bzhin no / /
bradz+nyAn+ta kr-ita ces pa /
rnam par mi shes bdag nyid chos / /
zhes pa la sogs pa bzhi gsungs te /
yi ge dam pas ngo bos rnam par dag pa nyid pas chos shin tu rgyas pa'i bdag nyid kyi 'dzin pa'i rang bzhin du mi 'gyur ro / /
de 'dra ba'i thams cad sems kyi dam tshig gang yin pa de ni pradz+nyAn+ta kr-ita gtso zhes gsungs so / /
ci'i phyir 'byung ba'i skyon med pa'i phyir dang /
ma byung ba'i skyon mi skyed par byed pa dang /
de ltar phan pa'i don ma skyes pa skyed par byed pa'i don dang /
skyes pa gnas pa rnams la dad pa dang ldan pa gang /
brtson 'grus rnam pa bzhi po des rnam par dag pa'i ngo bo rgyal ba kho nas shes rab mthar phyin zhes te /
de 'dra ba'i shes rab kyi skyon kho na mthar phyin pa'i tha tshig gi phyir ro / /
de ni lho'i sgor zhes pa'i don to / /
rta mgrin bstan pa'i phyir de nas zhes pa la sogs pa smos te /
chos zhes pa snang ba mtha' yas kyi tshul gyis zhugs zhes so / /
gang la zhe na mngon par shes pa la sogs pa'i yon tan rnams 'byung ba'i phyir rin po che 'byung gnas de la'o / /
dkyil 'khor ni gsung gi dkyil 'khor ro / /
snang ba mtha' yas yin pa nyid kyi phyir na 'dod chags 'chang ba'o / /
gzhan ni sngon du byas so / /
pad+mAn+ta kr-ita ces pa ni /
brjod du med pa'i bdag nyid chos zhes pa la sogs pa rnams gsungs te /
don dam par de kho na nyid la gdags par mi nus pa'i phyir na chos thams cad brjod du med do / /
de nyid kyi phyir na ming dang gzugs blo zhes te ming la sogs par so sor snang ba'i blo yi ngo bo med de don dam par yul la ngo bo med do / /
de 'dra ba'i chos thams cad kyi dam tshig gang yin pa pad+mAn+ta kr-ita gtso zhes so / /
ci'i phyir brjod du med pa'i bdag nyid kyi phung po'i yul la 'dun pa dang brod pa la sogs pa dran pa brtson 'grus dang sbyor ba'i rnal 'byor pa gang yin pa de nyid don dam pa'i chos la mos pa bskyed par bya ba'i phyir 'dun pa la sogs pa'i yul dran pa 'di pad+ma'o / /
de nyid 'dun pa la sogs pa de dag gi skyon kho na mthar phyin par byed pas pad+mAn+ta kr-ita ces so / /
de ni nub kyi skor zhe'o / /
da ni las thams cad pas gsungs pa de nas zhes pa la sogs pa ste /
de la mi bskyod pa'i tshul gyis thams cad kyi bdag nyid kyi phyir /
chos kyi dbyings kyi ye shes de nyid dbyer med pa'i rdo rje ting nge 'dzin la snyoms par zhugs nas phyung ngo zhes 'brel to / /
de bzhin gshegs pa thams cad ni rnam par snang mdzad la sogs pa'o / /
dkyil 'khor ni de rnams kyi sku dang gsung dang thugs kyi'o / /
de byin gyis rlob pa ni gong ma nyid kyis te /
de rnams kyis rnal 'byor pa'i don du rang rang gi las dgug pa dang /
gzhug pa dang /
bsdam pa dang /
bcing ba rnams so zhes so / /
bi g+han+ta kr-ita ces pa ni /
rnam par mi rtog bdag nyid chos / /
zhes pa la sogs pa'i sh+lo ka gcig gsungs te /
rnam par mi rtog pa ni rang bzhin kho nas zhi ba nyid kyi phyir na /
gzung ba la sogs pa'i rtog pa med pa /
phung po lnga la sogs pa'i rdo rje kun gyi dam tshig mi 'da' ba'i rang bzhin gang yin pa de'i ngo bor bgegs mthar phyin zhes so / /
ci'i phyir gong du gsungs pa'i rnam par rtog pa'i chos rnams la /
dran pa dang ldan pa'i rnal 'byor pa'i rang gi sems rtse gcig pa'i ngo bo'i ting nge 'dzin /
yang dag pa'i de kho na nyid dmigs pa'i shes rab kyi rgyur gyur pa gang yin pa des rnam par dag pa ngo bo tha mi dad pa la sogs pa'i bgegs mthar phyin par byed pas na big+h+nA n+t+ra krita gtso zhes gsungs pa'i phyir ro / /
don de dag gi ha cang spros pa gzhag go / /
gzhan dag ni gong ma bzhin no / /
de ni byang gi sgor zhes pa yin no / /
de dag gi don ni 'di skad du brtson 'grus la sogs pas dran pa nye bar gzhag pa la sogs pa byas te de dag gis rang gi las su byed do / /
des rnam par dag pa 'dir bshad pa yin no / /
de bzhi ka dam tshig sems dpa'o zhes so / /
sku gsung thugs ni gsang ba ste rdo rje 'dzin pa'o / /
'dus pa yang de nyid do / /
shin tu grub par byed pa'i phyir byin gyis rlob pa la sogs pa smos so / /
le'u dang po'i don ji snyed pa rdzogs so // //
da ni sbyor ba dang po dang dkyil 'khor dbyung ba gsungs nas /
don dam pa'i byang chub kyi sems thun mong dang khyad par gsungs pa de nas zhes pa la sogs pa'o / /
de nas ni dkyil 'khor dbyung ba'i de ma thag go / /
sbyor ba ni mchod pa la sogs pa bya ste gsol to zhe'o / /
de'i dam tshig ni sku gsung thugs kyi mchog ces pa ste sku ni longs spyod rdzogs pa'i sku /
gsung ni sprul pa'i sku /
thugs ni chos kyi sku'o / /
de dag gi rang bzhin yin pas kun gyi gsang ba ste /
khyad par du gyur pa'i phyir mchog dang bla na med pa ste /
byang chub kyi sems ni bdag nyid kyi ste /
de kun gyi rgyu yin pa nyid kyi phyir na snying po ste sa bon no / /
de nas ni zhus pa'i de ma thag go / /
yongs su rtog pa ni the tshom med par zhus pa rnams mkhyen pa ste /
ji ltar zhe na /
ji lta ba bzhin mkhyen pa dang /
ji snyed pa mkhyen pa'i ye shes kyi rang bzhin la thugs kyis she'o / /
khyed kyis zhes bya ba ni byang chub sems dpa'o sems lus lta bu dang zhes pa yul gyi rnam pa dang rang gi mtshan nyid med par gang du rtog pa'i sems dgag pa'o / /
lus sems dbyer med par bstan pa'i phyir rtog pas bskyed pa'i lus kyang dgag pa ste /
de'i phyir lus sems lta bu zhes smos so / /
ngag sems lta bu dang /
sems tshig brjod pa lta bu ni gong 'og gi tshul gyis ngag yid tha mi dad par bya ba bstan pa ste /
rtog pas bskyed pa dgag pa'i phyir ro / /
des ni 'di skad du /
lus ni gzugs kyi khams /
ngag dang yid ni 'dod pa dang gzugs med pa'i khams te rnam pa dang bcas pa yin la /
de ni longs spyod dang sprul pa dang chos kyi rang bzhin gnyis su med par sbyar nas skyed cig pa ste /
de ni re re la yang sbyar bar bstan pa yin no / /
zhu ba po rnams kyis bka' mnyan nas gsungs pa ni de nas zhes pa la sogs pa gsungs pa ste /
de la gnyis su med pa'i ye shes kyi ngo bor de bzhin gshegs pa thams cad kyi rdo rje nam mkha' ltar sbyar nas smras so zhes pa ste brjod ces pa'i tha tshig go / /
gzhan gyi ched du gleng ba ni spyan sngar 'dug nas brjod pa /
e ma ho zhes pa la sogs pa ste /
de ya mtshan che ba'i don te /
gzung 'dzin gyis skye ba med pa'i don te /
de'i tshul gyis dngos po'i ngo bo ni skye ba ste /
'di ltar rab tu bsgrags zhes bstan pa yin no / /
de ltar thun mong gi brjod nas khyad par du sangs rgyas drug rnams kyis gsungs te /
khyed kyis sems zhes pa la brten nas thugs kyi rang bzhin rdo rje 'dzin pa'i byang chub kyi sems gsungs pa ni de nas zhes pa la sogs pa ste /
rdo rje 'dzin pa'i tshul gyis byang chub pa'i tshul zhes chos kyi dbyings kyi ye shes la snyoms par zhugs nas zhes pa dang 'brel to / /
mtshungs par ldan pa'i gzugs la sogs pa la /
dngos po med par bsgom pa ni dngos po nyid yin no / /
gang gzugs la sogs pa'i dngos po nyid bsgom par bya'o zhe na /
de yang kun du brtags pa nyid kyi phyir bsgom pa min zhes so / /
de ltar dngos po yod pa dang /
dngos po med pa gnyi ga ma yin pas /
bsgom pa dmigs su med pa'o zhes so / /
de dag gi don ni 'di skad du /
yod med kyi dngos po zhi ba dngos po nyid kun rdzob tu rten 'brel gyi ngo bo snang ba mi 'gog pa yin la /
de ltar yin pa nyid kyis yang dag par na dngos po gang du yang ma grub pa skyon rnam par dag pa yin no zhes bstan par 'gyur ro / /
da ni sems lus lta bu zhes pa'i rim pa la brten nas rnam par snang mdzad kyis gsungs pa /
de nas zhes pa la sogs pa'o / /
thugs kyi de ma thag tu sku'i rang bzhin ston pas de nas zhes smos so / /
me long lta bu'i don gang gnyis su med pa'i bdag nyid de ni mngon par rtogs pa la sogs pa ste de la'o / /
dngos po thams cad dang zhes pa gzugs la sogs pa'o / /
log par rtogs pas gang zag la bdag tu 'dzin pa la sogs pa'i kun brtags so / /
de dang bral ba ni phyi rol pa ste de'i phung po lnga dang /
khams bco brgyad dang /
skye mched bcu gnyis su 'dod pa yin te /
de ni gzung 'dzin nyid pas /
kun brtags kyi mtshan nyid de /
rnam par spangs pa des ni phung po la sogs pa'i chos la yang /
bdag med pa mnyam pa nyid yin pas /
theg pa chen po'i khyad par du gsungs so / /
de ni don dam par gzha na dbang gi mtshan nyid du rang gi sems mi dmigs pa'i tshe / /
'dod pa yin te de rnam rig gi gzhung btsugs pa'o / /
yang gzhan ma skyes khyad par gsungs pa thog ma nas ma skyes zhes pa ste /
ltos pa nyid kyi ngo bo nyid kyis ma skyes ma zhig pa ste /
dngos po nyid yang dag par rig pa'o / /
de nyid khyad par du brtan por bya ba stong pa nyid kyi rang bzhin no zhes te dngos po med pa'i de nyid stong pa nyid do / /
da ni mi bskyod pa'i gsungs pa ni /
de nas zhes pa la sogs pa'o / /
de la mi zad pa'i rdo rje ni 'phel 'grib med pa'o / /
gang dbyer med pa'i stong pa nyid kyi ye shes so / /
de la 'di nyid kyi tshul gyis so / /
dngos po zhes pa gzugs la sogs pa'o / /
de sgyu ma ltar yin pa nyid kyis /
don dam par ngo bo nyid kyis ma skyes pas de'i phyir chos can snang ba'i ngo bo dang /
chos nyid mi snang ba'i ngo bo yang rang bzhin gyis min pa ste /
de lta na ni shin tu med pa'i stong par thal bar 'gyur ba'i phyir ro zhe na /
mi 'gyur te dmigs pa med pa'i ye shes kyi ngo bo tsam zhes pa'i don to / /
des na nam mkha' lta bur bdag med pa zhes pa smos so / /
de'i byang chub tshul 'di bstan pa'o zhes te /
de kho na nyid las mi nyams pa'i don to / /
'byung ldan gyis gsungs pa de nas zhes pa la sogs pa ste /
de la bdag med pa rdo rje ni /
mnyam pa nyid du gang gyur pa de zhes bya ba'i ting nge 'dzin la dkon mchog dpal gyi tshul gyis so / /
chos rnams zhes bya ba'i mtshan nyid 'dzin pa'i phung po dang khams la sogs pa'o / /
de nyid spangs pa ni dbyig pa'i 'dus te reg pa dang /
gzugs su rung ba gzugs zhes bya ba dang /
grub pa dang bde ba gcig pa'i 'jig pa'i ngang can la sogs pa des rang bzhin gyis so / /
mnyam pa nyid ni bdag med pa'i chos te de las zhes so / /
da ni snang ba mtha' yas gsungs pa /
de nas zhes pa la sogs pa'o / /
de la so sor rtog pa'i ye shes ni kun gsal bas /
'od zer 'bar ba yang yin la /
gnyis su med par gang gyur pa de ni sgron ma dang 'dra ste /
sgron mas kyang mun pa bsal lo / /
'bros so snyam du mi sems mod kyi /
ngang gis gsal bar byed pa dang 'dra bar /
ye shes kyis kyang sems can gyi don la de dag de ltar ro / /
de'i ting nge 'dzin la rigs gang yin pa'i tshul gyis so / /
ngo bo nyid kyis thog ma nas yang dag par ma skyes pa'i chos phung po la sogs pa rnams la mtshan ma'i ngo bo med de /
dmigs pa'i bsgom pa'ang de'i phyir med do zhes so / /
de lta na ni 'o na ni thams cad du med par mtshungs so zhe na /
ma yin te /
nam mkha'i tshul du sbyor ba yis / /
zhes pas shes bya la dmigs pa med pa nyid kyis dngos po ni rten dang brten pa'i ngo bo ste /
so sor rtog pa'i ye shes kyis so / /
de na bsgrags zhes pa'i don to / /
da ni don yod grub pa'i gsungs pa /
de nas zhes pa la sogs pa ste /
de la zil gyis gnon pa ni /
gnyis su med pa'i ngo bo don mthar phyin pa'i bya ba bsgrub pa'i rnam pa'o / /
de la rigs gang yin pa'i tshul gyis so / /
gzhan dag ni go sla bas ma bris so / /
'dir 'khor ba dang mya ngan las 'das pa'i chos rnams rang bzhin gyis 'od gsal ba ni da ltar ma yin gdod ma nas dag pa ste /
de la yul gyi ngo bo byang chub kyang med cing yul can gyi rang bzhin rtog pa yang med do / /
dper na nam mkha' bzhin zhes te ltag 'og tu snyoms so / /
de dag ni dngos po nyid kyi rang bzhin mi dmigs pas yul dang thabs su tha mi dad de /
A li kA li dag par bya / /
zhes gsungs so / /
de nas byams pa la sogs pa chos nyid thos nas ngo mtshar du gyur zhes pa ni gong du gsungs pa'i don nges par 'grel cing de la mchod pa brjod pa'i phyir de skad du gsungs pa ste /
ngo mtshar che ba dang sngon med pa myong ba mngon du byas nas ched du gleng ba ni dgos pa'i tshig brjod pa'o / /
'di dag dbyer med yang dag don / /
mkha' dbyings sems dang tha mi dad / /
ye shes rnams kyis rim bzhin bstod / /
rdo rje gsum dang spyir gsungs so / /
zhes pa yin no / /
de rnams kyi tshig gi don ni /
e ma'o sangs rgyas zhes pa ste ched che ba'i don te rangs pa'i phyir yang de skad ces bya'o / /
de'i yang dag don ni yang dag kyang yin la don kyang yin pas de skad ces te drug gi don gyis de la'o / /
nga dang bdag med pa ni rnam par mi rtog pa'i ye shes so / /
de las byung ba ni byang chub rdzogs par byed ces te dag pa 'jig rten pa'i ye shes kyis so / /
de gang gi stobs she na /
rnam par mi rtog ces te de la 'dun pa'o //
de nyid kyi don dang 'du ba gsungs pa kun du bzang po zhes pa la sogs pa'o //
dag pa ni byang chub kyi sems te de dang tha mi dad pa'i don to / /
ye shes dbang du gyur pa'i byang chub sems te /
le'u gnyis pa'i don rdzogs so // //
de nas le'u gsum pas rdo rje bkod pa'i ting nge 'dzin brjod par gsungs pa /
de nas zhes pa la sogs pa'o / /
de la 'dir 'phro ba'i sprin bkod pa zhes pa ni khyab pa dang 'byung ba dang mang po 'dus pa ste /
chos kyi dbyings kyi nang na 'dus pa'o / /
de nyid rdo rje ste rdo rje 'dzin pa'o / /
de'i ting nge 'dzin zhes pa'i don to / /
sngon du gnas byin gyis brlab pa'i sngags gsungs pa /
oM zhes pa la sogs pa ste /
de ni lha'i ngo bo nyid de de nyid shU n+ya tA zhes stong pa nyid kyi'o / /
dz+nyA na ye shes so / /
de nyid badzra ni rdo rje ste /
de'i swA b+hA ba rnam par dag pa de At+ma ko\u0f85haM zhes nga'am bdag yin no zhes so / /
sngags de rnams ni bkra shis pa yin te stong nyid don gyis bkra shis pa dang /
rdzogs pa sngags kyi bkra shis pa'o /
'phags pa klu grub zhabs kyis kyang / /
dngos la stong zhing gzhan ma yin / /
de ma rtogs pa'i dngos kyang med / /
ces gsungs so / /
'di dag gi sgrub thabs ni thog mar snying rje'i mthu las skyes pa /
byang chub sems dang ldan pa /
sbyin pa la sogs pa dang bcas pa /
thabs shes rab gnyis su med pa /
zab mo'i tshul la mos pa /
dpal gsang ba 'dus pa'i dkyil 'khor du cho ga bzhin du chu la sogs pa'i dbang rnams thob cing tshul dang ldan pas /
ri la sogs pa gang yid du 'ong bar dri med chu tshogs la sogs pas dkyil 'khor byugs te /
me tog sna tshogs dgram par bya'o / /
dri chab kyis kyang phyogs mtshams gtong nas /
de'i dbus su stan pa de ba la rdo rje skyil mo krung gis 'dug ste kun rdzob kyi byang chub sems bsgom par bya'o / /
de yang rnam par thar pa'i sgos snying gar nyi ma'i dkyil 'khor la hUM mthing gas til 'bru bzhin du khyab pas gnyis su med pa'i lhas gang bar dmigs te /
hUM de las gdugs dang rgyal mtshan dang /
rin po che dang /
lha bshos dang /
spyan ma la sogs pa mchod pa rnams spros te /
de bzhin gshegs pa rnams la mchod nas bdag nyid re re'i mdun du 'dug ste /
yan lag lngas gtugs te phyag byed par mngon du bya'o / /
des thog ma med pa'i sdig pa bshags pa la sogs pa bya'o / /
de nas sangs rgyas dang /
byang chub sems dpa' dang /
dge slong dang /
rnal 'byor pas dge ba'i rtsa ba ci spyod pa la phrag dog mi skye ste dge ba'i rtsa ba bsngo bar bya'o / /
de nas dkon mchog gsum la skyabs su 'gro ba bsgom par bya'o / /
des smon pa byang chub kyi sems bsgom pa dang lam brten par bya'o / /
'gro ba'i don du 'jug pa dang bcas pa'i byang chub kyi sems te /
don dam pa'i sems bsgom par bya'o / /
stong pa nyid ni chos thams cad gzung 'dzin dang bral ba'o / /
de'i rnam pa'i ye shes gzhan gyis mi skye ba'i phyir na de de bzhin du mchan ma med do / /
ye shes tsam ma gtogs pa rtog pa med pas mos pa med de gang du yang smon pa med do / /
de ltar rnam par thar pa'i sgo gsum dang ldan pa rang gi sems rang gis rig pa rmongs pa med pa mngon du byas te /
gong du gsungs pa'i sngags brjod pas stong pa chen por byin gyis brlab po / /
des gsum gyi dang po de bzhin nyid bstan to / /
da ni gzhi'i ting nge 'dzin bsgom ste /
dang por raM dmar po las me'i dkyil 'khor zur gsum bsgom mo / /
de nas lam ser po las dbang chen gyi dkyil 'khor grwa bzhir rtse gsum pa'i rdo rjes mtshan pa bsgom ste /
de nas hUM las khro bo'i rdo rje 'bar ba brtag go / /
rdo rje 'phros pa las sa gzhi rdo rjer gyur pa dang /
de las 'od dmar po 'phros pas phyogs bzhir rdo rje ra bar gyur par bsgom /
de las 'od steng du 'phros pas steng rdo rje'i dra bas g.yogs par bsgom par bya'o / /
de nas rdo rje gur thabs de'i steng du baM dkar po las chu'i dkyil 'khor zlum pos g.yogs par bsgom par bya'o / /
de kun gyi nang du skad cig ma'i ting nge 'dzin gyis rdzogs pa chen po 'am /
bskyed pa dang rdzogs pa ste yig 'bru tsam las sgom yang rung 'khor lo ser po rtsibs bcu la khro bo bcu bsgom pa dang /
lha rnams kyi mdog dang phyag mtshan dang gnas la sogs pa rgyas par ni 'di nyid kyi gzhung las blta bar bya'o / /
de ltar de'i rim pas yan lag bzhi'i che 'bring gi rnam pa dang sbyor ba dang po nyid dang /
dkyil 'khor rgyal ba mchog gi yig 'bru las spyan drang ba la sogs pa'i rim pa rgyas par ma bshad de gzhung nyid brtag go / /
de tsam ni bla ma'i man ngag go / /
da ni rten gyi dkyil 'khor bstan pa'i phyir nam mkha'i dbyings zhes pa la sogs pa smos te /
de la dbyings ni chos kyi dbyings so / /
de'i zhes so / /
yi ge b+hUM dang 'khor lo las gyur pa'i rnam par snang mdzad rin po che'i dbu rgyan can de las gyur pa'i gzhal yas khang ni sangs rgyas dkyil 'khor te /
de'i zhes so / /
sangs rgyas nyid rnams 'bar ba ste /
de dang mnyam pa'i 'od gang las byung ba de de ltar ro / /
de'i phyir / /
'od zer sna lngas kun du khyab / /
ces so / /
kun nas yongs su zlum po zhes pa ni spros pa dang bral ba nyid kyis phyi rol gyi mtha' zhes pa ste /
dbus ni gru bzhi kho na'o / /
'dod par bya ba yin pas na 'dod pa ste /
de nyid rnam par dag pa nyid kyis goms pas na yon tan zhes te gzugs la sogs pa lnga'i sangs rgyas zhes pa'o / /
pog me la sogs pa mchod pa rnam pa lngas kyang brgyan pa'o / /
de ni rten gyi rang bzhin no / /
mdor na zhes pa gnas kyi mtshan nyid bsgoms nas shi'o / /
da ni sangs rgyas drug rnams kyi rang bzhin dang sku mdog bstan pa'i phyir gzugs zhes pa la sogs pa smos so / /
de la gzugs ni rgyal ba'i ste de dbus kyi gdan la bsgom par bya'o zhes te /
yid kyis sam /
rdul tshon gyis te de ni gtso bo kho na'i gzugs la 'khor rnams ni phyag mtshan la sogs pa yang 'gal ba med ces gsungs /
'dir ni 'di ltar yin te /
dngos su brjod pa nyid kyi phyir ro / /
skur gyur pa nyid kyi phyir na phyag rgya che zhes so / /
sku gsung thugs kyis mtshan zhes snang mdzad do / /
de rnams kyis byin gyis brlab pa'o / /
de ni phyi ma la yang shes par bya'o / /
'am zhes pa'i sgra ni snang mdzad dang rdo rje 'dzin gang rung zhes pa'i don to / /
sku gsung thugs kyi rdo rje zhes pa ni rdo rje 'dzin pa'o / /
de mdog la sogs pa dang ldan par bsgom par bya'o / /
gcig tu sbyor ba ni snang mdzad dang rdo rje 'dzin de dang de gcig tu sbyor ba gang yin pa des so / /
dz+nyA na zhes pa ni tshogs dag pa'i rang bzhin lha dang lha mo so sor snang bar sbyor ba zhes pa'i don to / /
de ltag 'og tu sbyar bar ro / /
bar skabs dag ni go sla bas so / /
da ni mi bskyod pa'i mdog la sogs pa gsungs pa /
in+d+ra nI la'i kha dog 'dra / /
zhes pa la sogs pa ste /
sku dang dbus kyi zhal sngon por bsgom pa ste /
g.yas dang g.yon gyi zhal ni gzhi'i le'u nyid du bstan to / /
de 'dul ba'i dbang gis te de ni phyi ma la yang sbyar ro / /
shel dang dung 'dra zhes pa la sogs pas ni / /
snang mdzad kyi sku mdog dang phyag mtshan bstan te /
de la thor tshugs cod pan ni kun la sbyar te /
de rnams kyang 'bar ba'i ral pa dbu rgyan gyi mchog la rin po che sna tshogs 'bar bas brgyan pa'o / /
rdo rje 'dzin nyid kyi snang mdzad kyi mdog dang mi bskyod pa'i phyag mtshan du 'brel ba gsungs pa /
'dzam bu na da'i gser 'od 'dra / /
zhes pa la sogs pa'o / /
tshul ni gong ma bzhin no / /
rin chen 'byung ldan gyi mdog la sogs pa ma ra ka ta zhes pa la sogs pa'o / /
pad+ma rA ga'i zhes pa la sogs pa ni snang ba mtha' yas kyi mdog la sogs pa gsungs so / /
don yod grub pa'i sku mdog la sogs pa gsungs pa /
'od zer sna lnga'i zhes pa la sogs pa'o / /
da ni rang gi lha byin gyis brlab pa'i sngags gsungs pa /
de nas zhes pa la sogs pa'o / /
de la chos rnams kyi dbyings ni lus te /
rang bzhin gyis 'od gsal ba'i stong pa nyid do / /
ngo bo nyid ces 'brel to / /
da ni bying rgod kyi skyon spang ba'i phyir /
phra mo'i don gsungs pa rin chen la sogs pa'o / /
de ni lha rnams kyi yig 'bru ste tshad ni yungs 'bru tsam mo / /
mchog nyid kyi phyir na rin chen te /
de gang du zhe na pad+ma'i sna rtser zhes te mtshan ma mthong ma thag tu spro bas na brtan par zhes so / /
'phro ba'i rnam pa ni sangs rgyas zhes pa la sogs pa ste mchog rab ni sangs rgyas so / /
de'i zhes so / /
yig 'bru kho nar ma zad de phyag mtshan yang spro ba'i phyir rdo rje 'khor lo la sogs pa'o / /
sprin chen ni dbugs rang gi phyag mtshan gyi gzugs lha'i dngos po gong bu'i tshul gyis rang rdo rje las phyung ste /
lha mo'i sna rtse la zhes so / /
de dag srog dang rtsol ba'i sgo nas so / /
de dag gi gdan ni nam mkha' zhes pa la sogs pa ste nam mkha' zhes pa ni chos kyi dbyings kyi nang gi gzhal yas khang brtsegs pa'i dbus su gnas par zhes so / /
zla ba'i dkyil 'khor ni zla ba ste dbyings kyi dbus su'o / /
de nyid gsal ba ste /
de yang dbus su rnam par snang mdzad nyid bsgom pa'i phyir 'khor lo'i dkyil 'khor zhes so / /
'dir rnam par snang mdzad kyi gdan gsal ba'i dkyil 'khor zhes pa'i sgras /
zla ba'i dkyil 'khor yin par 'dod pa'i dbang gis snang ba mtha' yas la sogs pa bzhi'i ni shugs kyis gdan nyi ma'i dkyil 'khor du shes par bya ste /
bzhi'i le'u las kyang /
gsal ba la sogs dkyil 'khor ldan / /
zhes gsungs so / /
gzhan dag ni mtshon pa tsam ste kun gyi'o / /
zhes smra'o / /
nyi ma'i dkyil 'khor la pad+ma'i dkyil 'khor zhes te /
snang ba mtha' yas kyi dkyil 'khor bsgom par bya'o / /
gdan de nyid la sku gsung thugs kyi rim pas mi bskyod pa bsgom pa ni rdo rje bsgom pas zhes so / /
rin chen dkyil 'khor zhes pa ni rin chen 'byung ldan de nyi ma'i gdan la lha'i dngos po la brtson pa'i rnal 'byor pas bsgom par bya zhes pa'i don de ltag 'og tu yang sbyar ro / /
sku'i snang mdzad la sogs pa bzhi dang 'brel pa'i sku mdog rnams dang sbyor ba'i dkyil 'khor rang gi ljang gu dang 'od zer sna lnga'o / /
de yang nyi ma'i dkyil 'khor bsgom pa ste gdon mi bra ba zhes so / /
gang ldan pa de dang dbyer med pa gsungs pa 'di dag ces pa la sogs pa ste /
sangs rgyas su 'gyur ba ni sku gsung thugs bsgom pa'i bdag nyid kyis so / /
grub pa nyid gang snyam pa la thams cad mkhyen pa zhes te tshul don la 'jug pas de nyid thob pa'o zhes pa yin no / /
rdo rje bskor ba ni sngon du byas so / /
le'u gsum pa'i don rdzogs so // //
da ni le'u bzhi pas /
gzugs brnyan gyi dkyil 'khor bya bar gsungs pa de nas zhes pa la sogs pa ste /
de la sku gsung thugs kyi dkyil 'khor zhu ba'i phyir yang 'dus zhes pa ni ched che ba ste 'das pa bsdu'o / /
bstod pa ni phyag 'tshal bar 'os pa dang /
don la rag las pa dang /
bshad par gsol bas bstod pa ste /
dkyil 'khor bri ba la 'dis bstod nas gsol ba gdab ces pa ste /
rnal 'byor pas tshul de ltar shes so / /
tshigs bcad pa zhis ni spyir zhus pa dang /
sku gsung thugs rnams kyi dkyil 'khor zhus pa ste rim pa bzhin du sbyar ro / /
de la kun zhi ba zhes pa don ngo bo nyid kyis zhi ba dang /
snying rje'i don gyis zhi ba'o / /
sangs rgyas sras po mchog gi gnas nyid kyi phyir kun gyi gnas so / /
chos kun bdag med ces pa ni nyan thos la sogs pas gang zag dang phyogs gcig /
chos la bdag med mod kyi de las mchog go / /
dam pa ni gya nom pa la sogs pa'i rnam pa'o / /
de dag ni 'og gi don te ci rigs su sbyar ro / /
gzhan dag ni go sla'o / /
zhus pa'i de ma thag tu gsungs pa ni de nas zhes pa la sogs pa'o / /
de la gnas zhes pa rigs lnga la sogs pa kun gyi rten zhes pa'i don to / /
de nyid ni thugs kyi dkyil 'khor zhes te /
de ni gsal ba'i ngo bo yin te /
thugs kyi rim pas sku dang gsung gi rim pa shes par bya'o zhes dgongs so / /
da ni cho ga dang ldan pa nyid kyis sku la sogs pa'i ngo bo gsungs pa /
sku dang gsung dang thugs rnams kyi dkyil 'khor zhes pa'o / /
de nyid sems kyi rdo rje ni de kho na nyid dang 'dra ba'i rdo rje nyi ma'i gdan la bri ba yin te /
'dir thugs gtso bo nyid kyi phyir ro / /
lus dang ngag sems zhes pa la sogs pas ni ma mthong zhing rmongs pa'i don du /
dkyil 'khor gyi thig gdab pa la sogs pa gsungs so / /
rab bsgoms pa'i shes rab can gyis zhes pa sku la sogs pa'i lha'i ting nge 'dzin la bzhugs pa'o / /
des cho ga dang ldan par thig gdab pa ni mtshon pa tsam ste gzhan dag kyang bya bar gsungs so / /
de la sar pa rab tu gtsang / /
zhes pa gzhan la btab pa yin no / /
dkyil 'khor gyi nyis 'gyur gyis ring thung dang sgo'i nyi shu'i chas sbom phrar bya ba'i phyir tshang ma'o / /
mdzes pa ni shes rab mas legs par bkal pas mnyam pa dang 'jur mdud med pa'o /
de yi khru ni bcu gnyis zhes pa rig ma'i lo grangs kyi tshad bstan pa tsam ste /
ma nges pa nyid ma yin no / /
lung las kyang /
shin tu phra la sbyangs pa yis / /
bsam yas dag la'ang de bzhin bya / /
rig pas dpag pa tsam du'o / /
zhes gsungs so / /
rnam par thar pa bzhi dang /
tshad med pa bzhi dang /
rnam par thar pa brgyad la sogs pa dang ldan pa'i phyir sgo bzhi zhes pa la sogs pa ste /
rta babs dang them skas dang twar Na bzhi la sogs pas kyang mdzes par bya bar mngon no / /
'khor lo ni rab tu zlum zhes pa mu khyud zlum por bya ba'i tha tshig go / /
de yang phyag rgya dgod pa ni rang rang gi dam tshig gi phyag rgya dgod pa ste /
zhal la sogs pa ni dgod par mi bya'o / /
de'i dbus rdo rje zhes pa thugs kyi rnam par dag pa'i rdo rje mi bskyod pa'i phyag mtshan rang gi gdan la bri bar bya'o / /
'dir btsun mo rnams lhan cig tu sku'i ngo bor dgod par mi bya ste de mthong na dbye bar 'gyur ba'i phyir ro / /
de yang saM gra ha las /
mu stegs rnams la phan don du / /
sangs rgyas btsun mo rab tu gsang / /
zhes gsungs /
da ni rnam par snang mdzad la sogs pa'i phyag mtshan rnams kyang rang rang gi tshul dang mthun par zla ba dang nyi ma'i gdan la bri bar bya ba ni /
'khor lo chen po'i shar phyogs su / /
zhes brtsams nas /
nan tan du ni mchod par bya / /
zhes pa'i mthar thug pa'i tshig rnams kyis bstan to / /
de la lus dang ngag sems mchod pa yis / /
zhes pa ni sku la sogs pa'i rang bzhin yi ge gsum gyis dbyung ba'i bya ba'o / /
des ni gzugs kyi rdo rje ma la sogs pa'i phyag mtshan me long dang /
pi wang la sogs pa yang rang rang gi gnas ji lta ba bzhin bri bar bya'o / /
de nas ni 'dod pa'i rgyal po la sogs pa drug dang /
sa'i snying po la sogs pa phyung ba'i sngags med pa'i phyir na /
dkyil 'khor gyi lha ma yin par mngon no / /
gzugs kyi rdo rje ma la sogs pa'i lha mo drug 'byung ba las gyur pa des nan tan du mchod pa bya ba'o / /
da ni ri mo'i dkyil 'khor yid kyis sam rdul tshon gyis bris te /
bsgrub pa'am dbang bskur pa gsungs pa /
bud med ces pa la sogs pa ste /
'dir de dag gi don ni 'di skad du /
rig ma gzugs dang lang tsho dang /
yon tan dang ldan pa de las spyad na /
byang chub kyi sems ye shes su brtags te /
rdo rjes pad+ma phye bas bdag la sangs rgyas thim nas /
brtan por byas te pad+ma la gnas pa'i rang bzhin sbyor bas spro'o / /
de nas rang gi mtshan brjod nas /
bdag gis 'khor lo'i sbyor ba spro bar bya ste /
rdo rje dang pad+ma'i sgras sangs rgyas rnams bskul nas dkyil 'khor du spyan drangs te /
bgegs bskrad cing bsrungs te /
so sor mchod yon phul te bstod nas /
sgo bzhi'i sgo srung gis las rnams byas nas nye bar bsgrub par bya'o / /
byin gyis brlab cing mchod pa la sogs pa brtags nas sems can rnams kyi don grub par mdzod ces gsol ba gdab po zhes bshad pa yin no / /
sku dang gsung gtso bor gyur pa'i dkyil 'khor ni le'u bcu drug pa las shes par bya'o / /
de dag gi don zhib tu ni le'u bcu gnyis pa'i yan lag bzhi'i skabs nas shes par bya'o / /
le'u bzhi pa'i don rdzogs so // //
bsgrub pa'i khyad par la sogs pa gsungs pa de nas zhes pa la sogs pa'o / /
de la de nas ni ri mo'i dkyil 'khor gyi de ma thag go / /
rgyal po zhes pa rdo rje 'dzin pa ste / /
de sku gsung thugs dang ldan pa'o / /
gnas kyi dbang phyug kun mchog gis / /
zhes pa'i tshig gnyis ni mi gnas pa mtha' gnyis las 'das pa'i mchog dang /
mtha' gnyis la dbang sgyur ba'i don dang /
tshogs gnyis rdzogs pa'i mchog dang /
spyod ba kun gyi mchog dang /
chos don rig pa'i mchog ste /
don de lnga dkyus dang rim par sbyar ro / /
thams cad la spyod pa'i phyir spyod pa kun zhes te /
de bas na mchog gi chos kyang de /
'on kyang de nyid pas mchog gi chos don zhes bya'o / /
de kho na nyid la the tshom med pa'i phyir rnam par mi rtog don zhes te /
de las byung ba ni 'dod chags zhe sdang gti mug gi rigs can rnams de kho na nyid dang ldan pas 'grub par byed ces pa dang sbyar ro / /
rigs kyi nges pa sun dbyung ba'i phyir /
rigs ngan sme sha can la sogs / /
zhes pa rnams te /
de la rigs ngan pa ni blang dor med pa'i dka' thub kyi bzod pa dang /
re dogs med pa'i dka' thub kyi bzod pa dang /
rigs kyi rlom sems med pa'i dka' thub kyi bzod pa'o / /
sme sha ni phyin ci log gi rtog pa spang ba dang /
gsang chen rdzas kyi sme sha dang /
mngon shes bsgrub pa'i sme sha can no / /
sogs zhes pa rgyal rigs la sogs pa gang dang ldan pa'o / /
de dag gi don ni 'di skad du /
rigs ngan pa kha lo bde /
sme sha can rtul phod ces bstan pa yin no / /
gsod pa zhes pa la sogs pa'i tshig gsum ni rgyud 'di la mkhas pa dang /
skal ba 'dir sbyangs pa dang /
las kyi sgrub pa 'di la goms pas 'grub kyi phal gyis mi 'grub par mngon no / /
mtshams med ces pa 'bras bu'i ming btags te /
pha ma bsad pa la sogs pa lnga dang /
sogs kyis mi dge ba bcu'o / /
des kyang 'grub ce'o / /
mi 'grub pa gang zhe na /
snying nas slob dpon smod pa dag /
ces pa la sogs pa ste /
'dir slob dpon ni sngags pa ste 'di nyid las phyogs bcu dus gsum sangs rgyas pas /
slob dpon gyi ba spu'i bu ga gcig 'phags so zhes so / /
des ni bla ma khur bas 'grub po zhes mngon no / /
srog gcod pa'i zhes pa rnams /
yang dag par bdag dang bdag gi la sogs pa yul dang yul can rnams med de /
de rnams kyi don ni lung las /
srog med srog bcad gcad du med / /
ces pa nas brtsams nas /
chags mchog rgyal po yin zhes pa'i mtha'i bar du rig par bya'o / /
ma dang sring mo bu mo la / /
zhes pa /
'das pa dang da ltar dang ma 'ongs pa'i gzungs ma rim bzhin te /
yum la spyod pa'i 'dod pas ni / /
gong ma rnams ni mnyes byas na / /
zhe'o / /
gtso bo'i yum zhes ba spyan ma la sogs pa ste /
rang gi bud med de'i bdag nyid la spyod pa'i cho ga ji lta bas so / /
de gang gis bya ba ni /
mi rtog blo can gyis zhes te /
ting nge 'dzin gsum gyis rnam pa gnyis su med pa'i ye shes dang ldan pa'i mkhas pas shes pa yin no / /
de ni gong du yang sbyar ro / /
da ni ji ltar 'dod pa'i sngon du ma gtogs pa'i nyan pa po rnams ngan song du lhung ngo zhes bsams nas glan ka btsal ba gsungs pa /
de nas zhes pa la sogs pa'o / /
de la ngo mtshar ba ni ma thos pa'i chos dang /
rdzas kyi mtshan nyid dang /
bsgrub pa'i gzungs dang /
phas pham pa'i chos bzhi la ngo mtshar ba'o / /
ngo mtshar che bar gleng ba'i glan ka spang ba'i phyir /
de nas zhes pa la sogs pa smos te /
mi shes pa'i chos nyid kyis shin tu thob par dka' ba nyid kyi phyir na mthong zhes so / /
stong pa nyid kyi ye shes dang ldan pa'i chos nyid 'di rnam par mi rtog pa'i don gang yin pa de las byung zhes pa'o / /
de'i phyir gong gi rnam par mi rtog pa las byung ba zhes pa gzhan du yang sbyar bar bya'o / /
zab mo'i don la 'jigs par mthong nas /
rgyal ba ni de nas yang zhes pa la sogs pa'o / /
de la nam mkha' dang mnyam pa ni de dang 'dra pa'i don to / /
de nyid gnyis su med de /
mi phyed pa'i phyir na rdo rje ye shes kyi ting nge 'dzin la snyoms par zhugs so zhes 'brel to / /
des bstod nas rang rang gi stan la gnas par gsungs pa zhugs ma thag tu zhes te /
gnas par gyur to zhes pa dang 'brel to / /
don de nyid kyis rangs par gyur te mchod par brjod pa ni de nas zhes pa la sogs pa ste /
e ma ho chos e ma'o chos zhes pa ngo mtshar ba'i dbang gis sngags tshig gsungs pa'o / /
de nas 'byung ba zhes pa /
dpe ji bzhin pa'i ngo bo yin yang /
mtshams med pa la sogs pa dang /
gzungs dang phas pham pa'i chos dang gsum 'byung ba'i zhes ngo mtshar te /
de'i phyir chos zhes pa gsum brjod do / /
des ni slob dpon gyi phyogs snga ma la gnod pa byas so / /
rnam par mi 'gyur zhes pa /
ye shes gyis ngang can de la dngos po'i snang ba med ces so / /
dbyings zhes pa rgyu'i don to / /
sku las rab tu byung zhes pa'i tshig gsum gyis ni ngo bo nyid kyi sku dang /
yi ge med pa'i gsung dang /
mi rtog pa'i thugs de'i bdag nyid ces so / /
sngags thams cad kyi mchog ces pa gnyis su med pa'i don te /
sngags kyi spyod pa ni spyod pa'i mchog go zhes gsungs so / /
le'u lnga pa'i don rdzogs so // //
da ni sku gsung thugs byin gyis rlob pa'i sngags dang /
bsgrub pa dang /
phra mo'i don rnams bstan pa'i phyir /
de nas zhes pa la sogs pa smos te /
da ni mi bskyod pa zhes bya ba ni thugs nyid kyi phyir ston pa por gsungs so / /
gsang ba ni rdo rje gsum nyid do / /
de ni stong pa nyid kyi rnam pa ste /
de la snyoms par zhugs te /
phyi ma dang 'brel to / /
thugs byin gyis rlob pa'i zhes pa snying ga'i zla ba las ral pa'i dbu rgyan can thugs kyi rdo rje ste /
de'i byin gyis rlob pa'i sngags zhes so / /
des phyi ma la yang tshig rnam par bsgyur nas sbyar bar bya'o / /
rdul dang bral ba'i don ni me long lta bu'i rnam pa rdo rje lta bu'i ting nge 'dzin gang yin pa de la snang mdzad kyi tshul gyis so / /
so sor rtog pa'i rnam pa ni mi gnyis pa'i rdo rje zhes pa ste /
de la tshe dpag tu med pa'i tshul gyis so / /
de dag gi thabs kyis thabs su shes pa /
rang gi lha mo dang 'dra bar snying po'i rig ma sprul te /
de'i mgo dang gsang ba la sogs par de kho na nyid shes pas oM la sogs pa zla ba'i dkyil 'khor la bkod de /
de las gyur pa rnams gnas su bsgom par bya'o / /
de'i gsang bar hUM las gyur pa'i pad+ma 'dab ma brgyad pa bsams te /
de dang lhan cig tu bde bar gshegs pa rnams shin tu chags par bgyi zhes so / /
de kho na rjes su chags pa'i rang bzhin no / /
rdo rje sgron ma ni mnyam pa nyid kyi'o / /
gdon mi za ba zhes pa ni bya ba nan tan gyi'o / /
gong du rjes su chags pa'i mthu las dkyil 'khor gyi lha thams cad dmigs te /
phyi nang gi mchod pa 'phros pas mchod par bya'o / /
zhes mdor bsdus so / /
da ni sku la sogs pa'i byin gyis lus ngag yid rlob par byed pa bde bar gshegs pa bskul ba la sogs pa gsungs pa de nas zhes pa la sogs pa'o / /
sngags la dmigs pa'i zhes pa lha'i dkyil 'khor la ting nge 'dzin dmigs pa ni nges pa'i bsam gtan no / /
de'i lus zhes pa bsam gtan de'i tshul gyis sa bon las byung ba lha mo'i 'od zer zhes pa'i don to / /
ngag gis zhes pa badzra d+h+r-ika la sogs pa rnams kyis so / /
sngags rnams kyi phyag rgya chen por gsal ba ni yid kyis zhes so / /
de lta na yang blos dbye bar mi bya ste /
de'i phyir gsungs pa /
sems la zhes pa la sogs pa'o / /
sbyor ba rnam pa gsum zhes pa sku la sogs pa'i rnam pas so / /
lus la sogs pa sku la sogs par dmigs na de'i ngo bo nyid ni dmigs su med do / /
de'i phyir na sngags kyi lus su shes te /
dbyer med pa'i ngo bo nyid kyis /
byang chub med cing bsgom pa'ang med / /
ces te /
sngags de'i lus kho nar 'gyur ba'i tha tshig go / /
de'i phyir /
lus dang ngag dang sems rnams ni / /
zhes pa la sogs pa ni bsdu ba'i don te /
dpyad pa ni lung dang rigs pa dag gis so / /
dpyad nas ci byed ce na /
sngags kyis zhes pa ni gong nas gsungs pa'i tshul gyis sngags kyis zhes pa yin no / /
sbyor ba'i zhes pa sku la sogs pa'i rnam pas cho ga ji lta ba bzhin no / /
da ni phra mo'i don gsungs pa de nas zhes pa la sogs pa'o / /
de la dpal ldan zhes pa byams pa dang yon tan dang ltung ba mi mnga' ba'i don to / /
gsang mdzod thugs kyi rdo rje 'dzin pa ni phyag rgya rtags kyi phyir dang /
gdug pa 'joms pa'i phyir na'o / /
de la mchod pas gang gsungs she na /
bsgom pa'i mchog ces pa phra mo'i sbyor ba ste de nyid gsungs zhes pa dang 'brel to / /
de nyid nam mkha' dbyings kyi zhes pa chos kyi dbyings kyi nang gi gzhal yas khang brtsegs pa'i dbus su /
zla ba'i dkyil 'khor zhes pa'i sems gsal ba dang mdangs bzang ba dang /
nad zhi ba dang /
tshe ring ba dang /
tshogs rdzogs pa dang /
byang chub kyi sems rtogs pa'i phyir na zhes so / /
sangs rgyas gzugs ni zhes pa sangs rgyas drug po gang bsgom pa cho ga lngas bsgom pa thog mar bsgoms nas zhes so / /
de sngon du byas nas phra mo'i sbyor ba'i ting nge 'dzin brtsam par bya'o / /
de kho na'i sbyor ba cho ga gsungs pa /
sna'i rtse mor zhes pa la sogs pa ste /
sna'i rtse mo ni phra mo'i gnas te lha mo'i pad+ma'i rtse mo'o / /
rgyu ni phyag mtshan te tshad ni yungs kar zhes so / /
'gro dang mi 'gro ni drod tshad de /
ji tsam du sems rtse gcig tu ma gyur gyi bar du'o / /
de la gsang ba'i sngags kyis zhes pa hUM gis so / /
hUM de stong pa nyid kyis de dang ldan pa'i gnas su bsgom mo / /
nam mkha' dbyings zhes pa gong du byas te phyi ma la yang sbyar ro / /
nyi ma ni gdung pa'i mun pa sel ba dang /
bsod nams rgyas pa dang /
shes rab kyi sgron me skye pa'i phyir na'o / /
de ni ltag 'og tu yang sbyar ro / /
sangs rgyas sku zhes pa rdo rje 'dzin pa rang gi sa bon yi ge hUM bsgom par byas nas de'i steng du zhes pa /
sna rtser hUM de zhu ba'i steng du mi bskyod pa'i sa bon yi ge hUM phyin nas hUM gong ma langs pa'i gnas gsang ba'i sna rtser mi bskyod pa'i sa bon yi ge hUM rim par dgod do / /
phyi ma la yang sa bon bkod pa ji ltar rang rang gis 'brel bar bya'o / /
gzhan dag ni go sla bas so / /
gong gi tshul du rang rang sa bon las snang mdzad du bsgoms la /
rang gi rig ma spyan gyi tshul du sbyor ba la rdo rje dang pad+mo ni sbyor ba'i cho ga ste ltag 'og tu sbyar ro / /
rin chen dkyil 'khor ni 'byung ldan gyi'o / /
dang po stong pa nyid nas rjes su chags pa'i bar na sbyor ba'i nan tan te /
de yang gong 'og tu sbyar ro / /
de'i zhes pa 'byung ldan gyi sa bon yi ge swA sna rtser zhu ba'i steng du /
snang ba mtha' yas kyi a phyin nas /
sa bon gong ma langs pa'i gnas su aM bsgom par bya'o / /
don yod grub pa'i sa bon gong gi tshul du bsgom pa'i phyir /
'od kyi dkyil 'khor zhes te /
gang sgom pa'i tshul gyis so / /
gong gi sa bon las gyur pa'i rang gi lha spro ba dang /
dkyil 'khor dbyung ba'i rim pas /
'khor kyang spro bar bya ba yin no / /
de kho na'i khyad par gsungs pa ut+pal zhes pa la sogs pa ste /
gtso bo'i phyag mtshan la phra mo'i sbyor ba'i ting nge 'dzin bstan pa yin no / /
des ni kha dog dang dbyibs dang tshad dang /
drod tshad dang gnas bstan te /
gtso bo'i phyag mtshan las spro'o / /
da ni gzhan spro ba'i phyir tsa na'i 'bru tsam ni sran tsa na ka'o / /
ge sar ni sdong bu ste /
rtsa ba dang bcas pa sna rtser bsgoms na zhe'o / /
snang mdzad kyi phyag mtshan la sogs pa bsgom pa ni 'khor lo la sogs zhes pa'o / /
phyag mtshan ni gnas rnams te sna rtse de ru spro bar bya'o / /
spyod pa kun gsungs pa de nas zhes pa la sogs pa'o / /
de dag gi don ni yang dag pa nyid kyis rnam par rtog pa spyod pa ste /
dbyer med par bstan pa yin no / /
de la zas kyi phyir ni zhes pa /
gzhan dgag pa'i phyir zas gzhan mi bza' ba'i don te de rnams kyi yan lag gi don ni go sla bas ma bshad do / /
rmongs pa'i lus la sogs pa dgag pa'i phyir / /
lus ngag sems las 'da' ba'o / /
zhes mdor bsdus so / /
le'u drug pa'i don rdzogs so // //
da ni tshogs sgrub pa'i mchod pa dang /
sngags spyad pa la sogs pa bstan pa'i phyir /
de nas zhes pa la sogs pa smos te /
de la zla ba lta bu gnas nas phyung ba ni dam tshig chen po ste /
de las gyur pa'i rdo rje 'dzin pa de nyid de kho na nyid ce'o / /
sngags spyod pa ni de'i bdag nyid kyi ste /
'og gi don to / /
de nyid 'grub par byed pa'i cho ga 'di gsungs so zhes mdor bstan to / /
yan lag gi don ni 'di lta ste /
'dod pa'i longs spyod ni 'dod par byas pas 'dod pas so / /
de la rang gi lha'i zhes pa rang rang gi gzugs kyi rdo rje ma la sogs pa'o / /
mu stegs dang phyi rol pa'i dka' thub dang /
byang chub sems dpa'i sdom pa'i mi zad pas kyang /
mi 'grub na gzhan rnams lta ci smos te /
sngags bsgrub pa la 'jug pas 'grub po zhes mngon no / /
slong mo za zhing zhes pa ni phyi rol pa'i bsod snyoms dgag pa ste /
tha mi dad pa'i sgo nas ma bslangs pa la chags par mi bya ste /
don gyis 'dod pa kun la spyad pa'i phyir ro / /
yan lag ma nyams zhes pa bsnyen pa la rdzogs pa ste /
dbang bskur ba la sogs pa dang yang ldan pas so / /
bde bar gyur na zhes pa de nyid du ma mthong ba'i rnam pa'o / /
de dag gi skyon gsungs pa /
gzhan du dus min zhes pa'i tshig gnyis te /
'di dang pha rol gyi mi 'dod pa dang /
ldan no / /
sangs rgyas zhes pa la sogs pa'i tshig rkang brgyad kyis ni gang gis 'dod pa lnga bsten pa kho nas chos kyi sku 'grub la /
gzhan gyis ni ma yin no zhes bstan pa yin no / /
de la byang chub dpa' bo zhes pa sangs rgyas rnams so / /
de la mchod pa'i don ni gzugs la rnam gsum zhes pa'i rnams te /
gsum nyid gsum mo / /
dman pa dang 'bring dang mchog gsum du dbye'o / /
rin chen 'byung gnas ni dkon mchog dpal lo / /
'dod chags zhes pa tshe dpag med do / /
thogs med ces pa gdon mi za ba'o / /
gzugs sgra zhes pa ni spro ba'i don te /
sems ni rdo rje sems dpa'o / /
lha nyid du ni zhes pa gzugs kyi rdo rje ma la sogs pa'o / /
rigs tshul du zhes pa de la rigs lngas phye nas bsgom pa yin no / /
gong du ni gcig tu spros pa rnams bsdus pa'i phyir snying po bsdus pa'o zhes pa yin no / /
de dag gi don ni 'di skad du /
rnal 'byor pa rnams sngags bsgrub pa la rab tu 'jug par bslab pa'i phyir dang /
gnyis su med pa'i don la gnas par bya ba'i phyir bstan pa yin no / /
da ni rjes su dran pa drug bsgom pa'i phyir /
sangs rgyas zhes pa la sogs pa smos te /
de la sangs rgyas ni snang mdzad nyid do / /
chos zhes pa snang ba mtha' yas so / /
mi bskyod pa ni rdo rje zhes te /
de dag gi rjes su dran pa ni 'dris pa'i dngos po mi brjed pa ste /
sems kyis mngon par brjod pa'o / /
rigs ni gcig dang gsum dang lnga rnams kyi don bsgom pa'i tha tshig go / /
khro bo ni gshin rje gshed la sogs pa'i rnam pa'o / /
lha'i zhes pa /
rnam pa gzhan bsgoms nas thob pa'i don to / /
bud med ni bsgrub pa mi mo'i gzungs ma mtshan dang ldan pa la /
sku gsung thugs kyis byin gyis brlab pa'o / /
gang du zhe na gnas gsum mo / /
mchod pa brtsams pa ni sbyor ba'i cho ga gang yin pas so / /
btsun mo spyan la sogs pa ni rang gi rig ma la'o / /
de'i sbyor ba'i cho gas 'grub pa ni bsnyen pa'o / /
rdo rje dang pad+ma gnyis hUM las yongs su bskyed pa la /
oM ni sa bon gyi rkyen no / /
de la yi ge phaT mdog ser pos byang chub sems 'byung ba dgag pa'i las khyad par gyi ngo bos bskyod pa de ni bde ba chen po des sgrub par byed pas na sgrub pa'o / /
rdo rje pad+mo zhes pa gsang ba'i rdo rje pad+ma la lhan cig tu zhugs pa'i de ma thag gang yang dag par rig pa de ni nye ba'i sgrub pa'o / /
'bar bcas zhes pa gang bde ba chen po 'byung ba de ni sgrub pa chen po'o / /
de dag gi ni tshig gi snyan dngags la mkhas pa nyid kyi phyir na /
tshigs bcad sdebs pa'i ngor shugs kyis smras pa ni ma yin gyi don nyid de ltar yin no / /
da ni gong du gsungs pa'i rjes su dran pa rnam pa bcu drug tu dbye ba'i mtshan nyid du ma bstan pa'i phyir /
de la zhes pa la sogs pa smos te /
de la sangs rgyas zhes pa snang mdzad de /
yum gyi b+ha ga la yab rang gi ling+ga gzhag go / /
de'i khyad par gsungs pa /
gzugs ni zhes pa ste /
de bzhin gshegs pa rnams thim pa la sogs pa rnams sngon du byas te rang gi rig ma'i gsang ba'i sna rtse la sa bon bskyed pa'i /
oM las gyur pa'i 'khor lo'i lte ba la rnam par snang mdzad gtso bor gyur pa'o / /
de'i ba spu'i bu ga nas spro zhes pa mtshon pa tsam ste bsdu ba yang bdag gis shes par bya'o / /
slar bsdu ba'i dus su mchod pa rnams spro ste /
mchod pa la sogs pa rnams bya ba yin no / /
de dag ni 'og ma rnams la yang sbyar bar bya'o / /
dam tshig rjes su dran pa zhes pa lha'i rab tu dbye ba ste /
thabs dang shes rab kyi bdag nyid bsgoms nas lha rnams thim par bya'o / /
de nyid las dbye ba ni /
dkyil 'khor rjes su dran pa ste /
bdag gi khu ba bdag ces pa ni dbyung zhes pa dang 'brel to / /
des bskyed pa'i dkyil 'khor yang dbyung bar bya zhes dkyil 'khor gzhan dang gzhan du spro ba'i bdag nyid rnams ni zlum po'i tshul zhes pa yin no / /
gong du sku dang gsung dang thugs rnams bsgom zhes pa las dbye ba ni sku rjes su dran pa la sogs pa gsum gyi rang bzhin no / /
sku gang yin pa de ni rnam par dag pa'i gzugs la sogs pas rab tu rgyas pa'o / /
phyi ma dang yang sbyar ro / /
thugs las rab tu dbye ba ni sems can rjes su dran pa yin no / /
sku la sogs pa'i rjes su dran pa dbye bar gsungs pa /
de la sngags zhes pa la sogs pa ste /
gzugs kyi rang bzhin ni sku la sogs pa rnams te /
de rnams kyi rjes su dran pa bsgom pa'o / /
sngags kyi bdag nyid kyi /
rdo rje can gyi sku gang yin pa de ni byin gyis brlab pa'i tshigs bcad dang /
sngags rnams kyis bsgom pa ni gsungs zhes te /
de yang sku yis zhes pa rnam pa'i ste /
des bsgom pas zhes so / /
de 'drar zhes pa'i sku 'gyur zhes sbyar ro / /
gong ma rnams la yang rnam par bsgyur nas sbyar bar bya'o / /
de la dam tshig ces pa smos pa ni dam tshig rjes su dran pa nyid 'dir dbye'o / /
khu ba phyung ste cho ga bzhin / /
zhes pa rang rang gi rig ma dang ldan pa la sbyor ba'i cho gas btung bar bya'o / /
de sus dgos she na /
'bras bu 'dod pas so / /
thugs las dbye ba gsungs pa /
de la shes rab kyi zhes pa la sogs pa ste /
ma skyes pa zhes pa ni ngo bo nyid kyis te /
yul dang yul can gyi rang bzhin kyang med la /
khams kyang med cing 'byung ba lnga yang med do / /
de la ma skyes pa zhes pa thugs kyis dbye ba ste /
gnyis med ces pa yang dag par gnyis su snang ba'i shes pa rnam par rtog pa can med de /
nam mkha' bzhin du dbyer med pa kho na nyid kyi phyir ro / /
zhe sdang gi rigs zhes pa la sogs pa ni rigs bsgom pa ste /
bud med sngags kyis mtshan pa la rigs gang yin pa'i sbyor ba bya ste /
de'i khu bas mchod pas sku gsung thugs kyi 'bras bu tshe 'di la zhes te /
gnyis su med pa'i sgo nas lam nye bar bstan pa yin no / /
de rnams ni rigs rjes su dran pa las dbye bar bstan pa yin no / /
de'i byin rlabs gsungs pa /
gang gzhan zhes pa la sogs pa ste /
de la phra mo ni mi snang ba dang dzaM b+ha la bsgrub pa dang /
any+dza lis mig mthong ba dang /
rig 'dzin la sogs pa thun mong gi bsgrub pa ste /
de rnams kyang mchog gi dngos grub [(]gyi [,]kyi [)]don gyis 'grub bo zhes mngon no / /
de dag rnams ni spros pa la sogs pa'i cho ga gang yin pas so / /
le'u bdun pa'i don rdzogs so // //
da ni bshang gci dam tshig gi le'u bstan pa'i phyir /
de nas zhes pa la sogs pa smos te de la dbang phyug dam pa zhes pa stong pa nyid dang ldan pa ste de la'o / /
de nyid rdo rje rgyal po zhes pa nas /
rdo rje theg pa la'o zhes pa'i bar du mchod par brjod pa'i don bzhi dang sbyar te /
rdo rje dbyings su sangs rgyas pa'i rgyal mchog mchod pa dang /
dag pa mnyam pa'i mchod pa dang /
thar lam rtogs pa'i mchod pa dang /
shes rab spyan gyi tshogs kyi 'khor lo bskor ba'i mchod pa dang bzhi ste /
de rnams tshigs bcad bzhi dang /
rim bzhin du sbyar ro / /
zhus pa'i de ma thag len gsungs pa /
de nas zhes pa la sogs pa ste /
kun dbang ni dbang bskur ba'i don gyis rdo rje 'dzin pa nyid rin chen 'dzin pa'o / /
de'i mchod pa'i mchog ni gsang ba'i mchod pa la sogs pa'o / /
sku gsung thugs rdo rje ltar mi phyed gsum gnas pa'o / /
de nyid skal mchog go / /
gang rigs dang ldan pas de'i na chung gzhon nu skal ba 'tsham pa'i gzungs ma mtshan dang ldan pa mngon du bya ba ste /
de la rnyed nas byol song skye gnas brtag ces pa ji ltar zhe na /
byol song 'dul ba'i kha lo bslab pa bzhin du /
rig ma yang bud med kyi sgyu rtsal rtog pa med pa'i las la sogs pa bslab pa ste /
don gyis mi 'byed pa yin no / /
dz+nyA na pa ni de ltar mi 'thad de /
lo grangs kyi tshad la nyung dang lhag na yang gzung bar bya'o zhes gsung ngo / /
bsgrub pa brtsam pa'i gnas ni sa phyogs gtsang zhing zhes pa la sogs pa ste /
de la dben pa ni gzhan dang ma 'dres pa'o / /
yang na rgyal ba zhi ba'i gnas zhes pa zhabs kyis bcags pa'i ma hA bo d+hi'i gnas dang /
mtshan ma rtags kyi gnas de'i bi ling+ga dang /
drag shul bsgrub pa'i gnas ru tra bsgral ba'i dur khrod du /
chu'am yang na bshang gcis byug pa ni phyi sa dang gcin sogs kyis byugs la bzhag ces pa'o / /
bdag nyid mos pa'i lhar bsgoms te /
rig ma'i nu ma'i bar dang /
spyi gtsug dang lte ba rked pa rkang pa'i bar du gsang ba las bskyed pa rnams dgod pa ni snying ga dang rked pa dang lte ba'i 'og dang /
rkang pa'i dbus su nyi ma'i dkyil 'khor bsams te /
de rnams kyi dbus rnams su mi bskyod pa dang /
dkon mchog dpal dang /
rdo rje chos dang gdon mi za ba rnams sa bon las gyur pa ste /
de'i rim bzhin no / /
spyi gtsug tu zla ba la sa bon las gyur pa'i snang mdzad do / /
de dag gi don ni rigs lngas byin gyis brlabs pa dang /
skye mched la gzugs sogs dmigs te /
hUM la sogs pa btags te sa bon rang gi lhar bsgoms la rjes su chags pa la sogs pa cho ga tshang ba yin no / /
gang gis she na /
yan lag bzhi la sogs pa'i cho ga shes pas rang gi lha mo bya ba yin no / /
de ni ltag 'og tu yang sbyar ro / /
de nyid kyi yang gsungs pa /
nam mkha'i dbyings zhes pa la sogs pa'o / /
de la nam mkha'i dbyings ni gzhal med khang brtsegs pa'i dbus na zhes te /
rig ma bsgom pa ni ye shes rgya mtsho zhes pa ste de bdag nyid zla ba'i dkyil 'khor du byas te /
yan lag bzhi la mkhas pas phyag mtshan gyi dbus su zla ba la bsgom par bya'o / /
de ltar so sor bskyed nas /
tha mi dad par bya ba ni rig ma nyid zhi ba ste /
de rdo rje 'dzin gang ldan pa'i rnal 'byor pa dang sbyor bar 'dod na bsdu ba ste /
de bsten par bya ba'i tha tshig go / /
rin chen bzhin mchod rten zhes pa /
gzhal yas khang brtsegs pa'i mchod rten zhes pa'i don te /
rig ma'i gnas rgyan gyi bye brag dang ldan par ston pa ste /
de nyid ye shes rgya mtsho ni shes rab ma ste /
de dus gsum gyi sems can rnams kyi gnas yin par bsam mo / /
de dag gi mchod pa rnams ni bdag gi ba spu nas zhes brtsams nas mtha'i bar du rig par bya'o / /
de la ut+pal dag dang pad+mo rnam lnga zhes pa ni gzugs kyi rdo rje ma la sogs pa drug go / /
de'i dzA ti rnams gsum ni lha mo drug po der rab 'bring tha ma'i rigs su dbye ba'i rang bzhin no / /
spyan ma la sogs pa bzhi gsungs pa /
ka ni ka zhes pa la sogs pa bzhi'o / /
des ni lha mo bcu me tog gi sgrar gsungs so / /
da ni mchod pa'i khyad par kho nar gsungs pa ni /
dpag tshad brgya'i zhes pa la sogs pa ste /
khyon tsam du zhes pa gnas kyi rang bzhin te /
de ru mchod par bya ba dgod ces 'brel to / /
gzhal yas khang brtsegs par 'khor lo bsgom par byas la /
de la snang mdzad kyi rigs bsgom par bya'o / /
pad+ma la sogs pa'i gzhal yas khang dang ldan par byas la rang rang gi dkyil 'khor gong ma bzhin bsgom par bya ste /
gzugs nyid spros nas mchod par bya'o / /
de dag gi gnas brtan por bya ba gsungs pa /
dpag tshad ces pa la sogs pa ste /
des ni tshad dang dbyibs dang rgyu dang ngo bo bstan to / /
'dod pa'i shes pa'i tshig gnyis ni sngon du byas so / /
'dir rin chen mchod pa zhes pa la sogs pas phyi'i mchod pa yang bya bar gsungs so / /
lnga zhes pa lha bshos la sogs pa'o / /
rin chen 'byung gnas nyid gzungs ma ste /
de'i rgyan ni sna tshogs zhes te /
bsgrub tshe zhes pa bskul ba'i tshe'o / /
de'i phyir rigs kun la dbul ba'o / /
de ltar gsang ba dang nang gi mchod pa gsungs nas /
phyi'i mchod pa gzhan mos pas sprul nas mchod pa ni /
rgyal ba'i zhing khams 'dir bkang la / /
zhes so / /
reg par sbyor ba'i mchod pa gsungs pa bdag po'i phyag rgya mnyam gzhag ces pa la sogs pa ste /
rdo rje 'dzin par bsgoms la zhe'o / /
dam tshig lngas mchod pa ni nam mkha'i zhes pa rnams te dkyil 'khor ni snang mdzad las gyur pa ste /
de nyid bdag gi lus so / /
de la bshang gci nyid dam tshig go / /
des kyang sbyor ba'i cho ga bya bar gsungs so / /
de'i yon tan ni 'di ni zhes pa la sogs pa ste /
sngags rnams dngos grub ni ye shes bdud rtsi la sogs pa'o / /
le'u brgyad pa'i don rdzogs so // //
da ni zhu ba sngon du btang nas bde bar byed pa'i don bstan pa'i phyir de nas zhes pa smos te /
de la nam mkha' mi 'gyur mchog /
ces pa ni don mi 'gyur ba dang /
spyod pa mi 'gyur bas thabs kyi rgyal po ste /
de'i phyir nam mkha' zhes brjod de /
rdo rje 'dzin pa de la sangs rgyas rnams kyis dbang bskur ba ni rgyal ba rtags kyi dbang dang mkhyen rab thugs kyi dbang dang ldan pa ste /
kun mnga' mdzad pa dang kun gyi don mdzad pa'i phyir /
dbang phyug don kun gyis zhes smos te /
bshad do zhes pa dang 'brel to / /
de gang zhe na /
sku gsung thugs zhes pa rnams te /
de'i don ni sems can phas pham pa'i chos rnams la spyod pa rnams 'bras bu ngan par skye ba mthong nas /
de las snying rje dang sbyin pa la sogs pa dang ldan pa'i rnal 'byor pas /
cho ga khyad par can dang ldan pa'i sgrub pa pos rang rang gi don dang ldan par bya ste /
gdon par bstan to / /
de dag gi yan lag gi don ni so sor bstan pa'i phyir /
nam mkha'i zhes pa rnams gsungs te /
der rdo rje'i dkyil 'khor zhes pa ni rdo rje rigs kyi dkyil 'khor te de'i dbus su rdo rje mi bskyod pa bsgoms nas de'i lag tu rdo rje bsgom par bya ste /
'dir lha bcu dgu dang ldan par byas nas /
rang rang gi bsgrub bya rnams rten dang bral ba la sogs pa'i las kyis /
bdag bde bar byed pa rnams phye mar brlag ces pa yin no / /
'di dag ni ting nge 'dzin las skyes pa'i las kyi rim pa ste /
tsa ra ka pa 'dod pa lta bu ni ma yin no / /
de ni 'og tu yang sbyar ro / /
gsang ba 'di lta bu zhes pa'i snying rje chen po la zhugs pa'i rnal 'byor ba sbyin pa dang snyan par smra ba la sogs pa bzhi dang ldan pa cho ga khyad par can dang ldan pa ste /
des kun nas mnar sems pa dang ldan pa rnams bsad na ni /
de'i mthus rnal 'byor ba nyid kyang zhing dag tu rgyal ba'i sras su skye bar 'gyur ro / /
de'i don ni zhe sdang gi rigs kyi dam tshig de kho na zhes pa yin no / /
da ni sbyin pa dang mi mthun pa'i sems kyis kun du 'dzin pas /
rnam smin gyi 'bras bu myong ba dgag pa'i phyir de nas zhes pa la sogs pa smos te /
de la stong pa nyid kyi ye shes kyis thar pa rab tu bsgrub pa ste /
de'i ngo bo nyid ni rang bzhin gyis gtsang zhing gzhan gyis gos pa med pa zab mo'i don la rab tu 'jug pas zhes te /
gang de rnams dang ldan pa de yang de ltar ro / /
de la nam mkha'i zhes pa ni gnas te /
de 'khor lo rigs kyi dkyil 'khor gyi dbus su snang mdzad gtso bor gyur pa'i lha bco brgyad dang ldan pa'i dkyil 'khor bskyed nas ser sna can gyi dngos po kun mthong nas bzlas pa dang spro ba la sogs pa byas te /
nor dbrog pa la sogs pa bya'o / /
rin chen kun gyi sbyor ba zhes pa de nyid kyis lha'i gzugs su rab tu brtag go / /
de'i rang bzhin ser sna can rnams kyi nor rnams 'khor lo'i bdag nyid kyis phrogs nas su /
sku la sogs pa'i rdo rje gsum du bsgoms nas /
phrogs ma thag pa gang dang ldan pa de rnams yid bzhin gyi nor bu dang 'dra ba la sogs par 'gyur ro / /
rigs rgya mtsho zhes pa ni zhe sdang la sogs pa'i rigs kyi rnal 'byor pas kyang bya bar bstan no / /
da ni gzhan gyi phun sum tshogs pa la sems khong nas 'khrug pa'i don du /
gzhan bstan pa'i phyir 'dod chags kyi rnal 'byor pa'i las gsungs pa /
de nas zhes pa la sogs pa ste /
de la 'dod chags thar par zhes pa ni so sor rtog pa'i rnam pas /
pad+ma'i dkyil 'khor ni de'i rigs kyi dkyil 'khor te /
de'i dbus su mtha' yas gtso bor gyur pa'i lha bco brgyad dang ldan pa'i dkyil 'khor bskyed nas 'dod chags kyi dngos po kun mthong nas bzlas pa la sogs pa kun byas te /
rjes su chags par bud med la spyad pa la sogs pa bya'o zhes pa'i don to / /
yum rnams bud med lta bur sbyar ba byas nas de la dam tshig bzhi'i sbyor bas te /
phyag rgya bzhi dang ldan pas dus bzhi la sbyor ba ste /
yul du snang ba thams cad rig ma de ru bsgom par bya ste /
de yang nam mkha' khams kyi bud med do / /
zhes so / /
de dag gi gsang ba'i dbang po gnyis sbyar nas bud med la nye bar spyad pa yin no / /
'dod chags kyi rigs nyid gzhan gyis kyang bya bar bstan to / /
de ltar lus kyi don gsum bstan nas /
ngag gi brdzun du smra ba'i rnam par dag pa'i don bstan pa'i phyir de nas zhes pa la sogs pa smos te /
de la rdo rje sngags zhes pa ni rnam par dag pa'i gsung dang ldan pa des sangs rgyas zhes pa las kyi rigs kyi dkyil 'khor te /
de'i dbus su don yod grub pa gtso bor gyur pa lha bco brgyad dang ldan pa'i dkyil 'khor bskyed nas gang brdzun du smra ba'i dngos po mthong nas /
yang bzlas pa la sogs pa bya ste /
rdo rje tshig gi brdzun bya bar bstan to / /
de la rdo rje tshig ni gzhan gyi don du dkyil 'khor gyi ngang can gyis gang smras pa des so / /
bsgrub par bya zhes pa ni brdzun rnam par dag pa gsung dmigs pa'i rang bzhin gyis dngos po nyid gang yin pa'i don bstan to / /
dam tshig dgug pa'i rigs zhes pa /
de nyid gzhan gyis kyang shes par bya'o / /
da ni ngag rtsub mo la sogs pa rnam par dag pa bstan pa'i phyir de nas zhes pa la sogs pa smos te /
de la rdo rje mi phyed ces pa ni sku la sogs pa'i rnam pa'o /
de dang gang ldan pa des dam tshig ces pa /
mi 'da' ba nyid kyi phyir rin po che rigs kyi dkyil 'khor de'i dbus su dkon mchog dpal gtso bor gyur pa'i dkyil 'khor gong bzhin bskyed nas /
gang ngag rtsub mo la sogs pa dang ldan par mthong nas gong bzhin bzlas pa la sogs pa byas te /
de rnams la sbyar bar bya'o / /
sogs pa'i sgras ni phra ma dang tshig kyal ba dag go / /
de ltar lus kyi nyes pa gsum dang ngag gi nyes pas rnam par dag par gsungs nas /
yid kyi nyes pa gsum rnam par dag pa ni lus dag pa nyid kyis zhes so / /
de nas ngo mtshar che ba la sogs pa bstan pa'i phyir /
de nas zhes pa la sogs pa smos te /
yang gi sgra ni ched che ba ste /
ma 'ongs pa'i skyo bos don nyid shas par bya ba'i phyir ro / /
'dir dam tshig rdo rje ni sa'i snying po gang yin pa dang /
dpal zhes pa sgrib pa rnam par sel ba la sogs pa'o / /
de rnams kyis smras so zhes 'brel to /
de ma thag tu lan gsungs pa /
de nas zhes pa rnams te rgyal ba rnams kyis bka' stsal to zhes 'brel to / /
de'i gdams ngag gsungs pa rigs kyi bu zhes pa la sogs pa'o / /
gdod chos 'chad do zhes pa ni don dang ldan pa nyid kyis de la'o / /
de nas dga' ba'i mdangs kyis ngo mtshar ba ni /
de nas byang chub ces pa la sogs pa'o / /
'dir mnyam pa nyid kyi don de yin yang rnam par shes pas gzugs la sogs pa sna tshogs pa spros pa kun rdzob ste /
don dam pa de dang mi mthun pa nyid kyi phyir /
bshad pa mtshar zhes pa yin no / /
le'u dgu ba'i don rdzogs so // //
da ni de bzhin gshegs pa thams cad kyi snying po bskul ba la sogs pa bstan pa'i phyir /
de nas zhes pa la sogs pa smos te /
de la dam tshig chen po zhes pa ni rdo rje 'dzin pa ste /
de la 'dun pa dang bcas te gsol to zhe'o / /
de'i sngags kyi snying po ni hUM la sogs pa ste zhus pa'o / /
zhus pa'i de ma thag gsungs pa de nas zhes pa la sogs pa'o / /
lus dang ngag dang sems rnams ni rnam par mi rtog ces pa /
gzung 'dzin gyi rnam par rtog pa med pa yin te /
mi dmigs pa dang mi gnas pa'i phyir ro / /
gal te 'o na ni ci yang med pa yin no zhe na ni ma yin te /
ye shes tsam gnas pa'i phyir rdo rjer bsgom zhes so / /
yang gsungs pa ni de nas zhes pa rnams te /
de la dag pa ni dri ma dang bral ba nyid kyi phyir ro / /
pha rol tu phyin pa'i sngags kyi tshul ni snang mdzad chen po'i rnam par gang gyur pa de snyoms par zhugs nas zhes te /
snang ba las 'das pa'i sngags tshig rnams te /
de ni thabs dang shes rab kyi bdag nyid du mngon no / /
gang zhi ba la sogs pa'i sgo nas bskul bas /
de nas de'i las byed pa ni rig pa ste de rnams dang lhan cig spyod pa yod kyang /
sngags kyi spyod pa med na mi 'grub pas spyan ras kyis btsa' ba ste /
thugs rjes gzung ba'i phyir sngags bsdus pa gsungs pa'o / /
sngags kyang de thams cad kyang de nyid pa ste /
mi bskyod pa la sogs pa'o / /
de rnams kyi snying po skul bar byed pa ni drag shul la sogs pa'i sgo nas sku dang gsung dang thugs kyi sngags rnam par dag pa gsungs pa ni de bzhin gshegs pa zhes pa la sogs pa'o / /
de la tshig gi lam ni ljags te des gsungs so / /
de'i mthu gsungs pa ni de nas 'di ni zhes pa ste /
gang ldan pa de brjod na der 'gyur ba yin no / /
de nas hUM las gyur pa'i dkyil 'khor gyi phyir /
de nas phyag na rdo rje zhes pa smos te /
'dir dkyil 'khor rdzogs pa bkod pa de'i dbus kyi gdan brtsegs ma la yi ge hUM las gyur pa'i rdo rje 'dzin rang gi gzugs su rab tu brtag go / /
sku gsung thugs zhes pa ni rdo rje 'dzin nyid kyi sa bon hUM snying la rnal 'byor pa de yis bsgoms na der 'gyur ro / /
des ni sku nyid bsgom pa ni ma yin no / /
de'i rang gi dkyil 'khor zhes pa ni mi bskyod pa la sogs pa gzhal yas khang du sprul pa ste /
rang sngags ni de bzhin gshegs pa'i rigs la sogs pa rang rang gi gtso bo'i snying po kho nas bskyed par bya'o / /
bskul ba'i sngags dang 'brel pa'i sku mdog la sogs pa bstan pa ni rang sngags skyes bu zhes pa ste /
gtso bo rang rang gi sa bon kho nas rang rang gi dkyil 'khor du bsgoms nas /
de dag gi snying ga dang mgo dang lce steng dang gsang ba ni gnas bzhi'o / /
der sku mdog la sogs pa dang ldan pa ni gzugs kyi tshul te /
de zhal gsum gyi tshul gyis dkar po la sogs pa kha dog kyang gsum du bsgom par bya'o / /
de la 'di ni zhes pa gong gi phyag rgya bzhi dang ldan pa'i sku gsung thugs so / /
snying ga'i dbus su zhes pa /
rang rang gi gnas su zla ba dang rang rang gi phyag mtshan gyi dbus su /
sa bon las gyur pa'i phra mo'i dkyil 'khor ni bdag nyid kyi dkyil 'khor dang /
de'i mdun du ye shes sems dpa'i dkyil 'khor yang bsam par bya'o / /
yi ge'i mchog ces pa /
sa bon thams cad kyi mchog ni hUM ste /
de'i rdo rje'i dbus su bsam par bya'o / /
gzhan la yang sbyar ro / /
phyag mtshan yang gsungs pa /
rdo rje chen po rtse lnga pa / /
zhes pa rnams so / /
de la rtag tu zhes pa ni dus bzhi'o / /
sbyor bas zhes pa ni ting nge 'dzin gsum la gang sbyor ba'o / /
kyo ba ni rdo rje lcags kyo'i khyad par gyis so / /
rdo rje gsum ni sku la sogs pa'o / /
de nas ye shes sems dpa' de'i snying gar lcags kyos brdab ste dzA la sogs pas bskul bar bya'o / /
gzhan dag kyang bskul ba ni 'khor lo zhes pa la sogs pa ste /
rigs zhes pa ni gzhan la yang sbyar ro / /
de yang 'od zer gyi ngo bo'i rdo rje'i lcags kyos bskul bar bshad ces so / /
sngags kyi che ba gsungs pa 'di ni zhes pa la sogs pa'o / /
de la rol mo zhes pa ni rnal 'byor pa bsgrub pa'i yan lag dang ldan pa la rgyal ba rnams kyis gzigs pa dang /
sems can gyi don byed pa'i rol mo de las 'byung ba'i tha tshig go / /
de kho na gsal bar bstan pa'i phyir /
de nas rgyal po zhes pa la sogs pa ste /
bka' stsal ba dang 'brel to / /
de la sngags kyi skyes bu ni sa bon las gyur pa'i lha rnams so / /
de la rdo rje ni sku rdo rje la sogs pa rnams so / /
de'i ye shes sems dpa'o / /
thabs dang shes rab kyi bdag nyid du sbyar bas /
dngos po thams cad ni gzugs la sogs pa'i lha'i rang bzhin du'o / /
de'i rig ma dbang phyug ces pa ni shes rab ma'o / /
lha mo'i gzugs brnyan la zhes te /
dngos la'o / /
rdo rje dang pad+ma gnyis sbyor bar bsgom zhing yab kyi dgyes pa yum la stobs pa la sogs pa bya'o / /
dkyil 'khor gyi dang can gyis bud med ji snyed pa lha mor sprul nas mi dbye bar spyad pa ni de nas zhes pa nas mtha'i bar du rig par bya'o / /
rdo rje gsum po zhes pa rnams kyis ni theg pa che ba'i tshul yang bstan to / /
le'u bcu pa'i don rdzogs so // //
da ni sngags kyi dam tshig de kho na nyid /
rig pa'i skyes bur gsungs pa ni de nas zhes pa la sogs pa ste /
de la rdo rje skyes bu zhes pa ni stong pa nyid dang ldan pa'i sku rdo rje la sogs pa'i sa bon las byung bas skyes bu mchog ces te /
de nyid la zhugs te gsungs so zhes pa dang 'brel to / /
de la rdo rje yang yin la sngags kyang yin pas de skad ces bya ste sa bon no / /
de las byung ba ni rig pa'i skyes bu ste de bsgrub par bya ba'i le'u 'di gsungs so zhes so / /
de la rdo rje mchog gsum zhes pa /
oM dang AHdang hUM ngo / /
phyag rgya chen po zhes pa sa bon gyi sngags rnams kyis mngon par rtogs pa'i lha bskyed nas bsgom par bya'o / /
de'i ye shes rdo rje zhes pa ni rgyu yis dkyil 'khor gyi lha byin gyis brlabs zin pa dang /
sems can rnams dkyil 'khor nas phyung nas so so'i zhing khams su dgod do / /
de nas sbyor ba'i cho gas lhag pa'i sems las 'bru lngar bskyed de /
ho oM aM hUM ho zhes rig ma'i pad+mar /
shes rab dang snying rje'i rang bzhin ho gnyis kyi bar du'o / /
rjes su chags pas yi ge gsum zhu bar mthong ste /
de'i 'od kyis ho gnyis kyang zla bar zhu bar mthong nas /
de'i 'od kyi gong bur gyur te /
de la gnyis su med pa'i chos kyi skur zhugs pa las /
der ma zhugs par longs spyod pa'i skus don mdzod cig par tshad med pa bzhi las byung ba'i spyan ma la sogs pa bzhis dbyangs kyis bzhengs par bskul ba la sogs pa bya'o / /
sku'i rdo rje la sogs pa'i rang bzhin ni thabs dang shes rab kyi bar gyi sa bon gsum ste /
oM la sogs pa'o / /
de la rdo rje kun las skyes / /
zhes pa dang po rim pa dang bcas nas mtshams bcing ba'i phyir dbang chen gyi dkyil 'khor pad+ma'i grwa bzhir rtse gsum pa'i rdo rjes mtshan pa la sogs pa bya'o / /
rdo rjes brgyan pa de ru yi ge b+h+rUM 'khor lo las byung ba dang de nyid bsgom par bya'o / /
de'i don ni gsum ste dbang chen nas brtsams nas rdo rjer gyur pa dang de nas 'khor lor gyur pa dang /
snang mdzad gzhal yas khang du gyur pa'o / /
de ltar de dag gi nang du hUM dkar po las chos kyi 'byung gnas e gru gsum du bsgom /
de'i nang du pad+ma sna tshogs /
de'i steng du rdo rje rgya gram /
de'i steng du b+h+rUM las 'khor lo'i steng du b+h+rUM /
yang b+h+rUM dang 'khor lo gnyis las snang mdzad kyi skur gyur te yab yum zhu ba las /
gzhal yas khang gru bzhi pa la sgo bzhi pa mug tig ha ra che chung dang /
dra ba dra phyed la sogs pas brgyan pa'i nang du lha bcu dgu gdan sna tshogs pad+mo re bsam pa la sogs pa gzhung bzhin du bya'o / /
da ni zla ba la sogs pa'i gdan la yig 'bru gsum bsams nas zla bar bstan pa ni gsal ba'i dkyil 'khor zhes pa rnams te /
de la gsal ba ni zla ba ste pad+mo dang ldan pa'i chos kyi dkyil 'khor dang /
rdo rje rgya gram rnams la ye shes kyi sku las oM la sogs pa rnams rim bzhin spro ste bzla bar bya'o / /
'og nas kyang gsal ba'i dkyil 'khor zhes pa rnams kyis zla ba la sogs pa'i gdan gsal bar bstan to / /
gal te snang mdzad dang tshe dpag med dang /
mi bskyod pa rnams rim bzhin du mi phyed pa dang /
mi rmugs pa dang /
chos bdag med pa'i phyir na /
de dag gi gdan kha cig tu dkrugs pa yin no zhe na ma yin te /
kun la mtshungs par thal bar 'gyur ba'i phyir ro / /
yang gal te dbyer med pa'i phyir mi bskyod pa la sogs pa la oM la sogs pa dkrugs te bsgoms pa yin no zhe na /
de yang ma yin te /
thug pa med par 'gyur ba'i phyir ro / /
de'i gnas b+h+rUM gyis zhes pa rgyu dang po ste /
b+h+rUM las gyur pa'o / /
thabs dang shes rab kyi sa bon gsum ni snying po ste rdo rje sems dpa' yab yum gyi rang bzhin dang ldan pa oM ni zhes pa rnams te /
sku la sogs pa bskyed pa'i sa bon yin pas mnyes par byed pa'o / /
de ni stong pa nyid kyi ye shes kyi cha dang gang ldan pa rdo rje ste /
de las rgyu dang 'bras bu ni sa bon dang sa bon las gyur pa'o / /
rdo rje gsum bsgom pa'i dam tshig sems dpas ye shes sems dpa' yang rdzogs par 'gyur ba'o / /
de dag gi gnas gsungs pa /
dben zhing zhes pa la sogs pa ste /
de la sbyor ba ni thabs kyi ngo bo rdo rje'i sku dang zhes pa ni 'bras bu'i ngo bo'o / /
zla ba phyed ni dus kyi mtshan nyid do / /
yang bsgrub pa'i yan lag dang ldan pas gsal bar byed pa'i khyad par gyi las bstan pa'i phyir /
gsal ba'i dkyil 'khor zhes pa la sogs pa smos te /
de la gsal ba ni zla ba'i dkyil 'khor te de nam mkha'i yang yin la rdo rje yang yin pas de ste rnam par dag pa'i gzhal yas khang der zhes so / /
zla ba la rang sngags zhes pa rang gi sa bon kho nas snang mdzad cho ga bzhin du bskyed par byas nas /
de'i snying gar 'khor lo'i dbus su oM cho ga bzhin du gzhag par bya'o / /
de yang snang mdzad bsgoms nas she'o / /
des ni tshe ring ba la sogs pa'i yon tan gsungs pa /
'dis zhes pa la sogs pa'o / /
da ni gsung gi rdo rje dang 'dra bar bsgrub pa bstan pa'i phyir /
chos kyi dkyil 'khor zhes pa rnams smos te /
de la chos ni pad+ma'i dkyil 'khor te /
de la rang gi sa bon las gyur pa'i mtha' yas ji lta ba bzhin du bskyed la /
oM ngag gi lam mgrin pa'i pad+ma'i dbus su bsam par bya'o / /
'dir 'jig rten dbang mchog ni snang ba mtha' yas te de bsgoms nas zhes so / /
yang thugs kyi rdo rje dang 'dra bar bsgrub pa bstan pa'i phyir rdo rje'i dkyil 'khor zhes pa la sogs pa smos te /
de la rdo rje ni rgya gram pa'i dkyil 'khor te /
de la rang gi sa bon kho nas mi bskyod pa cho ga bzhin du bskyed nas /
de'i yang snying gar rdo rje'i dbus su hUM ji lta ba bzhin gnas par bya'o /
de dag gi don ni 'di lta ste snying rje la sogs pa dang ldan pa chu la sogs pa'i dbang rnams thob pas mi snang /
gong ma'i rim pas ting nge 'dzin gsum rdzogs par byas te /
grub pa'i mtshan ma thob nas /
du ma'i ngo bo dang bral ba gang bdag nyid kyi phyag rgya dang ldan pa de nyid gcig pu bsgoms nas /
sku la sogs pa gtong ba dang dgag pa'i dbang du byas nas rim gyis spro ba la sogs pa bya bar bstan to / /
da ni dman pa'i sgrub pa las mi snang ba sgrub pa bstan pa'i phyir /
ye shes kyi dkyil 'khor zhes pa la sogs pa smos te /
de la ye shes ni bdag nyid stong pa nyid dang ldan pa la sogs pa bsgoms nas de dang 'dra bar yang bsgom par bya'o / /
nam mkha'i snying po'i sku'i phyag rgya ni rdo rje chen po ste /
der gang gyur pa'i lus kyi gnas rnams la yi ge oM dmigs nas rdo rje ye shes ni rnal 'byor pa ste /
de nam mkha'i snying bo dang 'dra bar 'gyur ro / /
phyi ma la yang rim pa bzhin du sbyar bar bya'o / /
de dag gi yon tan la sogs pa ni go sla bas ma bshad do / /
da ni 'jam dpal sgrub pa yon tan dang bcas par bstan pa'i phyir /
rdo rje'i dkyil 'khor zhes pa rnams smos te /
de la rang sngags zhes pa rang gi sa bon gyis 'jam dpal cho ga bzhin du bsams nas /
de'i snying khar ut+pala'i dbus su yi ge haM ji lta ba bzhin bzhag ste bsgom par bya'o / /
bsam gtan gyi las gzhan bstan pa'i phyir 'od zer zhes pa rnams smos te /
gong gi cho gas yi ge oM bsgoms nas /
rdul phran rdo rje'i lus zhes pa rnams thob par bstan te /
des ni gong gi mi snang ba'i don nyid gsal bar byas pa'o / /
da ni mi bskyod pa la sogs pa sgrub pa bstan pa'i phyir /
nam mkha'i dbyings zhes pa la sogs pa smos te /
de la nam mkha'i dbyings ni nang gi gzhal yas khang brtsegs par ro / /
sangs rgyas dkyil 'khor zhes pa lha bcu dgu'i bdag nyid do / /
de'i dbus su rdo rje sems dpa' cho ga ji lta ba bzhin bsgoms la de'i snying gar gdan la oM bsgom par bya'o / /
des ni ji skad gsungs pa'i yon tan dang ldan par 'gyur te /
phyi ma la yang sbyar bar bya'o / /
yang gsungs pa nam mkha'i zhes pa rnams te /
de la nam mkha' rdo rje zhes pa 'byung ldan ji lta ba bzhin bsgoms la /
de'i snying gar rin po che'i gdan la yang /
oM bsams na 'dir gsungs pa'i yon tan dang ldan par 'gyur ro / /
yang rdo rje chos kyi bsgrub pa bstan pa'i phyir /
nam mkha'i zhes pa smos te /
de la 'jig rten dbang po ni snang ba mtha' yas cho ga bzhin du bsgoms pa'i snying gar chos kyi pad+ma yang oM bsgoms na zhes so / /
gdon mi za ba'i sgrub pa bstan pa'i phyir /
yang nam mkha'i zhes pa smos te /
de la ut+pal las gyur pa'i thogs med ji lta ba bzhin bsgoms la de'i snying gar yang gong bzhin du oM bsgoms na zhes pa yin no / /
da ni mjug bsdu ba'i phyir /
rnam snang gi sgrub pa la sku gsung thugs rnams kyi spro ba dus gcig bstan pa'i phyir /
nam mkha'i dbyings zhes pa rnams smos te /
de la rdo rje snang mdzad cho ga ji lta ba bzhin bsgoms la de'i snying gar zla ba la sku rdo rje la sogs pa'i oM bsgoms nas /
lus dang ngag dang yid gsum sku'i rdo rje la sogs pa 'dir gsungs pa'i yon tan dang ldan par 'gyur ro / /
'dir oM bsgom pa ni sku'i rigs kyi bdag nyid dang ye shes kyi bdag nyid de phan tshun du dbyer med pa nyid kyi phyir ro / /
de dag gi gnas bstan pa'i phyir /
shin tu dben pa'i ri dgon dang / /
zhes pa'i tshigs bcad gsungs te /
'og tu yang snyegs so / /
der tsan+dan dkar dmar dang chu dang sman dang dri rnams kyis byugs te me tog kar ni ka la sogs pa rnams dgram par bya'o / /
'dir mi bskyod ye shes pa rnams kyis ni mngon shes lnga bsgrub pa'i phyir rang gi ting nge 'dzin las 'byung ba'i cho ga rnams bstan pa'o / /
de la 'dir dang la mi bskyod pa ji lta ba bzhin bsgoms nas /
de'i gnas lnga mig dang rna ba dang snying ga dang nu ma gnyis kyi bar dang lte bar rdo rje chen po rtse lnga lnga bsams na lha'i spyan la sogs pa lnga dang 'dra bar 'gyur ro / /
me stag mang po 'khrug pa'i rang sngags zhes pa rang rang gi sa bon las gyur pa'i snang mdzad bsgoms la 'khor lo lnga'i sbyor ba zhes pa de'i yang gnas lnga la 'khor lo bsgoms nas zhes pa yin no / /
de dag ni mtshon pa tsam ste gzhan dag kyang bya bar mngon no / /
nang gi gzhal yas brtsegs pa'i rgyu 'khor lo dang /
snang mdzad las gyur pa gnyis bstan pa'i phyir /
rdo rje nam mkha'i zhes pa'i tshigs bcad gcig smos te /
bar ma gnyis la rim bzhin mngon no / /
da ni rang rang gi sa bon las mi g.yo ba'i rang bzhin du bsam pa ni /
sangs rgyas dkyil 'khor dbus gnas par / /
zhes pa rnams te /
bdag sa bon las snang mdzad du bsgoms pa'i snying gar oM ji lta bar bsams la /
sngags oM rnam par shes pa mi g.yo bar bsgom pa ni 'gog pa'i rdo rje ste /
gzhan du mi 'phro bar bsgoms na zhes pa yin no / /
phyi ma la yang de bzhin du sbyar bar bya'o / /
de dag gi don ni sku la sogs pa'i phyag rgya chen por bsgom pa'i gnas su oM la sogs pa bsgoms la /
de la thig ler gyur pa'i sems 'gog pa'i rdo rje zhes pas 'jug pa la spyad do zhes bsgom par bya ba yin no / /
da ni snang mdzad du gang gyur pas gong gi zla ba la oM bsams na mos pa'i dbang gis bskal pa gcig la sogs par 'gyur bar bstan pa'i phyir /
rdo rje nam mkha'i zhes pa la sogs pa ste /
phyi ma la yang sbyar bar bya'o / /
spyi'i yon tan du ma nyid du bstan pa ni sku dang gsung thugs zhes pa la sogs pa ste /
de yang zhes pa ni bdag nyid dang ldan pa'i gzhan dag gis /
shin tu yang 'grub par bstan pa yin no / /
'dir ha cang spros pa ni mi dgos kyis gtang bar bya'o / /
le'u bcu gcig pa'i don rdzogs so // //
da ni sngags las gyur pa'i bsgrub pa dang /
yan lag bzhi'i thabs la sogs pa bstan pa'i phyir /
de nas ston pa rdo rje 'dzin / /
zhes pa la sogs pa ste / /
de la bskyed pa'i ye shes zhes pa'i rgyu'i ngo bo dang /
de'i phyir bka' stsal pa zhes so / /
de'i mi rtog ngo bo nyid sngon dang phyi ma'i mtha' spangs pa'i rang bzhin gyis dag pa las 'gro ba sgyu ma bzhin du snang ba'i rol mo bsgom par bya'o / /
de nyid mi snang ba la sogs pa'i gnas ni dgon pa'i zhes pa'i tshigs bcad gcig ste /
yan lag rnams dang ldan par bya'o / /
thog mar lus la sogs pa las sa bon las gyur pa'i 'jam pa'i dbyangs bsgoms nas /
de'i snying gar gdan la muM bsams te /
spro ba la sogs pa byas nas 'jam dpal dang 'dra zhing thams cad 'jam dpal nyid snang bar 'gyur la dngos nyid tshangs pa dang brgya byin la sogs pas kyang mthong bar mi nus zhes pa yin no / /
rdo rje mi phyed ces pa la sogs pas /
da ni ril bu la sogs pa'i rdzas la mi snang ba bsgrub par bstan to / /
sngags kyis mtshan pa'i rgyu ni bshang gci la sogs pa lnga'o / /
rdo rje gsum gyi mtshan ma lcags gsum gser dang zangs dang dngul gsum gyis dkris pa oM la sogs pa'i sa bon dang ldan par byas te /
sa bon la sogs gang gyur pa'i rnal 'byor pas khar bcug nas bzlas shing bsgom par bya'o / /
cho ga de khos ril bu de la kun gyi thugs ni gnyis su med pa'i stong pa nyid de /
de der bsgoms na zhes so / /
'khor lo 'od 'phro zhes pas ni de nyid bsgrub par bstan pa ste /
sngon du rang gi sngags sa bon kho nas snang mdzad du bsgoms nas de'i lag par gser la sogs pa'i rdzas las 'khor lo 'do 'phro byas te /
de gtso bo la sogs pa'i dkyil 'khor bzhugs pa'i gnas su bsgoms na 'dir gsungs pa'i yon tan dang ldan par 'gyur ro / /
rdo rje'i sgrub pa la sogs pa bstan pa'i phyir /
rdo rje chen po zhes pa la sogs pa smos te /
de la rdo rje dang /
rin po che dang /
pad+ma dang /
ral gri rnams kyang gong bzhin du sa bon gyis rang gi lhar bsgoms nas /
de'i lag tu rdzas las rang rang gi phyag mtshan byas te /
rang rang gtso bor gyur pa'i gnas su bsgoms na /
so so'i ji skad gsungs pa'i yon tan dang ldan par 'gyur ro / /
oM gyi ril bu tsa na ka'i 'bru tshad ces pa rnams kyis ni gong du gsungs pa'i ril bu gsal bar bya ba dang /
de rdzogs par bya ba'i phyir /
de'i yi ge 'bru dang tshad dang rang gi lha dang gnas dang yon tan bstan to / /
'khor lo sgrub pa la sogs pa gong du gsungs pa'i don gsal bar byed pa dang /
de rdzogs par bya ba'i phyir gnas dang rang rang gi gtso bo bsgom pa dang /
de'i lag tu rang rang gi phyag mtshan bsgom pa dang /
rnal 'byor pa'i mtshan nyid kyis bsgrub pa bstan to / /
de ni mkha' dbyings gsal ba'i zhes pa'i don lngas bstan to / /
gong ma bzhin du gzhan la yang sgrub par gsungs pa ni tri shU la kyo ba zhes pa la sogs pa ste /
sku la sogs pa'i rim pas so / /
lam gyi bzhi mdo zhes pa la sogs pas ni dgug pa'i cho ga bstan to / /
de la mtshan ma gcig ni bde ba'i ling+ga ste /
de bzhi'i gnas su yan lag dang ldan pas sngags las gyur pa'i skyes bu bsams nas kyo ba dang lcags kyo la sogs pas sku la sogs pa'i rdo rje dgug pa'i phyir /
dgug bya de nyid rlung gi dkyil 'khor la gnas par bsams te /
de nyid sangs rgyas dgug par sbyor ba'i dam tshig las byung ba zhes so / /
de nyid kyis /
rnam par snang mdzad 'khor lo'i mchog /
ces pa la sogs pas rigs gang gtso bor gyur pa'i phyag mtshan bsgoms nas /
de rgyal ba dag gi gnas su bsams na ni /
'khor lo la sogs pa de dag ni dam tshig ste de dgug pa ni lcags kyo kho nas bya ba'o / /
des ni gong du rlung la gnas pa ni 'khor lo la sogs pas kyang dgug par mngon no / /
'gugs byed nyid ji lta zhe na /
rnam pa dang ldan pa'i sku gang yin pa bsgoms la /
de'i lag tu sku gsung thugs kyi rang bzhin kyo ba la sogs pa bsgoms nas rlung la gnas pa'i bsgrub bya dgug par byas nas zhes so / /
da ni rnam pa'i mchog ces pa la sogs pas ni dbyer med pa'i rnam par dag pa'i phyir /
bza' ba'i sbyor ba gsungs so / /
bdag rigs gang yin pa de'i skur bsgoms la de'i lce la rdo rje'i sbyor bas de nyid bsgoms na zhes so / /
gsang ba gsum zhes pa ni hUM gis sbyang ba dang /
aM gis rtogs par bya ba dang /
oM gyis 'bar bar bsgom pa'o / /
sha chen la sogs pa ni go sla ba ste /
med na yang bsam pa ni dogs pa med pa'i sems kyis sha rnams ma rnyed na kha zas kun la de nyid bsgom zhing brtag go / /
phyag rgya bzhi sku nyid la ldan par bstan pa'i phyir /
rdo rje can gyi zhes pa la sogs pa ste /
rnam pa thams cad mchog ldan pa /
rang lus ngag yid rdo rjer brlabs pa'i /
snying gar ye shes dam tshig ste /
rdo rje mchog 'dzin cod pan du'o / /
de'i lce la hUM las rdo rje bsgom par byas nas /
bdud rtsi lnga dag par byed pa'i cho gas zos na rdo rje gsum thob par 'gyur ro /
de'i cho ga ni gong gi rdo rje'i 'og tu yaM las rlung gi dkyil 'khor de'i steng du raM las me'i dkyil 'khor /
de'i steng du AHlas bskyed pa'i pad+mo'i snod du btags te de'i nang gi bdud rtsi lnga la 'bru lngas mtshan par bya'o / /
sha lnga yang de ste /
rdo rje'i 'od dang me 'bar pas /
de kun zhu ba la sogs par bya ba dang /
ro mi bzad pa myang ste /
de'i steng du oM dkar po bkod pa'i 'od kyis rgyal ba'i gzugs rnams de'i nang du thim nas /
'bru gsum gyi gzugs kyis mngon par du ma bzlas nas bdag dang dkyil 'khor gyi lce la hUM las gyur pa'i rdo rje bsgoms nas /
snying gi zla ba'i dkyil na gnas pa'i 'khor lo tshim par bya'o / /
la la dag ni lce'i rdo rje'i hUM gi steng 'og tu aM dang oM bsams te /
bzlas pas sku la sogs pa'i 'od kyis zas kyi dngos po rnams zhu ste /
mi dmigs pa kho nar bya'o zhes so / /
cho ga de'i yon tan gsungs pa /
rdo rje dam tshig la sogs pa'o / /
'khor lo'i dam tshig ces pa la sogs pas ni de nyid kyi rigs la sogs pa 'grub pa'i yon tan bstan to / /
da ni gong du gsungs pa'i mngon par shes pa'i ngo bo dang yon tan rim bzhin bstan pa'i phyir /
gang+gA'i bye snyed sangs rgyas rnams / /
zhes pa nas /
bgrod par 'gyur zhes pa'i bar du gsal bar smos so / /
'dir lus rnam par gzhag pa'i phyir /
yan lag bzhi 'bras bu dang bcas pa gsungs pa /
bsnyen pa'i dam tshig ces pa la sogs pa'o / /
byang chub mchog gi rang bzhin ni / /
rnam pa gsum gyis yang dag bshad / /
gzhi dang thabs dang rang bzhin gsum / /
so so'i bye brag shes par bya'o / /
spyi'i sdom gyi tshigs su bcad pa'o / /
byang chub rdo rje rtogs pa yi / /
thabs ni rnam pa bzhi dag ste / /
rdo rje bye brag bcu drug dbye / /
de nas las rnams brtsam par bya / /
bar gyi sdom gyi tshigs su bcad pa'o / /
thog mar /
snying rje sems ldan gtong ba la sogs yon tan brgyan pa snod rung dang / /
dpal ldan 'dus pa'i don zhugs cho ga bzhin du dbang bskur snod bcas pas / /
ri la sogs pa chu tshogs ljon shing mchog gi phreng pas klubs pa'i gnas / /
de ru spro ba'i sgo nas phyag btsal mchod dang bshags dang bsngo ba dang / /
skyabs su 'gro dang sems bskyed sbyor ba dang po dang / /
dkyil 'khor don dang las kyi ting nge 'dzin rnams ni / /
dge ba 'phel don byang chub phyir bya'o / /
don gong 'og tu bstan pas bar skabs kyi tshigs su bcad pa'o / /
sangs rgyas gtso bo'i yum dag la / /
mnyes par byas kyang mi 'chags te / /
'dod pa'i longs spyod thams cad la / /
bsten na myur du 'grub par 'gyur / /
don gong du bstan pas bsdu ba'i tshigs su bcad pa'o / /
de rnams kyi ha cang spros pa ni yi ge mangs su dogs pas ma bris te /
gzhung bsnyag go / /
'dir bar gyi sdom bshad pa / /
gong ma'i rim pas 'bru gsum zhu nas tshad med pa'i rgyu mthun gyi gzugs kyi lha mo bzhis dbyangs kyis bskul nas /
yig 'bru dang phyag mtshan las skur bskyed pa ni chung ngu'i bsnyen pa /
'bras bu bzhi las ni rgyu mthun gyi 'bras bu'o / /
lung nas phung po la sogs pa byin gyis brlab pa'i rnam smin med pa la /
thams cad mkhyen pa mi 'grub pa'i phyir /
rdo rje'i skye mched rim pa 'dis rnam par spyad pa'o / /
mig gnyis la k+ShiM dang 'khor lo las snang mdzad dang 'dra ba'i sa'i snying po bsgom par bya'o / /
de ltar rna ba dang sna dang lce dang spyi bo dang lte ba la rim bzhin du dzaM dang khaM dang g+hAM dang kaM dang saM dang rang rang gi phyag mtshan las gyur pa'i phyag na rdo rje dang /
nam mkha'i snying po dang /
ngag gi dbang phyug dang /
sgrib pa sel ba dang /
kun du bzang po dang de rnams bsgom mo / /
gzugs la sogs pa'i skye mched drug la rim bzhin du /
dzaHhUM baM hoHkhaM raM dang /
rang rang gi phyag mtshan las gyur pa'i /
gzugs kyi rdo rje ma la sogs pa bsgom mo / /
phyi nang gi sa'i khams la sogs pa la rim bzhin du laM dang /
maM dang baM dang /
tAM dang /
rang rang gi gtso bo'i phyag mtshan las gyur pa'i spyan ma la sogs pa bsgom mo / /
gzugs la sogs pa'i phung po lnga la rim bzhin du b+h+rUM dang AM dang dzr-IM dang khaM dang hUM dang /
rang rang gi phyag mtshan las gyur pa'i snang mdzad dang /
dkon mchog dpal dang /
tshe dpag med dang /
gdon mi za ba dang /
mi bskyod pa bsgom par bya'o / /
de ni chung ngu'i nye bar bsgrub pa dang /
rnam smin gyi 'bras bu'o / /
lung nas sku gsum gyis rnam par dag pa'i don du /
lus ngag yid gsum byin gyis brlab pa'i phyir /
bdag rang gi gnas su hUM dang A dang oM las rang rang gi phyag mtshan du gyur /
de gnyis las skur bsams te /
sku'i thugs ka'i phyag mtshan dang yig 'bru las lha mo spros nas rang rang gi rigs su gtogs pa la mchod par bsam zhing dbyangs kyis bskul bas /
thim pa dang so so'i sngags brjod pa la sogs pa ni chung ngu'i sgrub pa skyes bus byed pa'i 'bras bu'o / /
lung nas thugs ka'i zla ba'i steng du ye shes sems dpa' bsgom /
de'i thugs ka'i sa bon gyi 'od kyis rgyal ba rnams bskul nas /
lus la thim nas lha mo bdud rtsi'i bum pa thogs pa mang por spros pas dbang bskur bar bsam /
spyi bo'i dbu rgyan la mi bskyod ba bsgom par bya'o /
de ltar dbang bskur ba ni chung ngu'i sgrub pa chen po bral ba'i 'bras bu'o / /
'bring gi yan lag bzhi ni bdag gtso bo'i skur bskyed tsam na /
yum yang myu gu dang grib ma'i tshul du bskyed pa ni 'bring gi bsnyen pa /
bdag dang 'dra bar yum gyi mig la sogs pa gong bzhin byin gyis brlab pa ni 'bring gi nye ba'i sgrub pa /
de nyid sku gsung thugs su byin gyis brlab pa ni 'bring gi sgrub po / /
yum de'i thugs kar ye shes sems dpa' bsgoms la dbu rgyan la bdag pos dbang bskur ba ni 'bring gi sgrub pa chen po'o / /
'bras bu bzhi ni gong ma bzhin sbyar ro / /
lha bcu dgu'i gdan dang sku mdog dang phyag mtshan gsal bar bskyed pa ni chen po'i rgyu mthun pa'i 'bras bu dang chen po'i bsnyen pa'o / /
lha de rnams re re zhing mig la sogs pa byin gyis brlab pa ni chen po'i rnam smin gyi 'bras bu chen po'i nye ba'i sgrub pa'o / /
gsol ba gdab pa med par thams cad sku gsung thugs su byin gyis brlabs pa ni chen po'i skyes bu byed pa'i 'bras bu dang chen po'i sgrub pa'o / /
lha bcu dgu'i thugs kar ye shes sems dpa' bsgoms nas /
dbu rgyan la rigs kyi bdag pos dbang bskur ba ni chen po'i bral ba'i 'bras bu dang /
chen po'i sgrub pa chen po'o / /
sbyor ba'i bsnyen sgrub bzhi ni bsgrub bya dang /
sgrub pa po gnyis kyi pad+ma dang rdo rje'i sbyor ba ni bsnyen pa'o / /
rdo rje dang pad+ma lhan cig zhugs pa'i de ma thag gang reg pa de ni nye ba'i sgrub pa'o / /
rdo rje dang pad+ma hUM las bskyed pa la /
phaT ser pos sems byung ba dgag pa'i las khyad par gyi ngo bos bskyod pa de ni sgrub pa'o / /
de'i de ma thag gnyis su med pa de las bde ba chen po 'byung ba ni sgrub pa chen po'o / /
'dir dang po'i rim pas dang po'i stong par bsgom pa nas /
a nu rAgs rjes su chags pa mthar thug pa ni sbyor ba dang po'i ting nge 'dzin to / /
dkyil 'khor dbyung ba nas /
bdud rtsi myang ba'i mthar thug pa ni rgyal ba'i mchog gi ting nge 'dzin to / /
de'i de ma thag thig le'i sbyor ba nas /
bsdus pa'i mthar thug pa ni las kyi rgyal ba'i mchog gi ting nge 'dzin to / /
smon lam dang khrus dang dbang bskur ba dang /
sdom pa bzung ba dang /
nyal ba dang langs pa dang /
bza' ba'i cho ga dang /
spro bsdu dang dngos grub bsgrub pa la sogs pa ste go sla bas gzhung bsnyeg go / /
ha cang spros pa gzhag go / /
thabs shes rab kyi ting nge 'dzin la sbyor bas /
gtso bo'i byang chub sa bon dang ldan par bsgom par bya'o / /
bsnyen pa'i bye brag ni /
thun mong mchog gi bye brag gis / /
bsnyen pa rnam pa bzhi ru 'gyur / /
zhes te /
thun mong gi bsnyen pa re zhig gcig gsungs pa /
'og nas yang na rdo rje bzhi / /
zhes pa dang /
rdo rje rnam bzhi thun mong ste / /
zhes pa'o / /
thun mong gi bsnyen pa gnyis pa ni yan lag drug tu zhes pa la sogs pa'o / /
mchog gi bsnyen pa gnyis ni mchog ni ye shes bdud rtsi'o zhes pa dang /
bsgrub bya bsgrub par sbyor ba la 'byung ba zhes pa'i tshig gnyis yin no / /
nye bar bsgrub pa ni rigs kyi mchog tu gang gyur pa'i mig la sogs pa'i skye mched rnams rdo rje'i bdag nyid kyi rnam par dpyad pa ste /
byin gyis brlab pa'i tha tshig go / /
bdag po bsgom pas sgrub pa'i tshe na rgyal ba rnams /
'od zer dang tshigs bcad kyis bskul ba dang bdag po nyid sku gsung thugs su byin gyis brlab pa'o / /
sgrub pa chen po'i tshe na bdag gang gyur pa'i dbu rgyan la sa bon las gyur pa'i bdag po ste /
rdo rje can nyid kyi gzugs bsam par bya'o / /
rnal 'byor pa nyid ye shes rdo rje ste des 'grub par 'gyur ro / /
sku gsung thugs gsum ka'i ngo bo gsungs ba /
bsnyen pa'i ye shes zhes pa ste /
gtso bo'i sa bon zhu ba'i ngo bo de'i gnas ni dgon pa zhes pa la sogs pa'o / /
yang na zhes pa la sogs pas ni chen po'i bsnyen pa dang de'i 'bras bu bstan pa yin te /
lha cig gi de ma thag pa'i dgu'i don bstan pa'i phyir ro / /
bsnyen pa kho nas gzhan yang shes par bya ste /
'bring po yang shugs kyis mngon no / /
'dir gong du rim par bkod pa ni chung ngu'i yan lag tu shes par bya'o / /
rdo rje bzhi ni dang po stong pa byang chub ste zhes pa rnams te /
sbyor ba'i pad+ma'i nang du dang po sa bon zhu ba dang /
de nas de las gyur pa'i gnyis pa gtso bo'i sa bon sems kyi yig 'bru dang /
yang de las gyur pa'i gsum pa 'khor lo rdzogs pa dang /
de nas bzhi pa badzra d+h+r-ika ces pa la sogs pa'i sngags kyis zhes pa'o / /
gnas lnga zhes pa rig ma'i gnas so / /
der ye shes kyi rang bzhin rigs lnga'i sa bon oM bsgoms na mi 'da' ba'i sdom pa yin no / /
de dag gi dus ni zhag bdun zhes pa la sogs pa'o / /
de la 'di ni zhes pa la sogs pas ni sku gsung thugs byin gyis brlab pa'i tshigs bcad brjod pa'o / /
byin gyis brlab pa ni sangs rgyas su sgrub pa'o / /
gal te de lta ma yin na /
rdo rje 'dzin pa la sogs pa yang na zhes pa la sogs pa'o / /
le'u bcu gnyis pa'i don rdzogs so // //
da ni rdo rje dam tshig bkod pa de kho na nyid kyi don bsgom pa bstan pa'i phyir /
de nas zhes pa la sogs pa smos te /
de la ye shes rdo rje zhes pa la sogs pas ni gtso bo la don zhu ba'i phyir phyag 'tshal nas mchod pa brjod pa'o / /
bstod ba'i de ma thag bshad par gsol ba btab pa ni sngags rnams zhes pa la sogs pa ste bshad du gsol zhes pa dang 'brel to / /
de la sangs rgyas tshul re bzang / /
zhes pa la sogs pa ni sku la sogs pa'i rim pa'o / /
rigs rnams kyi sngags rnams bsdus pa'i mchog ni rdo rje bzlas pa ste /
sku'i rdo rje la sogs pa'i mtshan nyid do / /
rigs dang sngags zhes pa ni rig ma dang ldan pa'i lha rnams kyi sku gsung thugs kyis kyang mtshan pa'o / /
sngags zlos zhes pa dang /
ye shes rgya mtsho zhes pa la sogs pas ni rig ma dang ldan pa gang yin pas /
oM la sogs pa'i sa bon srog dang rtsol ba'i sgo nas spro ba la sogs pa'i cho ga bya bar bstan to / /
zhus pa'i de ma thag gsungs pa de nas ston pa la sogs pa ste /
gsungs so zhes pa dang 'brel to / /
de la byed pa bskyed pa ni kun gyi byed pa po lta bu yang yin la /
sprul pa rnams bskyed pa'ang yin no / /
de'i rdo rje mi phyed gsum gyis gang mtshan pa de de ltar yin la /
rdo rje dbye ba gsum zhes pa kun rdzob tu sku la sogs pa'i rdo rje dbye ba gsum gyi mthar phyin pa ni bkod pa rdo rje gsum zhes bya'o / /
gnas rnams su zhes pa rang rang gi gnas su sku la sogs pa'i sa bon gyis rang rang gi rim pas spro ba byas na zhes so / /
rgyal ba rnams dang gnyis su med par bsgoms nas mchod pa'i mchog lha mo rnams kyis brtag par bya ba ye shes rdo rje rnal 'byor pas byas na zhe'o / /
gzugs kyi mchog brtag pa zhes pa spro ba la sogs pa'i sgo nas /
phyag rgya chen pos dbyings khyab par bya'o / /
da ni dbye ba rnam gsum gyis / /
zhes pa ni snang mdzad la sogs par gnas shing de rnams nyid so so dag tu spro bar bya'o / /
yang gzhan spro ba'i phyir lus dang zhes pa rnams smos te /
lus la sogs pa bdag med par shes pa'i sems kyis sngags rnams brjod nas /
sku la sogs pa'i rdo rje spro ba ni sngags brjod pa rdzogs nas rang rang gi gnas su bsdu bar bya'o / /
da ni spyi'i de ma thag sku la sogs pa khyad par gyi bzlas pa bstan pa'i phyir /
thams cad kyi sku'i rdo rje byang chub pa'i zhes smos te /
de la dang po sku'i mngon par byang chub pa bstan pa'i phyir dang /
dngos dang dngos min zhes pa lus kyi tha snyad gang dngos por gnas pa dang /
dngos po med pa rnams gnyi gar mi ston cing /
gang du yang ma grub pa ni rnam dpyad pa'o / /
de ni sku zhes bya bar bshad ces te /
de ni sku'i bzlas pa yin no / /
gsung gi rdo rje byang chub pa'i / /
zhes pas ni gsung gi bzlas pa bstan to / /
sgra dang sgra min zhes pa ngag gi tha snyad dang tha snyad ma yin pa gnyi ga mi bsten pa rnam dpyad pa'o / /
de ni gsung gi bzlas pa yin no / /
thugs kyi dam tshig byang chub pa'i / /
zhes pas ni thugs kyi bzlas pa ston te / /
gnas pa'i rdo rje zhes pa shes pa'i tha snyad mi bsten pa rnam dpyad pa'o / /
de ni sems kyi bzlas par bshad do / /
yon tan gyi bzlas pa bstan pa'i phyir don rtogs zhes smos te /
de la don ni mnyam pa nyid do / /
de rtogs pa'i bzlas pa ni dngos po'i ngo bo nyid med pa ni bzang po ste /
des yang dag par rig pa'i sgo nas brtags pa ni rin chen 'byung ldan gyi bzlas pa yin no / /
phrin las kyi bzlas pa bstan pa'i phyir /
sangs rgyas kyi zhing zhes pa smos te /
de la sku'i sprin ni de nyid mi dmigs pa dang ldan pa'o / /
de ni spro ba yang yin la bzhud pa yang de nyid pas de skad ces bya'o / /
byon pa ni bsdu ba'o / /
de ni thogs med ces te don grub kyi bzlas pa yin no bzlas pa gzhan gsungs pa /
khro bo'i zhes pa rnams te /
de la dam tshig ye shes ni khro ba'i cha lugs su bsgom pa'o / /
de rang gi dkyil 'khor du khro bo'i sngags kyi yi ge bzlas pas pha rol po'i rna bar sgra grags pa de ni zhes so / /
dang la gti mug gi bzlas pa gsungs pa /
'dod pa'i don gyis zhes pa la sogs pa'o / /
de la 'dod pa ni log par 'dod pa'o / /
de'i don gyis myos par 'gyur ba rnams skyob cing phan gdags pa'i phyir /
sems can mang po rnams de dag nyid du zhes te /
gti mug gi rang bzhin snang mdzad la bzhag nas de nyid spro ba dang bsdu ba de ni gti mug gi bzlas pa yin no / /
'dod chags dang zhe sdang gi don yang de ltar sbyar ro / /
yang gzhan gsungs pa /
dam tshig yang dag ces pa la sogs pa'o / /
de la dbu ma zhes pa yum gyi pad+ma'o / /
rdo rje can zhes pa gsang ba'i rdo rje dang gang ldan pa'o / /
dam tshig ni gnyis su med de gcig pa'o / /
de ltar pho dang mo'i khyad par med par gang gyur pa ni ma ning gi bzlas pa zhes bya'o / /
de yi 'dod chags don bsgoms pa / /
zhes pa /
sbyor ba'i cho ga dang ldan par byed pa'o / /
rdo rje bdag po ni lha mo drug gi bdag po rnams so / /
de nyid lha mo rnams kyis 'dod chags skyes pas yab rnams kyis byang chub kyi sems rdzogs par mdzad pa yin no / /
rigs rnams kyi sbyor ba gsungs pa /
rig ma chen mo'i spyan zhes pa la sogs pa'o / /
de la 'dod pa ni 'dod par bya ba'o / /
de la brtson pa dang longs spyod pa dang gang ldan pas rig ma 'dod na ni bsten na 'grub par 'gyur ro / /
gti mug ni sku'i dam tshig las byung ba sa bon te de nyid ma ning ste /
de'i gnas ni spyan ma la sogs pa ste /
de bsgrubs na zhes so / /
'dir khro bo ni zhe sdang gi gnas las skyes te /
rdo rje 'dzin gyi rigs kyis skye ba yin no /
de dang gang ldan pa des bsgrub par bya ba'i chos can dug gsum la gnas pa de dag thabs kyi cho gas 'grub par 'gyur ro / /
de ni ye shes 'khor lo can / /
zhes pa la sogs pas ni thig le sbyar ba'i ting nge 'dzin bstan to / /
'dir snang mdzad kyi rigs su gang gyur pas ye shes sems dpa'i dkyil 'khor gyi snying gar 'khor lo bsgom /
de'i yang dbus su gsal ba zla ba la 'khor lo sngags don zhes pa rang gi sa bon b+h+rUM mi spro ba'i bdag nyid du bsgom par bya'o / /
gzhan la yang rim pa bzhin du sbyar bar bya'o / /
spro bsdu'i don bstan pa'i phyir /
dkyil 'khor zhes smos te /
bdag gtso bo dbus su bsams nas /
de'i ngos bzhir gtso bo nyid ma gtogs pa'i rigs bzhi bkod nas de dag gi 'od zer lnga 'phro bar bsgoms na zhe'o / /
spro ba ni bye brag gnyis zhes pa sku gsum dang rdo rje'i bye brag gnyis so / /
spro ba ni bsdu ba zhes pa sku la sogs pa'i sa bon ni rigs kyis sam yang na cig car du spro bar bya'o / /
rdo rje ye shes kyi sa bon dus gcig kho nar spro bar bya'o / /
lus kyis zhes pa lus ngag yid gsum rnam par dag pa snang mdzad la sogs pa ste /
de rnams kyis sku la sogs pa rang rang gi sa bon spro na mchod pa'i gnas zhes te /
de bzhin gshegs par 'gyur ro / /
des ni bye brag gnyis las sku gsum gyi tshul lo / /
rdo rje'i tshul ni dkyil 'khor zhes pa rnams te /
phrin las kyi don yang bstan te /
snang mdzad du bsgoms la phyogs bzhir rigs bzhi bsgoms nas /
de la dbus su bdag po ni sku la sogs pa dang ldan pa'i gzugs su bsams nas gtso bo la sogs pa rang sngags sa bon las gyur pa'i gzugs dag ni zhi ba la sogs pa'i dkyil 'khor bzhi dag tu kha dog dkar po la sogs par brtags la /
de rnams kyi snying gar ye shes kyi sa bon bsgoms na zhi ba la sogs pa'i rdo rje bzhi'i las byed par 'gyur ro / /
da ni bsam pa'i dbang gis so so'i tshul bstan pa'i phyir na zhi ba la ni zhes smos te /
snang mdzad 'dir bsgyur nas spyan gyi tshul du dkar por bsgom par bya'o / /
rgyas pa la pad+mo can te /
ser po dang ldan pa'i rdo rje chos bsgom par bya ste /
dbang la bsgyur nas dmar po dang ldan pa'i rin chen 'byung ldan bsgom par bya'o / /
rdo rje sems dpa' khro bo'i gzugs nag po mngon spyod la bsgom par bya'o / /
spyod pa'i rol mo ni de dang 'dra ba ste /
kun rdzob pa la dgongs pa'o / /
mngon spyod kho na'i bsgrub bya ni /
ma chags pa'i zhes pa rnams so / /
yang de nyid kyi cho ga ni khams gsum gnas pa'i zhes pa rnams kyis bstan to / /
de la de'i sems can rnyog pa med par byas te /
skur bsgom mo / /
bsad pa ni bsad pa'i cho gas so / /
'khor lo rtse lnga kha bzhi pa lte ba'i rtse la phyogs bzhir rtsibs bzhir shar ba ni rtse bzhi ste /
des kha bzhir yang mngon no / /
de'i lte ba la rdo rje ste /
de las gyur pa'i rdo rje sems dpa' mngon spyod la bsgoms la rdo rje dang ldan pa'i 'khor lo 'di de'i lag pas gzung bar bya ste /
phyogs dus kyi sems can rnams sangs rgyas su bsams nas /
bdag nyid sku la sogs pa'i bye brag gis 'od zer gyi tshul du bsdus te /
bdag nyid kyi sku gsum la gzud pa byas nas spro ba la sogs pa bya'o / /
gdug pa can gzhil ba'i phyir khro bo zhes smos te /
de'i ngang tshul dang mdog dang tshul dang phyag mtshan dang ldan par spros nas /
rdo rje sems dpa' yang zhes pa ni gzhan lta ci smos zhes pa'i tha tshig go / /
de ltar cho ga bzhin byas nas ma grub na /
sangs rgyas nyid kyang nyen che bar gsungs pa rmongs pas zhes pa'i tshig go / /
da ni nam mkha'i dbyings zhes pa la sogs pas ni sems can rnams bdag gi lus la bsdu zhing /
gsad par bya ba'i cho ga bstan to / /
de la 'khor lo zhes pa yang rtse lnga pa ste /
de'i phyi rol du rdo rje 'bar bas brgyan pa'o / /
de la snang mdzad du bsgoms te /
'khor lo dang ldan pa'i snang mdzad rdo rje ni de'i phyag na bsnams par bsgoms te /
de'i lus la bsdu ba dang /
spro ba la sogs pa ni gong ma bzhin bya'o / /
bsad ba'i sbyor ba ni tshul dang ldan pas khro bo la sogs pa sku gsung thugs kyi zhes pa la sogs pa'i tshig gis bsgom par bya'o / /
da ni gshin rje gshed kyi las bstan pa'i phyir /
sangs rgyas zhes pa smos te /
de la 'khor lo can zhes pa gtso bor byas pa'i gshin rje gshed do / /
rang gi rdo rje zhes pa rang gi sa bon shrI las bskyed pa de'i phyag na rdo rje bsnams par brtag ste /
de yis gang la bya ba bsad par bsgom pa'i don to / /
yang sku gsung thugs zhes pa la sogs pas ni bka'i 'khor los bsrung bar bstan te /
de la gang gis bsrung ba ni sku zhes pa rnams dang /
de nyid kyi yon tan nam hUM mdzad yang na gtsug tor ram zhes te /
de rnams kyis 'dir sngags spyod pa'i sems can bsrung ba'i phyir /
bka' yi 'khor los bskul bar bya / /
zhes pa yin no / /
sku la sogs pa la sangs rgyas dang 'dra ba gzud pa dang /
thim nas spro ba ni /
nam mkha' zhes pa rnams te /
chos zhes pa mtha' yas so / /
snang mdzad ces pa snang mdzad do / /
sku mchog ni mi bskyod pa'o / /
de rnams las byung ba'i sku gsum gyi sa bon dbyings nyid du brtag par bya'o / /
de las gyur pas mkha' dbyings gang bar bsgom mo / /
de dag gi yang snying gar rang sngags sa bon la thugs kyi rdo rje bsams nas spro ba la sogs pa bya'o / /
da ni rgya mtsho mnan pa'i cho ga gsungs pa rnam pa'i zhes pa la sogs pa'o / /
de la rdo rje sems dpar gang gyur pa de'i gnas rnams su /
snang mdzad la sogs pa rim par bkod nas /
sangs rgyas phal por chu'i rang bzhin bsams la /
de'i steng na de dag dang 'dra ba'i rkang pas bcag par bya'o / /
tshul ji ltar zhe na /
spyi bo'i steng du zhes so / /
da ni phas kyi rgol ba'i cho ga bstan pa ni dbang chen zhes pa rnams te /
de la dbang chen zhes pa laM ser po las gyur pa'i gzhi bsgoms la don grub kyi skur bsams nas /
de'i lag pa g.yas par khro bo bzhag la las kyi sku'i rdo rje rgya gram gyi rkang bas rgol ba thams cad kyi spyi bor gnon par bsgom mo / /
da ni rdo rje gsum mchog ces pa la sogs pas ni dbang dang ldan zhing dpung gnon pa bstan te /
sku la sogs pa'i dkyil 'khor khro bo'i tshul du bsams nas /
yig 'bru las bskyed pa'i bsgrub bya ri rab tsam bsams pa'i spyi bor bsgoms na zhe'o / /
dgra rmongs par byed pa ni dgra'i zhes pa la sogs pa ste /
sa bon gyis bskyed pa'i snying gar ji skad gsungs pa'i phur bus gdab par bya'o / /
yang grong la sogs pa'i nad rnams zhi bar bya ba ni /
grong ngam yang na ni zhes pa la sogs pa ste /
de la rtse lnga pa bar snang dag la zhes pa ni spro bar bya ba ste /
bskal pas bsregs pa bzhin du rdo rjes nad la sogs pa yang de ltar bsam par bya'o / /
rgyas par bya ba ni nor bu zhes ba la sogs pa'o / /
skye 'gro 'dul ba ni yi dam zhes pa rnams te /
dang la rang gi lha rdzogs par byas nas /
rdo rje bdud rtsi 'khyil pa nyid ji skad gsungs pa'i phur bu byas nas phyogs bcu'i bsgrub bya la na mo rat+na tra yA zhes pa'i sngags kyis gdab par bya'o / /
de rnams kyis mngon spyod kyi las kyi khyad par bstan to / /
da ni zhi ba'i las bstan pa'i phyir /
mdangs bzang zhes pa la sogs pa smos te /
gnas su zla ba'i dkyil 'khor la rang gi sa bon las gyur ba'i snang mdzad bsgoms nas /
rang ci 'dra ba'i ye shes kyi snying gar 'dod pa ste /
'dir spyan ma nyid bzhag la de las rang gi sa bon gyis nam mkha'i dbyings 'phros pas gang bar bsgom mo / /
de nas de rnams lus la bsdus nas de'i gong bus bsgrub bya la 'od zer dbab pa dang /
ba spu'i bu ga nas sangs rgyas spros pas bsgrub bya gang yin pa de la dbang bskur ba stsol bar mdzad do / /
de bzhin du phyi ma la yang sbyar bar bya'o / /
da ni rgyas pa'i las bstan pa'i phyir nam mkha'i dbyings zhes pa rnams smos te /
de la dbang chen zhes pa ni gzhi ste /
de'i zla ba la sa bon las gyur ba'i 'od dpag med bsams nas zhes te /
gzhan dag ni gong du byas so / /
dbang gi las bstan pa'i phyir nam mkha'i zhes pa la sogs pa smos te /
de la de'i zla gam la rdo rje mkha'i zhes te /
rang gi sa bon las gyur pa rin chen 'byung ldan snang mdzad kyi mdog dang ldan par bsgom par bya ste dbang du bya'o / /
da ni drag po'i las gong du bstan pa dang 'brel pa 'di yang bstan pa'i phyir /
nam mkha'i zhes pa la sogs pa smos te /
'dir yang gdan la rang gi sa bon las gyur pa bsgoms nas gong gi cho ga ji lta bas rdo rje srin po la sogs pa 'phros nas /
gang bar bsgoms pas me'i dkyil 'khor de la gnas pa'i dgra rnams brlag par bya'o / /
da ni snang mdzad la sogs pa rig ma dang bcas pa dang /
gshin rje gshed la sogs pa rnams kyi zhal dang mdog la sogs pa dkyil 'khor gyi skabs su blang ba'i phyir /
rnam par snang mdzad zhal gsum pa zhes pa la sogs pa rim bzhin smos so / /
de la 'dam bu zhes pa khab lo'i rgyu'o / /
mkha' skyes zhes pa mA ma kI'o / /
zhal skyes zhes pa gos dkar mo'o / /
bzang mo zhes pa sgrol ma'o / /
Tak+ki'i rgyal po zhes pa ni 'dod pa'i rgyal po la sogs pa drug go / /
yi ge gcig ces pa gtsug tor 'khor los sgyur ba'i sa bon b+h+rUM mo / /
khro bo gzhan yang gsungs pa /
gzi brjid ces pa la sogs pa'o / /
de nas gong du blang ba zhes pa smos pas zhal la sogs pa bstan nas da ni gong gi snang mdzad la sogs pa rnams dkyil 'khor la sogs pa dang ldan par bsgom pa bstan pa'i phyir /
nam mkha'i dbyings zhes pa nas mtha'i bar du smos so / /
de la gsal ba ni gzhal yas khang brtsegs pa'i nang du zla ba'i gdan la sangs rgyas gzugs zhes te /
mi bskyod pa la sogs pa'i dkyil 'khor bsgoms la /
de'i dbus su snang mdzad gtso bor gyur pa bsams te /
de'i tshul ni gsal zhing zhes pa la sogs pa'o / /
cho ga bzhin du 'di'i don bsgoms na de'i zhes pa la sogs pa ji skad gsungs pa'i yon tan dang ldan par 'gyur ro / /
de ltar phyi ma la yang ji ltar sbyar ba bzhin du sbyar bar bya'o / /
yang dkyil 'khor dang ldan pa'i rdo rje sems dpa' bsgom pa gsungs pa /
nam mkha'i dbyings zhes pa la sogs pa'o / /
de la rdo rje'i dkyil 'khor zhes pa thugs kyi gdan no / /
de la sangs rgyas kyi dkyil 'khor gyi dbus su rdo rje sems dpa' cho ga ji lta bas bsgoms na zhe'o / /
mtha' yas gtso bor gyur ba ni chos kyi zhes pa rnams te /
de la chos ni zhes pa rang gi gdan na / /
de nam mkha'i rdo rje gzhal yas khang gi dbus su zhes te /
de la 'khor dang ldan pa'i chos mtha' yas bsgom par bya'o / /
phyi ma nyid kyang rjes su dpag par bya'o / /
de dag gi yul rnams bstan pa'i phyir /
zla ba'i zhes pa smos so / /
de la zla ba zhes pa rang rang gi gtso bo dang gnyis su med pa'i phyir rang gi gdan no / /
sangs rgyas gzugs zhes pa rang gi gtso bo'i dkyil 'khor rnams so / /
des ni spyan ma bsgom par bstan to / /
de la mA ma kIr bsgom pa ni rdo rje'i dkyil 'khor zhes pa rnams so / /
de la rdo rje dang sangs rgyas gzugs zhes pa gong ma bzhin no / /
'di'i spyan dang rdo rje'i mchog ni mA ma kI kho na'o / /
yang gos dkar mo dang sgrol ma bstan pa'i phyir gsungs pa /
chos kyi zhes pa dang dngos grub ces pa la sogs pa'o / /
de dag gi don ni rang rang gi gdan la gtso bo dang ldan par bsgoms na ji skad bshad pa'i yon tan dang ldan par 'gyur ro / /
da ni gshin rje gshed la sogs pa bzhi dang 'dod pa'i rgyal po la sogs pa'i khro bo drug bstan pa'i phyir nyi ma'i zhes pa la sogs pa smos so / /
de la nyi ma ni nyi ma ste gdan no / /
de gzhal yas khang gi dbus su bsam mo / /
sangs rgyas gzugs zhes pa snang mdzad dang lo tsa na la sogs pa bsgoms la de dag gi byang chub kyi sems las rang gi gshin rje gshed la sogs pa sprul te /
shar gyi rtsibs la sogs pa la ji skad gsungs pa'i zhal la sogs pa dang ldan par bsgom mo zhes mdor bsdus so / /
de la spyan dmar mche ba zhes pa gshin rje gshed la sogs pa mi sdug pa'i gzugs dang smin mtshams kyi khro gnyer dang sdang mig dang skra gyen du 'greng ba dang /
smin ma dang sma ra dang /
ag tshom 'bar ba spyan bgrad pa /
zhal gdangs shing ljags 'dril ba /
mche ba gtsigs shing gad mo sgrogs pa shin tu mi bzad pa'i sbrul la sogs pas brgyan pa'o / /
snang mdzad dbu rgyan la zhes pa rang rang gi rigs kyis dbang bskur ba'o / /
de dag gi gnas ni 'di nyid kyi rim pas phyogs bcur ro / /
phyi ma la yang de ltar ro / /
khro bo rnams kyi de ma thag sangs rgyas 'khor lo zhes pa smos te /
lha'i ting nge 'dzin las gyur ba'i khro bos de nyid 'grub par 'gyur ro / /
le'u bcu gsum pa'i don rdzogs so // //
da ni sku gsung thugs kyi phrin las rnams sngags kyis dgug pa'i rnam par sprul pa'i don bstan pa'i phyir bcu bzhi pa'i de nas zhes pa la sogs pa smos te /
de nas zhi ba'i dam tshig ces pa zhi bar bya ba ni spyan ma'i sngags 'dis bya ba'i phyir te /
de dang lhan cig pa'i yab rnams kyang gsungs par mngon no / /
de ni 'og tu yang snyegs so / /
las rnams sgrub pa'i phyir de la snyoms par zhugs nas she'o / /
oM ru ru zhes pa la sogs pa lo tsa na la sogs pa rim pa'i sngags gsungs pa rjes su dran zhes te /
thabs dang shes rab 'brel pa'o / /
zhi 'byung ba zhes pa ni zhi bar byed pa ste /
der ma zad de nyid rnam par bsgyur bas rgyas pa la sogs pa'i las rnams sgrub cing bskul bar mdzad pa ste /
gzhan la yang sbyar ro / /
rgyas par ni gong du bshad do / /
shi ba sos par byed ces pa yi ges bskyed pa'i bsgrub bya'i gzugs brnyan bsams la de'i snying gar zla ba la snang mdzad la sogs pa'i sngags bkod de /
bdag gtso bo yab yum gyi skur bsams nas /
de'i sbyor ba'i sprin lcags kyor gyur te /
des shi ba nying mtshams sbyor ba'i shes pa nr-i aM gu sha dzas bkug nas ro gong ma la bstims pa de las gtso bo'i skur gyur nas gnyis su med par byas na sos par 'gyur ro / /
da ni mA ma kI'i sngags bstan pa'i phyir /
yang de nas zhes pa la sogs pa smos te /
rjes dran zhes pa la sogs pa gong ma bzhin no / /
rdo rje srung ba ni 'dis dbang du byed pa'o / /
des kyang las rnams bsgyur ba'i sgo nas 'grub par bstan to / /
de'i 'jigs pa las bskyabs pa ni rdo rje 'dzin pa ste /
des bsrungs na mthu dang ldan par bshad pa yin no / /
'dir yang gos dkar mo'i sngags bstan pa'i phyir de nas zhes pa rnams smos te /
'dod chags chen po ni rdo rje chos kyi ste /
dbyer med pa'i don to / /
chos ni rgyas mdzad pa zhes pa ni chud pa'i dang lung gi chos so / /
de nyid zad mi shes pa'i phyir mdzod ces so / /
dam tshig tsam gyis zhes pa rigs su gang gyur pas de'i sngags smras pa tsam gyis kyang byed par 'gyur ro / /
mjug gi sgrol ma'i bstan pa'i phyir de nas zhes pa la sogs pa bstan te /
kun du 'byung ba ni las thams cad 'byung bas lha mo las kyi ting nge 'dzin no / /
de dag gi cho ga ni 'di skad du snang mdzad la sogs par gang gyur ba'i rnal 'byor pas rang rang gi spyan ma la sogs pa mdog la sogs pa dang ldan par sbyor ba byas nas /
de rnams dang de rnams nyid ci 'dra ba'i snying ga'i gdan la /
so so'i sngags kyi phreng ba mgo nang du bcug /
rkang pa phyir bstan pa'i 'od zer rnams kyis /
rang rang gi yi ges bskyed pa'i bsgrub bya'i gnas nas bskul te /
slar gong gi ci 'dra ba'i lha mo'i pad+ma nas zhugs te /
bzlas pa la sogs pa byas nas gang bya ba rnams 'grub par bstan to / /
da ni gshin rje gshed la sogs pa'i sngags bstan pa'i phyir /
de nas zhas pa la sogs pa smos te /
de la dri ma med pa'i zhes pa ni snang mdzad kyi gnyis su med pa'i sprin las sprul pa ste /
thugs kyi rang bzhin no / /
phyung ba'i sngags rnams ni sgra bshad par mi bya'o / /
sngags kyi che ba bstan pa 'di ni gsungs ma thag ces pa la sogs pa'o / /
de la thod pa zhes pa ni bud med de byi mi byung ba'i dkar dmar mtshan dang ldan pa'i nang du rlung gi gdan la bgegs kyi gzugs bris la /
snying po rnams bkug nas gshin rje gshed kyi rnal 'byor pas /
rang gi sngags brjod cing rkang pas mnan pa'i tshul du byas na bud med 'gugs par byed do / /
pho dgug pa ni mo'i thod pa la dgug par bya'o / /
mA ma kI 'am zhes pa'i tshig gnyis kyis ni bsrung ba dang zhi bar bya'o / /
bdud rtsi 'khyil pa'i sngags bstan pa ni de nas zhes pa rnams te /
de la tshul bzhin byas na zhes pa ni cho ga bzhin te /
las thams cad par gang gyur pas ras ma la sogs pa bab ma la /
rlung la phyag mtshan rnams bri ba dang /
de'i lte bar gang bsgrub pa'i gzugs bri ba ni dug dang ldong ros dang rdo rgyus dang khrag rnams kyis bya'o / /
de'i snying gar sngags ring 'di bkod la rang gis kyang bzlas pas /
dngos po nyid zhi bar bsam pa ni /
bsgrod pa'i las so / /
kun da li dang kha hi bar du ming gzhug pa ni spyi'i las so / /
yang gzhan gyis mi thub pa bstan pa'i phyir de nas zhes pa la sogs pa de la cho ga bzhin du zhes pa /
'dir yang gzhan gyis mi thub par gyur pas /
srin po la sogs pas zin pa'i bsgrub bya la phan gdags pa'i phyir srin po la sogs pa'i gzugs grog mkhar dang ske tshe dang lan tshwa dang dur khrod kyi thal ba dang dug la sogs pa la byas la /
byang chub kyi sems dang ldan pas mo'i g.yon pa dang /
pho'i g.yas pa nas gtubs te /
khro bo'i dkyil 'khor du ye shes su byin gyis brlabs nas /
mid bar du bcug nas bskul tshig dang ldan pa'i sngags brjod par bya'o / /
gzhan pa ni gong ma bzhin du bya yang ske tshes nr-i bri /
gzugs dngos ni khrag gam gcin gyis sbrus la de nas bsreg /
de ltar byas na gang gis zin pa las kyang thar bar 'gyur ro / /
da ni rta mgrin bstan pa'i phyir de nas zhes pa la sogs pa smos te /
de la mkha' dbyings zhes pa la sogs pa'i don ni 'di yin te /
'dir rta mgrin du gang gyur pas bsgrub bya'i snying gar zla ba'i dkyil 'khor la hUM dkar po bzhag nas /
de'i 'od kyis lus thams cad kyi gnas la dug bsregs te lag pa g.yas pa las 'byung ba pad+ma dkar po 'dab brgyad kyi snying po la hUM dkar po'i 'od zer 'phros pa'i bdud rtsi 'dzag par bsam mo / /
des yi ges bskyed pa'i bsgrub bya'i lus la dug drangs nas /
drangs pa la gzhan las 'phro bas gzung ba'i bdud rtsi dkar pos bsdus pa'i bsgrub bya'i lus la dug song bar bsam mo / /
de'i ming dang phreng ba'i sngags brjod pas cher spel bar bya'o / /
de'i sbyor bas dug rnams med par byed pa'o / /
da ni be con sngon po can gyi don bstan pa'i phyir /
de nas zhes pa la sogs pa'o / /
de la cho ga'i tshul bzhin zhes pa ni be con sngon por gang gyur pas bsgrub bya'i gzugs kho nyid kyi rkang rjes kyi sa dang /
grog mkhar gyi sa dang /
phub ma dang ro bsregs pa'i thal ba dang /
de rnams la khrag dang gcin gyis sbrus pa la gzugs byas te /
de'i snying gar kho nyid kyi snying po bkod nas nam gyi gung la /
yugs mo bsregs pa'i thal bas me'i dkyil 'khor zur gsum pa byas nas /
shing skyer ba'i me sbar te /
de'i dbus su dzas bkug pa la khro bo'i rgyal po rang gi cha lugs dang ldan par gang gyur bas / /
gzugs brnyan gyi rkang pa nas mtshon cha bzang pos gtubs shing /
shin tu khros pas ming bar du bcug ste /
bskul ba dang bcas pa'i sngags kyi phreng ba 'di dus gsum du brgya rtsa brgyad bzlas na sangs rgyas nyid kyang gsod par 'gyur zhes bstan pa yin no / /
rtsa brgyad bzlas zhes pa ltag 'og tu yang snyegs so / /
da ni stobs po che'i don bstan pa'i phyir de nas zhes pa rnams smos te /
de la de'i cho ga ni dkyil 'khor gsum du zhes te /
'jig rten gsum du char ba dbab pa ni stobs po cher gang gyur pas bsnyen pa rnams sngon du byas te /
rang gi gnas gang yin par klu'i dkyil 'khor 'dab brgyad pa byas la /
klu'i rgyal po rnams bkod de /
phyogs dus la sogs pa rnams spyan drangs nas /
phyag btsal ba dang /
mchod pa rnam lnga dang 'o mas mchod de /
sems can gyi don bya ba'i phyir /
klu chen po khyed rnams kyis dus su char phob shig ces bsgo /
des klu rnams kyis char gyi rgyun 'bebs par bsams nas /
sngags kyi phreng ba 'di bzla bar bya'o / /
des rdzas gang la bya ba ni bum pa so ma btang ba la ut+pal lta bu ral gri rtse brgyad pa bris /
de'i steng du dkyil 'khor pad+ma 'dab brgyad ras la bris /
de la oM shu li ni swA hA /
zhes kha dog sngon pos bris te de'i bar du snying bo yi ge na gzhug par bya'o / /
de yang bum pa so ma btang ba dang kha sbyar nas /
skud pa yang sngon pos dkris te /
klu rnams dang shu li ni spyan drangs nas mchod de /
drang ba ni yi ge dza'i bar du bcug pas nam phyed kyis drang ngo / /
de nas rdzas nyid rgya mtsho'am chu mig tu sba bar bya'o / /
de lta bu'i cho gas 'grub par 'gyur ro / /
des ma grub na bya ba ni 'di lta ste /
bdag gnod mdzes kyi rnal 'byor du byas la /
grog mkhar gyis la sogs pa las stobs po che'i gzugs byas te /
ma hA ba la dza zhes pas bkug nas bstims te /
mngon spyod kyi dkyil 'khor du khro bo gnod mdzes nyid bsams te /
de nyid zhal gdangs pa kho nar gzugs brnyan gyi rkang pa g.yon pa'i mthil nas brtsams te /
gtubs shing gtubs shing ma hA ba la baR+Sha pa la shi zhes pa'i bskul tshig dang ldan pa'i gnod mdzes kyi sngags khri phrag gcig bzlas nas sbyin sreg bya'o / /
der ni stobs po che nyid kyis phab pa yin no / /
klu'i gzugs brnyan la /
stobs po che cho gas rdzogs par byas nas /
ka ra bI ra'i klu lcag gis brab cing gzir bar bya'o / /
des kyang dbab po / /
da ni 'dod pa'i rgyal po'i sngags bstan pa'i phyir de nas zhes pa la sogs pa smos te /
de la sbyor ba yis zhes pa 'dod pa'i rgyal por gang gyur pas /
bsgrub bya'i gzugs dur khrod sol ba dang /
phub ma grog mkhar gyi sa la sogs pa las bya ste /
mtshan ma de rkang pa g.yas pas mnan cing sngags 'di'i bar du ming bcug ste /
bkug cing bzlas na lha mthu bo che la sogs pa kun 'gugs par 'gyur ba'i don to / /
da ni mi g.yo mgon gyi sngags bstan pa'i phyir /
de nas zhes pa la sogs pa smos te /
de la sngags 'dis zhes pa ni 'dir mi g.yo bar gang gyur pas /
grog mkhar gyi sa la sogs pa las bsgrub bya'i gzugs brnyan byas te /
de la lcags kyos shes pa bkug nas de nyid gong ma bzhin du rkang pa g.yas pas mnan te /
bskul ba dang ldan pa'i sngags bzlas na ma hA de ba la sogs pa rang rang gi chung ma dang bcas pa kun 'gas shing 'gugs par 'gyur ba'i don to / /
da ni gnod mdzes kyi sngags bstan pa'i phyir /
de nas zhes pa la sogs pa smos te /
de la 'di'i cho ga ni 'di lta ste /
bdag gnod mdzes su gang gyur pas /
bud med kyi thod pa mtshan dang ldan pa la rkang pa g.yon pa'i srin lag gi khrag gis /
bsgrub bya'i bud med kyi gzugs bris te /
bkug nas thod pa de zhabs kyis mnan nas /
zhags pas kyang bcings te /
bskul ba dang ldan pa'i sngags 'di bzla bar bya'o / /
de nas 'khor dang bcas pa'i bud med mthu can dgug pa'i mchog tu 'gyur ba'i don to / /
de ltar sngags kyi rgyu dang ldan pa'i las bstan pa ni de rnams te /
mngon spyod du bsdu'o / /
da ni dgug pa gzhan lha'i ting nge 'dzin gyis 'khor lo la sogs pa dang /
lcags kyo'i sgo nas dgug pa bstan pa'i phyir /
de nas zhes pa la sogs pa smos te /
de la dam tshig chen po zhes pa rdo rje 'dzin pa ste /
de sku la sogs pa'i de kho na nyid 'byung ba'i ting nge 'dzin la zhugs nas byung ngo zhes 'brel to / /
gang phyung ba ni dam tshig chen po zhes pa rnams te /
sku'i rdo rje la sogs pa gsum gyi gsang ba las 'dir gsung nyid mi 'da' ba'i tshig 'di zhes so / /
de la sangs rgyas rdo rje sems dpa' 'dod pa'i rdo rje sku gsung thugs gsum la rdo rje sems dpa' bsgoms nas /
des lha rnams zhags pa dang lcags kyi 'dzin pa so sor spros nas sangs rgyas nyid kyang 'gugs nas gzhan rnams lta ci smos te dgug par bya'o / /
sku dang gsung gis dgug pa ni sangs rgyas gsung gi zhes pa mtha' yas kyi sbyor ba'o / /
snang mdzad kyi sbyor ba ni 'khor lo chen po'i zhes pas so / /
de gnyis kyi sbyor ba ni rang rang gi phyag mtshan gyi lcags kyos rdo rje sems dpa' 'gugs par 'gyur ba yin no zhes so / /
spyir bstan pa ni cho ga ji lta bas rdo rje gsum bsgoms pas lha rnams 'khor lo dang pad+mo dang /
rdo rje'i lcags kyo spros te bsngags te lha rnams thams cad 'gugs par 'gyur ba'i don to / /
rdo rje gsum gyi de ma thag gsungs pa ni thams cad ces pa la sogs pa ste /
rdo rje dngos gzhi zhes pa rdo rje sems dpa' rang gi sa bon gyis bskyed pa bsgoms nas /
rlung gi dkyil 'khor la dgug par bya ba kun sbyar na zhes te gnas par bsam mo / /
ltag 'og tu yang sbyor ro / /
de nas bdag gi lus la lcags kyo thogs pa rnams spros te /
dgug bya'i snying gar sbyar nas drangs na 'gugs par 'gyur ba yin no / /
zla ba la snang mdzad cho ga ji lta ba bzhin bsgoms nas /
de'i spyan snga de nas brgya byin gyi btsun mo sha tsi rlung gi dkyil 'khor la gnas par bsams te /
mi 'chi zhes pa bdud rtsi 'khyil ba grangs med pa lcags kyo 'dzin pa rnam snang nyid kyi ba spu'i bu ga gnas spros te /
mi 'chi ba'i sngags gong du bstan pa lan grangs lnga bcu brjod na dgug par 'gyur bas na dgug par bya'o / /
yang rdo rje kyo ba sngon po 'dra ba'i 'od 'dzin pa'i rdo rje dkyil 'khor bsgoms nas spro ba la sogs pa byas nas nam mkha'i bu mo zhes pa bar snang gi bu mo ste /
de 'gugs pa'i mchog go / /
rang gi khro bo zhes pa gnod mdzes bsgom pa ste /
rang gi phyogs yin pa nyid kyi phyir /
rlung la sa 'og na gnas pa dag dgug par bya ba yin te /
'di ltar rang gi snying ga nas lha rnams tri shU la rtse gcig pa dang rdo rje kyo ba 'dzin pa rnams spros te /
sa 'og na gnas pa'i lha ma yin gyi bu mo rnams dgug par bya ba'i don to / /
rigs gang du gyur pa'i rnal 'byor pas rdo rje kyo ba'i ji lta ba dang ldan par bya'o / /
btsag gam rdo rgyus gang rung khar bcug nas bsnyen pa la sogs pa rdzogs nas dang por zla ba gzas zin pa nas mthar gyi bar du spro ba la sogs pa'i cho ga byas na tshangs pa la sogs pa gang dgug pa'i ming bris nas /
shog shig ces brjod la /
sngags bzlas pa la sogs pa byas na gdon mi za bar 'ong bar 'gyur ro / /
yang thog mar mtshan dpe'i rnam pa dang ldan pa'i 'jam dpal bsgoms nas de'i sbyor ba'i sprin las lcags kyo 'dzin pa'i gshin rje gshed bskal ba'i sreg pa dang 'dra ba spros nas des gnod sbyin mo'i ming bar du bcug cing /
sngags bzlas pa dang ldan pas bkug la spyad par bya'o / /
mdor bstan pa ni /
kun gyi zhes pa la sogs pa ste /
de la kun gyi phyag rgya ni gang yin pa'i khyad par ro / /
de so so'i sngags kyi khyad par gyis spro ba la sogs pa dang /
rdzas kyi rnam pa dang /
dgug bya'i tshul dang /
de'i gnas la sogs pa dang ldan par bstan pa ni dgug pa'i thabs su gsungs pa yin te /
de las gzhan pa ste sgrub pa po rmongs pa'i phyir /
stobs chung zhing cho ga dang mi ldan bzhin du byas na sbyor ba nyid 'jig par 'gyur bas de'i phyir rdo rje rgyal po bskul bar bya ba ni de bsgom pa sngags bzla ba la sogs pa ste /
des ni gzhan dag kyang bya bar mngon no / /
de ston pa rab tu rtog pa ni 'dir thog ma dang tha ma med pa'i bdag nyid pas thams cad kyang yin mod kyi /
thugs gtso bo nyid kyi phyir dang /
mos pa'i dbang gis 'dir rdo rje nyid kho na ston par mngon no / /
da ni e ka dza TI ral pa gcig ma'i sngags dang don bstan pa'i phyir /
de nas zhes pa la sogs pa smos te /
de la kun du sprul ba'i ye shes so / /
rdo rje ni mi phyed pa'i mtshan nyid do / /
ting nge 'dzin ni de'i don la rtse gcig pa'o / /
de la gdon mi za ba'i tshul gyis zhugs nas phyung ngo zhes so / /
gang zhe na /
dam tshig chen mo zhes pa gzhan gyis mi thub ma la sogs pa'o / /
de'i yang rgyal mo ni 'phags ma sgrol ma 'di'o / /
de nyid mchog ni shu li ste de'o / /
sngags kyi rig pa 'dis zhes pa cho ga 'di ste /
gang rdo rje gzhon nu cho ga ji lta bas bsgoms la /
thor tshugs gcig ma rang gi sngags las bskyed pa'i sku dang /
g.yas g.yon gyi zhal ni nag po dkar po dmar po'i rim pa bzhin sbyar nas bsgoms nas phyag dang po gnyis kyis yab la 'khyud pa'o / /
bar ma gnyis na thod pa dang dgang gzar bsnams pa /
tha ma gnyis na rin po che dang ral gri 'dzin pa dang sbyor zhing /
lcags kyo thogs pa'i lha rnams spros te /
sha chen dang dur khrod kyi thal ba la sogs pa las dgug bya'i gzugs byas la gong ma bzhin rlung la gnas par bsams te /
ming bar du bcug nas bkug nas /
rkang pa g.yon pas mnan te /
gzugs brnyan gyi dpral bar ming bris /
snying gar sngags rdo rgyus kyis bris te gzhug la /
bskul ba dang ldan pa'i sngags bzla ba la sogs pa byas te bkug nas spyad par bya'o / /
de dang 'dra ba'i khro gnyer ma'i sngags dang don bstan pa'i phyir /
de nas bcom ldan 'das zhes pa la sogs pa smos te /
de la so sor rtog pa'i rnam pa nam mkha'i dam tshig 'byung ba la 'od dpag med kyi tshul gyis zhugs nas phyung ngo zhes so / /
dam tshig chen mo nyid khro gnyer ma ste de'i sngags 'di zhes so / /
rig pa 'di dang dam tshig ces pa cho ga 'di ste /
gang mtha' yas kyi rnam par gyur bas khro gnyer ma dang sbyor zhing sprul pa gong ma bzhin byas la dgug bya rnams bud med kyi thod pa la rlung la gnas pa'i gzugs kyi snying gar sngags bcug nas /
rdo rgyus kyis bris te bkug nas rkang pas mnan te /
bskul tshig dang ldan pa'i sngags bzlas na /
rgyan cha dang ldan pa rnams 'gugs par 'gyur ro / /
rdo rje sems dpa'i ting nge 'dzin kho nas dgug pa ni /
'gog pa rdo rje zhes pa rnams te /
gnyis su med pa'i rang bzhin du sbyor ba dang ldan pas 'gugs par bstan to / /
da ni sngags 'ba' zhig kho na bzlas pas 'grub par bstan pa ni /
yang na zhes pa rnams te /
gang gi skur bsgoms nas gang de'i sngags bzlas na 'grub par bstan to / /
drag po'i sbyor ba'i bsgrub bya'i khyad par ni rdo rje slob dpon smod pa dang zhes pa rnams so / /
phyogs bcu'i zhes pa la sogs pa ni gsod nus par bstan pa ste /
brjod par bya ba'i dngos po rnams rnam par thar pa'i sgo gsum dang ldan par bya'o / /
rang gi gnas su bsnyen pa la sogs pa byas nas khro bo'i dkyil 'khor du gang gyur pas /
khrag dang chu dang bshang gcis gsher ba'i gos bgos nas /
gang yin pa'i ling+ga rkang pas mnan te /
khro bo'i ngang can gyis de'i sngags brgya rtsa brgyad bzlas na nges par 'jig par 'gyur ro / /
phyi ma la yang de ltar sbyar ro / /
de dag gi gnas ni ma mo'i gnas zhes pa la sogs pa'o / /
da ni phur bu'i cho ga bstan pa'i phyir mi'i zhes pa la sogs pa smos te /
gshin rje gshed la sogs par gang gyur pas /
dur khrod kyi sol ba dang /
thal ba dang /
khre dang tsu tsi'i phub ma dang /
rang gi rkang rjes kyi rdul dang /
chu 'gram gnyis kyi sa la dri chen dang dri chus sbrus te /
gzugs brnyan byas la /
de'i snying gar dur khrod kyi ras ma la khro bo'i rdo rje rnon po bris te /
de'i bum pa na sngags kyi bar du bcug pa'i bsgrub bya'i ming du dug dang /
yungs mar dang /
tsha ba'i mar rnams kyis bris pa bcug ste /
bkug nas 'dug pa la rgyu rus pa las byas pa tshad sor brgyad pa la rang gi khro bo'i sngags brgya rtsa brgyad du bzlas shing ling+ga dgra'i sgo khar khyer te gdab par bya /
de nas de nyid kho nar sba bar bya'o / /
de nyid ni rdo rje rgya gram gyis kyang mnan par bya'o / /
shes dang mi shes spangs pa sangs rgyas bcom ldan 'das so / /
de yang zhes so / /
da ni bskrad pa'i las bstan pa'i phyir /
yang na zhes pa la sogs pa smos te /
de'i cho ga ni ya mAn+ta ka la sogs par gang gyur pas /
thod pa yon tan dang ldan pa la sngags kyi bar du bsgrub bya'i ming bcug nas /
rdo rgyus dang /
sol ba dang /
ldong ros dang /
ba blas bris te bkug nas gang ldan pas sngags brgya rtsa brgyad bzlas shing /
dgra'i sgo'am grong du bzhag na bskrad par 'gyur ro / /
las gzhan gsungs pa ta la'i zhes pa rnams te /
ta la'i lo ma'am gzhan gro ga'am /
ras sam shing shun nam /
shog shog la bsgrub bya'i gzugs bris te /
ming rus bar du bcug pa'i sngags bskul tshig dang ldan pa bris la bzlas pa la sogs pa bya zhing /
de nyid dgra'i khyim mam sgor sbas na /
'chi'am 'on te bskams par 'gyur bas /
de ltar bya zhes pa'i don to / /
da ni rigs kyi bye brag tshul gyis ni / /
rdo rje phur bus gdab par bya / /
zhes pas sku la sogs pa'i phur bus mngon spyod kyi las kyi sku gsung thugs kyi lha 'jig rten las 'das pa la gdab pa bstan pa'i phyir /
de nas zhes pa la sogs pa smos te /
de la sku la sogs pa nges par 'ching ba ni nges par gcig tu dbyer med pa ste /
de la rdo rje 'dzin pa'i tshul gyis zhugs nas thams cad gnon pa rdo rje khro bo rnams te /
de'i rdo rje phur bus sngags 'di phyung ngo zhes so / /
'di'i cho ga ni gang du gang gyur pas cho ga bzhin du gzugs brnyan byas te /
de'i snying gar ming rus sngags kyi bar du bcug pa bcug ste mi'i rus pa'am /
seng ldeng ngam /
lcags las byas pa'i phur bu smad gsal shing stod dgra bgegs lta bu'i gzugs bsams nas /
gang ldan pas oM g+ha g+ha g+hA ta ya zhes pa'i sngags bzlas shing gdab par bya'o / /
gdab pa'i tshul ni 'od 'phro 'khrug cing zhes pa la sogs pa ste /
thabs dang shes rab tu ldan pa'i rdo rje sems dpa'i rigs dang 'brel pa'i stobs po che'i phur bu bzhag la /
des thugs kyi rdo rje la cho ga ji lta ba bzhin gdab par bya'o / /
da ni snang mdzad kyi rigs dang 'brel pa'i gshin rje gshed kyi phur bus de'i sku'i rdo rje la cho ga ji lta ba bzhin gdab par bstan pa'i phyir /
rnam par snang mdzad ces pa'i tshig smos so / /
yang na 'dod chags zhes pa ni cho ga ji lta bas rta mgrin gyi phur bus rang gi gsung gi rdo rje la gdab par bya'o / /
gshin rje gshed ces pa gong gi snang mdzad kyi rigs dang 'brel pa nyid de /
des ni tshe dpag med dang 'brel pa'i rta mgrin kyang bsams na zhes bya bar shugs kyis mngon no / /
yang 'dir bdud rtsi 'khyil pa yis zhes pa /
sku'i rdo rje la sogs pa gong du gsungs pa rnams la bdud rtsi nyid kyi phur bus cho ga ji lta ba bzhin du gdab par bstan pa yin te /
de ni las thams cad pa'i bdag nyid yin pa nyid kyi phyir ro / /
de la bdag nyid chen po zhes pa /
thams cad bdag nyid gang yin pa'o / /
gdab pa'i tshul ni cho ga ji lta bas de'i gnas snying ga nas rkang pa'i mthar rdo rje phur bus gdab par bya'o / /
de ni gong du'ang sbyar bar bya'o zhes so / /
'dir gong 'og gi 'ang zhes pa dang /
kyang zhes pa'i sgra ni gdon mi za ba'i tshig ste /
gong ma'i rim pas gdug cing khro ba la sogs pa'i bsgrub bya'i ming 'og nas 'byung ba'i sngags kyi bar du bcug ste /
gzugs brnyan byas la gang yin pa bkug nas /
gshin rje gshed la sogs par gang gyur pas de'i phur bus ji lta ba bzhin gdab par bya'o zhes pa'i don to / /
da ni cho ga de dag gi gdab pa'i sngags bstan pa'i phyir de nas zhes pa la sogs pa smos te /
de la sku'i rnam par sprul pa zhes pa /
me long dang ldan pa'i rang gi las so / /
de mi phyed pa'i phyir /
rdo rje'i ting nge 'dzin la snang mdzad nyid kyi tshul gyis zhugs nas phyung ngo zhes 'brel to / /
de ltar gsung dang thugs kyi dam tshig la yang ji lta ba bzhin sbyar bar bya'o / /
de dag gi dam tshig gi gnod pa ni ting nge 'dzin gang dang ldan pas /
sngags 'di drag tu bzlas pa tsam gyis shes so / /
de dag gi cho ga ni rang rang gi phyag mtshan dang ldan pas bya ba ste sngon du byas so / /
de'i sdang ba dang 'chi ba ni bsam pa'i dbang po myos pa ni ma rig pa'o / /
e ma'o zhes pa la sogs pa ni /
de dag gi don la gtso bo nyid dgyes nas /
dam pa'i don gyis 'di skad gsungs so zhes so / /
e ma'o zhes pa'i tshig bzhi ni sku la sogs pa'i gnas dang /
rgyal ba'i sa bon dang /
rig ma'i pad+ma la gsal ba'i ngo bo dang /
de'i sprul pa'i cho ga la sogs pa rnams bstan te /
gsang bas gsal bar ma bshad do / /
le'u bcu bzhi pa'i don rdzogs so // //
da ni sku gsung thugs kyi bsgrub pa gsungs pa /
de nas zhes pa la sogs pa ste /
dang por gsang ba'i dbyings su rnam par snang mdzad du bsgoms nas /
rigs ngan pa mi dbye ste /
sme sha la sogs pa byin gyis brlab par byas te /
sbyor ba'i cho gas bsgrub par bya ba yin no / /
de yang gsang ba la dkyil 'khor rnams bkod de bsgom par bya'o / /
rdo rje sems dpa' bsgrub pa ni rdo rje zhes pa rnams te /
rdo rje sems dpar gang gyur pas btso blag mkhan la sogs pa'i gzungs byin gyis brlab zhes bsgrub par bya ba yin no / /
sbyor ba'i cho ga la gnas nas gsang ba'i don la 'jug par bya'o / /
de nas rdo rje chos kyi bsgrub pa ni rdo rje chos zhes pa'i tshig rnams te /
snang ba mtha' yas su gang gyur par byas pas /
gsang ba dbyings kyi dbus dag tu gar mkhan gyi bu mo la byin gyis brlab par byas te /
gsang ba'i cho gas bsgrub par bya ba la /
shin tu sbyor ba ldan pa yin no / /
gzhan yang des bsgrub pa ste /
bram ze zhes pa'i tshig gis mngon no / /
de dag gi yon tan ni skabs su gsungs pa rnams te /
go sla bas so / /
bsgrub pa'i dus ni skya rengs zhes pa la bya ste /
'di'i don ni 'di skad du gang bsgrub pa'i rnal 'byor pas /
rang gi gzugs kyi rgyan gyis brgyan la bsgrub pa'i dus su gsang ba la dkyil 'khor bsgoms te /
spro ba dang bsdu bas sbyor bas /
dbugs zhi bar bya ba gang yin pa gsang ba'i don no zhes bstan par 'gyur ro / /
dbang po gnyis ni zhes pa gang gi bsgrub pa nyid sbyor ba ste /
de'i cho ga shes pa nyid kyis sku la sogs pa'i sbyor ba gang rnams bsam par bya'o / /
de dag gi dus su bshang gci la sogs pa bza' bar bya ba kho na ste des dngos grub tu 'gyur ro / /
'dod dang thar pa'i zhes grags pa ni ston pa'i mtshan gyi khyad par te /
ltag 'og tu yang snyegs so / /
ya mAn+ta ka'i sngags dang cho gas dgug pa ni /
de nas zhes pa la sogs pa ste /
bskyed pa'am rdzogs pa la gnas pas dkyil 'khor gru gsum du /
khros pa'i dkyil 'khor rnams bsgoms te /
de la mchod pa dang dug la sogs pa bsreg par bya'o / /
bu mo la sogs pa gang dgug pa'i gzugs brnyan byas te /
ming rus snying gar glan te /
nyin gung la sogs par bkug nas /
sngags kyi bar du yang ming bcug nas stong bzlas te bsreg par bya'o / /
de'i yon tan dang skyon gsungs pa /
bskal pa zhes pa rnams so / /
yang na dur khrod ces pa rnams te /
bsgrub pa'i dus su sol ba las ming rus bcas te /
ma mo'i gnas la sogs par bdag la mi snyan par smra ba rnams cho ga bzhin du bsgrubs na 'dul bar 'gyur ro zhes te /
'di dag la sogs pa'i cho ga zhib tu ni ma bshad de /
bla ma'i gdams ngag las shes par bya'o / /
sngags shes pa yis zhes pa rnams ni rnal 'byor pa phyag na rdo rjer bsgoms pas /
dgra bgegs gang yang rung ba'i gzugs bris te dgug pa byas la /
lag tu tho ba thogs te brdungs pas shi bar bsgoms na de nyid gdon mi za'o / /
hUM zhes pa'i rnams phyag na rdo rje bskyed pa'i cho ga'o / /
bsad pa'i cho ga gzhan gsungs pa /
rdo rgyus zhes pa'i rnams te /
bdag bdud rtsi 'khyil pa la sogs par bsgoms nas /
rdo rgyus la sogs pas skyes pa bud med gang yin pa'i gzugs bris te /
rang gi lag tu sta re thogs nas ling+ga gtubs te /
mid pa bcad par bsgoms na 'grub gsungs pa'o / /
yang na mnan pa'i las kyis bsad pa gsungs pa /
las kyi zhes pa la sogs pa ste de'i don gong gi bsad pa'i las byas pa de dong gru gsum pa brkos te nang du gan rkyal du bcug la /
ri rab dang gling bzhis mnan te dbus su don yod grub pa bsgoms te /
sa la gnod mdzes kyi bro brdung bar bya zhes bstan pa yin no / /
yang gzhan gsungs pa dkyil 'khor zhes pa ste /
rlung la sogs pa'i cho ga ni bdag stobs po che'i phyag rgya bcas te /
de'i cho gas bsgrubs na sangs rgyas kyang gdon mi za na zhes so / /
phaT ces pa gsang ba'i don gsungs pa ste /
thabs dang shes rab gnyis su med par sbyor bas phaT kyis gsang ba'i pad+ma kha phye la sbyor ba'i cho gas gsang ba'i dbyings su snang mdzad la lha mo bzhis bskor bar bsgom par bya'o / /
mi bskyod pa'i skur bsgoms nas yum gyi pad+ma rgyas par byas nas gsang ba la sbyor ba'i cho gas hUM bsgoms te /
sku la sogs pa phab na yon tan thams cad bskyed pa'o / /
da ni thun mong gi bsgrub pa bstan pa'i phyir /
bzhin bzang zhes pa la sogs pa smos te /
gnas yid dang mthun par bskyed pa'am rdzogs pas rang nyid lha'i rnal 'byor du byas te /
gzugs byin gyis brlabs nas gsang ba la sogs pa sha lnga dang sbyar te sbyor ba'i cho ga ji lta bas lcags gsum gyis dkris te /
bsgrubs na mi snang ba 'grub pa kho na ste /
lcags gsum ni gser dang dngul dang zangs so / /
gzhan dag ni go sla bas ma bshad do / /
sku la sogs pa'i rigs kyis ni de nas zhes pa la sogs pa'o / /
e ma'o zhes pa bzhi ni ngo mtshar ba ste /
dang po ni spyi yin la /
gsum ni sku dang gsung dang thugs kyi dbang po las gang byed pa la rang gi rigs bsgom pa ni sangs rgyas zhes pa rnams te rang rang gi rim par bya ba yin no / /
de dag gi mjug bsdu ba ni bsam gtan zhes pa rnams te /
gong don nyid kyis shin tu sbyor ba'i ting nge 'dzin la dmigs pa'o / /
bsam gtan gyi cho ga yang gsungs pa /
de nas ston pa zhes pa la sogs pa'o / /
de la sngags bzlas zhes pa rdo rje bzlas pa dang bzhi ste /
gang bsgom pas bzlas pa'i sbyor ba la 'jug pa yin no / /
dbab pa'i cho ga gsungs pa /
dbab pa'i zhes pa la sogs pa ste /
tshangs pa dang brgya byin la sogs pa bskul ba dang /
bu mo dang khye'u mtshan dang ldan pa dbab pa ste /
dbab pa'i cho ga dang sngags 'og mas bskul ba yin la /
rgyas par bla ma las shes par bya'o / /
phebs pa'i yon tan ni 'gul ba dang ni zhes rgyas par smos so / /
gsad pa'i las kyi rgyal ba mchog gzhan gsungs pa /
de nas zhes pa la sogs pa ste /
rtse gcig ma gyur zhes pa ni dam pa'i don la rtse gcig par ma gyur pa'i gegs bsal ba'i phyir yang bsgral bar bya na gzhan lta ci smos pa'o / /
gdon mi za ba'i bka' bsgo ba ni thams cad la shes par bya'o / /
dgra'i gzugs brnyan byas nas ni zhes pa rang lha'i nga rgyal du byas te /
dur khrod rnams su dgra bgegs kyi gzugs brnyan byas te de la dgug cing bstims pa byas nas /
skra bshig gcer bur byung nas bsad pa'i las byas te /
nam phyed na dur khrod du song la drag po'i me sbar te /
khro bo gang yin pa'i sngags bzlas te bar du ming bcug la sbyin sreg gi cho ga byas na 'grub par 'gyur ro /
de las gzhan yang gsungs pa /
dkyil 'khor zhes pa rnams te /
bka' stsal to zhes pa'i bar du bsad pa'i las te /
ma mo'i gnas la sogs par rang gi lha gang yin pas khre dang cu tshe la sogs pa las dgra'i gzugs byas te ming rus snying gar glan te /
gang dgug pa'i cho ga byas la /
gtub pa dang gdab pa dang bsreg pa dang /
mnan pa dang dbang po nyams par bya ba la sogs pa gang yin pa'i cho ga ste /
ting 'dzin gtsor smos pas phyag mtshan la sogs pa gang gis bya ba bzhin 'grub pa ste /
cho ga ni bla ma'i man ngag las shes par bya'o / /
de la las phran tshegs kyi cho ga bstan pa'i phyir /
de nas zhes pa la sogs pa smos te /
gang klus zin pa rnams rang gi lhar bsgoms pas sbrul nag po chen po'i gzugs dur khrod kyi ras ma la rdo rgyus kyis bris te bsams la de'i lce steng du khaM bsams te /
de'i yang dbus na dug 'dug par bsams te /
khaM las me byung nas 'od du zhu na klu 'gul bar gdon mi za'o / /
yang na rang gi khong du haM bsams te de las me byung nas dug bzhu nas /
nus pa bdud rtsir gyur pa la zos na klu 'byin to / /
dug klus khyer bar bsams na yang 'grub bo / /
haM gi me la sogs pa de dag ni klu dug dang sbyar ba la sogs pa 'byin par byed pa'o / /
nad zhi bar bya ba'i thabs gsungs pa /
'bras dang phol mig ces pa la sogs pa ste /
pad+ma dkar po 'dab ma brgyad pa'i steng du /
oM AHhUM gang yang rung ba bsams te /
de zla ba bzhin du dri ma med pa 'od zer lnga ldan pa las spro bsdu'i sgo nas ye shes bdud rtsi'i chu rgyun rnams byung ste /
khong du 'thungs pas nad rnams sel te byang bar bsams na de bzhin du 'gyur ro / /
gdon gyis zin pa yin na de'i steng du dgug pa'i sbyor ba bya ste /
spre'u'am nya khyi ba dang khyi gu la sogs pa byung nas 'dug pa de brlag par bya'o / /
chos thams cad rmi lam dang mtshungs shing ngo bo nyid du gnas pa ni /
de nas zhes pa nas le'u rdzogs kyi bar du ste /
snang ba thams cad 'khrul pa yin la /
de'i rang bzhin chos kyi dbyings pas /
de sgrub pa'i ye shes bskyed pa gang yin pa'o / /
ngo bo nyid kyi sku ni chos dang chos can ma yin pa nam mkha' dang 'dra ba nyid de /
de'i phyir de skad ces bya'o / /
de nas nam mkha' la nam mkha' bsgom par bya'o / /
le'u bco lnga pa'i don rdzogs so // //
da ni le'u bcu drug pa gzugs brnyan sku dang gsung gi dkyil 'khor bstan pa'i phyir /
de nas zhes pa la sogs pa smos te /
de la sku'i dkyil 'khor gsungs pa /
khru ni zhes pa rnams te /
re zhig tshad mchog tu gsungs pa yin la /
spyir med pa kho na ste /
'di'i dbus su rnam par snang mdzad cho ga ji lta bas bri bar bya ba yin no / /
rdo rje mchog ces pa /
dkyil 'khor gyi lha rdzogs pa'o / /
khro bo rnams sgo nyid du ste /
lha'i rnal 'byor du byas nas /
thun mong ma yin pa'i mchod pa rnam lnga dang /
bdud rtsi dang /
byang chub sems kyi mchod pa dang nang gi mchod pa rnams dbul bar bya'o / /
yang gsung gi dkyil 'khor gsungs pa /
de nas zhes pa rnams te /
sku dang gsung gi khyad par ni gtso bor gang gyur pa nyid kyis so / /
dkyil 'khor khru ni zhes pa rnams te /
de'i dbus su rdo rje chos bsgom par bya'o / /
'dir yang dkyil 'khor rdzogs par bsgoms te /
mchod pa la sogs pa gong ma bzhin bya'o / /
'og nas rdo rje 'dzin pa zhes pa'i tshigs su bcad pa gcig gsungs pa ni /
gang yang rung ba'i dkyil 'khor te /
de bsgrub par bya ba'i don to / /
bsgrub pa ni lhar gyur pas de'i gsang ba la 'jug pa yin no / /
gong gi dkyil 'khor de dag gi thig dang tshon la sogs pa'i rim pa ni de nas zhes pa la sogs pa'o / /
oM AHhUM zhes pas byin gyis brlab par bya ste /
bdag nyid bdag po'i phyag rgyar bsgoms te /
thig tshon la 'od zer gyi lcags kyos drangs pa'i dkyil 'khor rnams thim nas /
ye shes su gyur par bya ba yin no / /
thig gi cho ga la sogs pa bsgrub pa la brtson par bya ba kho na yin no / /
sngags kyi sems pas mi bya ba ni gang gsang ba la 'jug pas /
dkyil 'khor gyi rim pa spang bar bya ba yin no / /
rnam par brtag ces pa dang /
dbab par bya zhes pa rnams ni byin gyis brlab pa ste /
ye shes lnga'i rang bzhin thig tshon la yig 'bru bsams la /
de'i 'od zer gyis sku la sogs pa gang yin pa bkug ste thim pa ni byin gyis brlab pa'o / /
de la tsan+dan zhes pa /
rak+ta la sogs pa'i khu ba ni sa bon te byug par bya ba yin no / /
snang mdzad bsgoms nas zhes pa /
bdag nyid bdag po'i phyag rgyar bsgoms nas /
slob ma las kyi rdo rje ste de la byin gyis brlab pa byas te gtad par bya'o / /
tshon rtsi ni brlab par byas te /
yang na nyi shu rtsa lngar phye la dgod pa'i rim pa la 'jug par bya'o /
sbyin sreg bya zhes pa /
phyi nang gsang ba gsum ste /
gang bya ba las bzhi dbyibs dang kha dog la sogs pa ma 'dres pa byas te /
dang por sngon du btang ba'i cho ga rdzogs par bya ste /
las rlung yab kyis me bus la /
sku gsung thugs kyi yi ges sbyangs te /
bud shing dam tshig gi me lhar bskyed nas /
zhal du gyur pa'i ye shes kyi me lha spyan drangs te /
las bzhi'i mchod par rab tu sbyin pa'o / /
de'i gdams ngag ni bla ma las shes par bya'o / /
da ni dbang bskur ba'i cho ga gsungs pa /
de la 'di ni zhes pa rnams te /
sangs rgyas kun gyi zhes pa /
rten gsang ba'i dbus su bskyed pa'i rim pas /
dkyil 'khor gsal bar byas nas /
sil snyan spos sprin rnams ni mchod pa ste /
ye shes kyi dkyil 'khor la phul nas gnyis su med par byas te /
dbang bskur bar bya'o / /
bum pa zhes pa dang por bum pa'i dbang ste /
khrus dag par byas la snang mdzad du gnas par byas pa ni rdo rje snang mdzad ces te /
de la ye shes kyi chu yis gang ba'i bum pa dang /
sogs kyi sgras dbu rgyan la sogs pas dbang bskur bas /
mi bskyod pa dang rin chen 'byung ldan la sogs par gyur pa la mchod pa rdzogs par byas te /
don byed par bya'o / /
gsol ba gdab pa'i tshig ni /
sangs rgyas byang chub rdo rje la / /
zhes pa rnams te /
sgo gsal bas ma bris so / /
gsang ba'i dbang gsungs pa /
sngags kyis bskul ba zhes pa rnams te /
khu bas zhes pa byang chub kyi sems te /
bshang ba la sogs pa'i sa bon cho ga ji lta bas phab ste /
slob ma snang mdzad bsgoms nas btung bar bya'o / /
de'i dus su sha lnga yang bza' ba kho na ste /
des 'grub par gsungs so / /
dngos grub ni mchog thun mong nyid 'grub pa ste /
gang la bya ba nyid de lta yin no / /
da ni shes rab ye shes kyi don gsungs pa /
rnam pa 'di bzhi zhes pa rnams te /
slob ma nyid sangs rgyas gzugs su byas te /
rig ma byin gyis brlabs nas rdo rje can la gtad de /
gsang ba'i don smras la /
gnyis su med par bya'o / /
bzhi pa'i don ni bla ma'i gdams ngag las shes par bya'o / /
lta ba dang spyod par ldan pas gsang ba 'jug pa ni /
glang po sha zhes pa la sogs pa'o / /
grub pa nyid gang zhe na /
mi snang zhes rgyas par smos so / /
bsgrub pa'i rdzas ni /
bshang gci la sogs pa'o / /
hriHni de sbyang ba'i cho ga ji lta bas so / /
A khaM thA zhes pa ni sku gsung thugs su gang gyur pas gsang ba'i pad+ma la rim pa dang rim pa ma yin pas gsang ba bzhag pa yin no /
gsang ba nyid sku'i rdo rje la sogs pa la yang gzhag pa kho na ste /
sdud pa dang gtong ba'i dbang gis zhi bar bya ba nyid yin no / /
rang rigs kyi lhar gyur pas bskul ba ni /
nyi ma'i dkyil 'khor dbus gnas par / /
zhes pa rnams te /
snying po dang 'od zer gyi lcags kyos khams gsum dang srid gsum gang yin pa dgug pa'o / /
de bsgrub pa'i gsang ba'i gnas kyang nyams dga'i zhes pa ste /
zla bas zhes pa 'grub pa'i dus gsungs so / /
ri rab ces pa yon tan te /
brjod kyis mi lang ba'i 'khor rnams dang lhan cig par skye ba 'grub bo / /
mngag gzhug pas zhes pa bskul ba ste /
'od zer gyi lha mos gang dgug pa khugs pa kho na ste /
rang gi sku nyid kyis ni ma yin no / /
dam tshig bskul ba la sogs pa bzhi ni rim pa bzhin du gnas pa yin te /
rigs kyi dkyil 'khor gang yin pa bsgoms te /
'od zer gyis dkyil 'khor bskul ba dang /
ye shes de gsang ba'i gnas su 'phen pa dang /
de'i sgra dang /
gsang ba la dmigs pa'o / /
de'i tshe sku la sogs pa'i 'od zer gyis 'jig rten du don byas te bsdu ba'i rim pas /
gong bu la thim ste de nyid rmad du byung ba'i gzugs so / /
dgug cing dbang du bya ba ni sangs rgyas rdo rje sems dpa' la sogs pa ste /
rdo rje sems dpa' 'am /
stobs po che'i skur bsgoms la dbu rgyan la sogs pa'i don dang ldan par byas te /
dang por skrag par byas te dgug pa'i cho ga gang yin pas so / /
sangs rgyas mchog ces pa ni rang gi lhar gang byas pas gnas rnams su /
sku gsung thugs kyi yi ge bkod nas /
de'i spro bsdu'i sbyor bas sku'i rdo rje la sogs pa bsgrub pa ste /
gang yin pa'i cho gas 'grub pa kho na'o / /
kha zas kyi ting nge 'dzin ni bkres skom zhes pa rnams te /
lha'i gzugs su gang sbyor bas kha zas bdud rtsir gang gyur pa /
oM la sogs pa kha dang lce dang mgul la bsams te /
bza' ba'i sbyor bas zos na rdo rje gsum dag 'thob par 'gyur ro / /
btsun mo dam pa'i mchog dgug pa ni de nas zhes pa la sogs pa'o / /
de la sangs rgyas dkyil 'khor nyid rdo rje 'dzin pa ste /
nam mkha'i dbus su gzhal yas khang brtsegs pa la bsgom par bya'o / /
des gang dgug pa rgyan rnams rdzogs shing ser la 'gying bag tu 'dug pa ral pa'i dbu rgyan can dgug pa'i cho gas so / /
bkug la brtsam par bya ba ni spyad par bya ba'i tha tshig go /
tsun da dgug pa gsungs pa de nas zhes pa rnams te /
gdan nyi ma'i gzhal yas khang brtsegs pa la bsams te /
der sangs rgyas kyi dkyil 'khor bsgoms te /
dgug pa'i cho gas bud med rgyan dang ldan pa kha dog dkar mo bsam par byas te gsang ba la 'jug go / /
yang nor lha bsgrub pa gsungs pa /
de nas dzaM zhes pa ste /
sangs rgyas nam mkha'i dbyings su bsam pa gong ma bzhin byas la gzugs brnyan la dgug pa byas te /
mdun du dmigs te /
gnod sbyin gyi gzugs 'dzin pa ral ba'i dbu rgyan can rgyan thams cad rdzogs pa de sangs rgyas lnga'i cho gas gnas lnga dag tu bsgom par bya'o / /
dbu la brtag pa byas te mchod pa rdzogs par byas nas ci 'dod pa nod par bya'o / /
'on kyang mnyes shing 'grub par gsungs so / /
de'i gnod sbyin mo bsgrub pa ni de nas zhes pa rnams te /
gsang ba'i gnas su dkyil 'khor bsgoms nas /
gang bsgrub pa de gong ma'i cho gas so / /
rgyas par ma bshad de bla ma'i rim pa las shes par bya'o / /
gzhan yang dngos grub phra mo gsungs pa /
de nas zhes pa ste /
gzhal yas khang brtsegs pa la snang mdzad kyi dkyil 'khor bsgoms te /
mi snang ba bsgrub na gser 'od dang 'dra ba'am 'jam dpal 'od dang 'dra bar 'gyur ro zhes so / /
bsgrub pa thams cad ni sngon du btang ba rdzogs nas rdzas dang ri mo dang gzugs brnyan la brten te gang bsgrub pa'i cho gas brtag pa byas na /
'grub pa la gdon mi za ba kho na yin no // //
da ni rig pa'i rtul zhugs kyi dbang bstan pa'i phyir /
de nas zhes pa la sogs pa smos te /
de la gong ma'i rim pas sangs rgyas gnas khang dang dkyil 'khor gsal bar byas te /
dbang gi rim pas bsgrubs la /
'dir thor tshugs zhes pa /
gzungs kyi dbu rgyan la sogs pa ste /
lo grangs la sogs pa'i mtshan dang ldan pa de rgyan gyis brgyan la /
de la rig pa'i brtul zhugs bya ba ste gsal bar ni ma bris so / /
de'i gsang ba'i rol ba bya ba dang /
sngags kyi rgyud ces te dam tshig la sogs pa bsgrags pa'o / /
de gang la zhe na /
btsun mo dag la ste /
rig ma bsten nas dbang nod pa gang yin pa'o / /
de'i dus su don rig pas brtul zhugs byed pa ni rig pa'i brtul zhugs zhes te /
bshang gci dang bza' ba'i sbyor ba rnams dang /
nor rnams rku ba la sogs pa bya ba kho na yin te /
la la dag dgongs pas bshad par bya'o / /
le'u bcu drug pa'i don rdzogs so // //
de ltar bdag dbang gsum dang ldan pa'i sgo nas /
gzhan gyi don du bzhi pa dang bcu drug pa'i ri mo'i dkyil 'khor la brten nas /
'jig rten dang 'jig rten las 'das pa'i don mthar phyin par bya ba dang /
bskul ba'i bdag nyid dang /
gdams pa gnang ba la sogs pa gsungs pa de nas zhes pa la sogs pa ste /
de la mi bskyod ces pa lnga ni dkyil 'khor gyi bdag po la 'khor gyi rigs lnga ye shes lnga'i sgo nas bstod pa'o / /
bstod pa'i gsung nyid kyang sgra mthar stong ste /
de'i don gsungs pa /
de nas zhes pa dang /
e ma'o zhes pa'i tshig bzhi'o / /
dam tshig bzhi bsrung ba ni /
de nas zhes pa rnams te rang lha nye bar gyur pas dam tshig bzhi bsrung ba ni /
sha chen la sogs pa ste /
sha chen gyi dam tshig dang bshang gci'i dam tshig dang /
khrag dang khu ba'i dam tshig dang /
sku gsung thugs kyi dam tshig ste sku gsung thugs su gang sbyor bas gong gi sbyor ba kun spyad par bya ba yin no / /
gzhan rang sangs rgyas kyi dam tshig ni de nas zhes pa dang /
rang sangs rgyas kyi dam tshig ces pa ste /
de dag lus kyis ston pa ni gsung la mi brten pa ste /
rang gi lus kyi rdzu 'phrul dang /
spyod pa'i khyad par dang sku'i dam tshig la gnas pas mthar phyin par bya'o / /
nyan thos kyi dam tshig ni de nas zhes pa dang /
dge ba bcu zhes pa ste /
de yang 'dir dgag pa ste /
mos pa chung ngu'i dam tshig mthar phyin pa'o / /
'jig rten pa'i dam tshig gsungs pa /
de nas zhes pa la sogs pa ste /
dam tshig 'di dag ni rang rang gi spyod pa'i khyad par te /
rnal 'byor pa rnams kyis gsang ba bsgrub pa na /
rang rang gi dam tshig sbyin pa ste /
'on kyang phan pa sgrub pa nyid de ci dgar 'grub po / /
sngags kyi bdag po'i dam tshig ni 'di yang yin te /
sangs rgyas dang byang chub sems dpa' dang /
rang rgyal ba dang /
nyan thos la gang sku gsung thugs su sbyor bas phyag bya ba ma yin te /
de nyes par 'gyur ba'i phyir ro / /
gal te na de dag gi skra mtshams su rang gi lha gzhag pa yin no / /
sngags pa de nyid kyang bsam gtan kho na la 'jug pa yin te /
lus dang ngag dang sems kyi spyod pa rnams thabs du mas dgag pa yin no / /
gang dkyil 'khor de nyid shes shing bsnyen pa la sogs pa dang ldan pas dus gsum gyi bde bar gshegs pa la zhing khams bshang gci la sogs pas bkang ste /
rgyas par dbul ba ni de nas phyag na rdo rje zhes pa rnams so / /
dam tshig 'di dag ni bdag dang gzhan la phan pa'i phyir bshad kyi gcig kho na'i don du ni ma yin no / /
de nas rgyas par zhus pa dang /
lan gsungs pa ni de nas yang zhes gsungs pa'o / /
de la dang por cang mi gsung bar bzhugs pa zhus pa ste /
lan 'og nas gsungs so / /
de nas 'jam dpal zhes pa la sogs pa ni rang rang gi mjal stangs zhus pa ste /
sku gsung thugs kyi don nyid brtag par dka' ba'i phyir ro / /
de'i lan ni de nas bcom ldan 'das zhes pa la mngon no / /
de nas bcom ldan 'das zhes rgyas par gsungs pa ni snying po don bsdus pa'i dkyil 'khor zhus pa dang /
de'i lan gsungs pa ste /
sku gsung thugs kyi dkyil 'khor du gang gyur pas /
de bzhin gshegs pa'i ye shes kyi gsang ba la brtag par bya ba yin no / /
slob dpon la ji ltar blta ba ni /
de nas yang byang chub sems dpa' byams pas zhes pa rnams te /
de bzhin gshegs pa rnams kyang bdag cag gi pha'o ma'o snyam du 'dzin cing /
de bzhin gshegs pa'i bsod nams kyi phung po bas kyang slob dpon gyi ba spu'i bu ga gcig 'phags so zhes te /
don gyi ngo bo nyid du tha mi dad pa'i phyir ro / /
sku gsung thugs kyi dngos grub bla ma de nyid la gnas par gsungs pa /
de nas byang chub sems dpa' de dag gis zhes pa rnams te /
slob dpon la nod par gsungs so /
lus ngag sems gang la gnas pa yang /
byang chub sems dpa' rnams kyis gsol ba zhes pa ste /
slob dpon nyid byang chub sems dpa' tha mi dad cing gsang ba'i bdag nyid ldan pas de skad ces bya'o / /
de nas yang zhes pa la sogs pa ni rdo rje 'dzin gyi dkyil 'khor zhus pa ste /
rten gyi dkyil 'khor la rdo rje 'dzin pa'i dkyil 'khor cho ga bzhin du bsams te /
ye shes kyi dkyil 'khor mdun du dmigs la mchod pa rnams rdzogs par byas te /
rang gi sku la sogs pa'i rdo rje la dbang bskur ba ni bde bar gshegs pa rnams kyi ye shes kyi rang bzhin te /
dbab par bya zhes te bskur ba'i tha tshig go / /
de'i sbyor ba la dbab pa dang /
kha zas kyi ting nge 'dzin dang /
mchod pa'i bye brag dang /
sbyor ba'i cho ga dang drag shul gyi bya ba dang /
bdud rtsi btung ba dang /
de'i bsam gtan la gnas na bsod nams kyi tshogs mi bya ba dang /
dug 'byin cing gnon pa dang lus ngag sems bsrung ba'i cho ga dang /
ma mo la sogs pa'i gnas su rdo rje a dza na sgrub pa'i thabs dang /
'bras bu rnams gsungs pa ste /
de dag gi cho ga ni bla ma'i man ngag las shes par bya'o / /
gsang ba'i yi ge gsungs pa /
de nas bcom ldan 'das zhes pa nas /
cang mi smra bar gyur to zhes pa'i bar du ste /
yi ge ni sku gsung thugs kyi yi ge ste /
byang chub sems dpas ni rtogs par dka' bar ma zad /
de bzhin gshegs pas kyang rtogs par dka' ste /
yi ge de nyid ma thos par mngon par 'tshang mi rgya'o / /
de ci'i phyir zhe na /
yi ge ni chos kyi de bzhin nyid dang /
gsang ba'i dkyil 'khor rnams te /
chos dang bsod nams kyi rgyu 'grub pa'i phyir ro / /
de nas bcom ldan 'das zhes gsungs pa bzhi ni lha mo bzhi'i dbyangs kyis bskul ba ste /
chos kyi sku gang yin pas 'gro ba la snang ba ma yin pas /
de'i phyir dgyes pa'i bstod pas gzugs kyi skur bskul bar mdzad de /
'dod chags kyi rjes su byang chub chud pa nyid de /
de'i don gsungs pa yin no / /
de nas bcom ldan 'das phyag na rdo rjes zhes pa nas /
'dug go zhes pa'i bar rnams ni yongs su gtang ba ste /
de yang sangs rgyas kyi bka' yun ring gnas shing phan gdags pa'i phyir /
skal ba mchis pa'i phyir zhes de bzhin gshegs pa thams cad dang byang chub sems dpa' rnams la bos nas spyir gtad pa dang /
sdud pa po rdo rje chos la dmigs kyis gtad pa'o / /
dbang bskur nas de bzhin bgyi'o / /
zhes khas blangs te /
shes pa'i rgyud la gnas nas /
yongs su chub par byas so / /
cang mi gsung ba ni gong gi bdag nyid rnams de'i rang bzhin te /
de dang de nyid du 'brel pas de skad ces bya ste /
ci yang ma yin pa nyid dang ldan pas gsang ba'i don la zhugs pa ste /
mnyam pa nyid du lhun gyis grub par sbyor ba'o / /
le'u bcu bdun pa'i don rdzogs so // //
brjod par bya ba'i rgyud 'di yi / /
dgongs pa nye bar len pa'i 'grel / /
rdo rje bzhad pa'i slob dpon gyis / /
sems can ye shes bskyed phyir te / /
'di brtsams pa las byung ba yis / /
dge ba dri med gang yin pa / /
yang dag slob ma dri med dang / /
sems can kun gyis thob par shog /
rgyud kyi rgyal po dpal gsang ba 'dus pa'i dgongs pa thams cad nye bar len pa'i 'grel pa rdzogs so // //
rgya gar gyi mkhan po dz+nyA na gar+b+ha dang /
bod kyi lo tsA ba bai ro tsa nas bsgyur cing gtan la phab pa / /
