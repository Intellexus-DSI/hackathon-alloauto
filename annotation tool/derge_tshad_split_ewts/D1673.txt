@## / /
rgya gar skad du /
shrI badzra he ru ka nA ma no pi ka /
bod skad du /
dpal he ru ka zhes bya ba'i sgrub thabs /
dkon mchog gsum la phyag 'tshal lo / /
dngos dang dngos med rtog bral zhing / /
thugs rje mdzad pa sna tshogs snang / /
thabs mkhas khro ston rgyal ba'i sku / /
ma lus 'jigs la phyag 'tshal te / /
mkha' 'gro sgyu ma'i rjes 'gro ba / /
de nyid sgrub thabs cho gar bcas / /
rnal 'byor 'dod pa'i bde skyed don / /
cung zad 'jug pa'i don phyir bshad / /
theg mchog bla ma bzang las byung / /
yon tan stobs sogs kun nas mdzes / /
rab tu sbyangs pa'i rnal 'byor mchog /
'dod pa'i lha la dad mos 'dud / /
tshul khrims brtul zhugs la sogs kyi / /
thabs mkhas yan lag rnam spyad pas / /
de nas goms byed las rdzogs te / /
kun du 'khor lo mthar phyin 'gyur / /
byams sogs tshad med bzhi rnams kyis / /
'gro rnams thams cad nye bar gzung / /
shin tu dag pa'i gnas nyid du / /
bde ba'i stan la legs par gnas / /
yang dag dkyil 'khor bzang po nyid / /
yang dag khrus kyi cho ga dang / /
yang dag mchod rgyan gtor mar bcas / /
yang dag phyag rgya sngags sogs ldan / /
thams cad yul kun rnam dag pa'i / /
byang chub sems nyid brtan pa las / /
thugs rje nyi ma'i mtha' yas zer / /
thams cad yul kun khyab par gsal / /
yi ge hUM gi 'phro 'du las / /
srung ba'i 'khor lo rgya chen po / /
'khor lo me 'od mtshon cha'i phreng / /
khro tshogs sprul bcas tshom rngam tshogs / /
phyogs bcur bstan par bya ba'i phyir / /
hUM bzhi'i phyag rgya sngags kyis bsrung / /
rigs kyi yi ge mtshan mar bcas / /
phra mo'i skur gsal 'phro 'du yis / /
sangs rgyas thams cad bsdu byas te / /
gtum rngam khros pa'i cha lugs can / /
thams cad gcig tu sbyor ba'i mthus / /
dam tshig rgyal po he ru ka /
zhal gcig phyag gnyis mthing ga'i mdangs / /
'od 'bar dur khrod rgyan gyis brjid / /
khro rtags mtshan ma kun rdzogs shing / /
nyams dgu'i rngam brjid tshul dang bcas / /
spyan dmar mche gtsigs khro gnyer can / /
g.yas pa rdo rje rtse lnga gdengs / /
g.yon pa snod bcud kha T+wAM bcas / /
klu rgyal brgyad kyis nyer mdzes shing / /
spu rnams rdo rje 'od 'bar ba / /
khro bo'i dkyil 'khor phyogs bcur spro / /
rdo rje phreng ba phyag rgya lnga / /
rigs kyi dbu rgyan sems dpar bcas / /
gnas gsum 'od gsal dag byed pa'i / /
dkyil 'khor la gnas sku gsung thugs / /
phyogs bcur spro zhing bsdus pa'i mthus / /
byin brlabs gnas gsum brtan par 'gyur / /
snying ga'i 'od zer rgya chen pos / /
rigs kyi khro bo kun bsdus te / /
rang gi gnas su brtan byas nas / /
'dod pa'i dngos grub gsol ba gdab / /
phyi nang mchod pa sna tshogs kun / /
rgya chen spro zhing dag par dbul / /
tshad med bzhi yi phyag rgya yis / /
sku gsung thugs su sbyor bar bya / /
ting 'dzin sems dpa'i mtshan ma la / /
sngags kyi 'khor lo spro zhing bsdu / /
oM shrI he ru ka hI swA hA /
mar me'i phreng ba 'khor ba'i tshul / /
yan lag rdzogs pa'i ting 'dzin gyis / /
dngos grub mtshan ma kun ston cing / /
yang dag byang chub brtan par 'gyur / /
thams cad nam mkha'i mtshan nyid de / /
nam mkha' la yang mtshan nyid med / /
khams gsum dag ni ma lus pa / /
thams cad sgyu ma lta bu ste / /
ji ltar sgyu ma thams cad du / /
mthong ba dag ni reg par 'gyur / /
dmigs su yod pa ma yin te / /
de bzhin 'gro ba kun gyi tshul / /
bud med la sogs rin chen mchog /
mkha' las dngos grub thams cad spyod / /
dngos po med par bdag sbyor bas / /
nam mkha' kun dang mnyam par sbyor / /
mkha' 'gro sgyu ma bde ba'i mchog /
shin tu bstan pas 'grub par 'gyur / /
spyod lam kun du ma nyams par / /
rnal 'byor yang dag ting 'dzin gnas / /
rnam pa mang po'i yul can kun / /
thabs dang shes rab rol mo'i tshogs / /
bza' btung dag pa'i ting 'dzin gyis / /
dkyil 'khor thams cad tshim 'gyur cing / /
bsod nams ye shes tshogs chen la / /
'gro rnams dag par nye bar sbyor / /
kun du cha lugs chu zla bzhin / /
ma gos chags pa med pa'i rgyal / /
thams cad chos rnams blang dor med / /
bya ba'i lam rdzogs mthar phyin 'gyur / /
tshe 'dir yon tan chos kun dang / /
rig 'dzin go 'phang mngon par brnyes / /
thams cad sbyor ba'i rgyud chen po / /
de nyid nges par bstan pa'i don / /
phyag rgya gcig pa'i sgrub thabs mchog /
yang dag rdzogs pa'i tshul gyis 'jug /
legs par bsdus pa'i bsod nams kyis / /
khams gsum thams cad bcom ldan 'das / /
stobs mchog dpal ldan he ru kar / /
yang dag nyid du grol gyur cig /
dpal he ru ka zhes bya ba'i sgrub thabs slob dpon chen po thu bo ra dza ha stis mdzad pa rdzogs so // //
