@## / /
rgya gar skad du /
ma hA yA na lak+Sha na sa muts+tsa ya /
bod skad du /
theg pa chen po'i mtshan nyid kun las bsdus pa zhes bya ba /
dpal rdo rje sems dpa' la phyag 'tshal lo / /
byang chub yang dag sems bskyed pa'i / /
byams pa chen po'i sbyor ba ste / /
chos rnams thams cad bdag med pa'i / /
zhes bya ye shes mngon par brjod / /
ces te de ltar na chos thams cad gang zhe na /
'di lta ste /
phung po dang /
khams dang /
skye mched dang /
rten cing 'brel par 'byung ba dang /
pha rol tu phyin pa dang /
sa dang /
stong pa nyid dang /
byang chub kyi phyogs kyi chos dang /
bden pa dang /
bsam gtan dang /
tshad med pa dang /
gzugs med pa'i snyoms par 'jug pa dang /
rnam par thar pa dang /
sngon gyi gnas kyi rjes su mnyam par gzhag pa dang /
rnam par thar pa'i sgo dang /
mngon par shes pa dang /
mnyam gzhag dang /
'dzin pa dang /
stobs dang /
stobs bcu dang /
mi 'jigs pa bzhi dang /
so so yang dag par rig pa bzhi dang /
byams pa chen po dang /
snying rje chen po dang /
phyir mi ldog pa'i sangs rgyas dang /
chos dang /
dge sbyong gi 'bras bu dang /
rnam pa thams cad mkhyen pa nyid dang /
de bzhin nyid dang /
yang dag pa'i mtha' dang /
mtshan ma med pa dang /
don dam pa chos kyi dbyings shes pa'o / /
de ltar phung po ni ci zhe na /
skye mched ni gang /
khams ni gang /
ji ltar nges pa mtshan nyid ji lta yin te /
phung po lnga ni gzugs dang /
tshor ba dang /
'du shes dang /
'du byed dang /
rnam par shes pa dang /
de ltar gzugs ni dbang po lnga mig la sogs pa dang /
yul lnga'o / /
gzugs la sogs pa'o / /
de ltar mig gi rnam par shes pa la brten nas /
sa la sogs pa rab tu dang ba ste /
mig gi dbang po'o / /
de ltar rna ba'i dbang po la brten nas rna ba'i rnam par shes pa'o / /
sna'i dbang po la brten nas sna'i rnam par shes pa'o / /
lce'i dbang po la brten nas lce'i rnam par shes pa'o / /
lus kyi dbang po la brten nas lus kyi rnam par shes pa'o / /
gzugs ni gnyis te kha dog dang dbyibs so / /
kha dog ni sngon po la sogs pa'o / /
yang dag par gnas pa ni gru bzhi la sogs pa'o / /
sgra dang yid kyi shes pa ni yid shes kyi dbus kyi dbye bas gnyis te /
de ltar dri dang ro dang reg pa dang skyur ba'i dbye bas bcu drug go / /
rig pa bcu gcig 'di lta ste /
sra ba dang /
snyi ba dang /
dro ba dang /
grang ba dang /
btang snyoms dang /
lci ba dang /
yang ba dang /
'jam pa dang /
rtsub pa dang /
bkres pa dang /
skom pa'o / /
bden pa yang dag par bsdus pa'o / /
yid kyi shes pa'i dbye bas gsum ste /
de ltar gang zhig gi 'byung ba mig gi don byed pa dang khams rtogs pa dang /
snang ba'i sa'i dbye ba dang 'das pa la sogs pa'i dbye ba mtha' yas pa'i rab tu byed pa yang dag par bsdus pa gzugs kyi phung po zhes bya ba'i khyab pa bstan te /
gzugs kyi mthar dbyu gu lta bu 'dul ba zhes pa'o / /
tshor ba'i phung po la gsum ste /
gnyis kyis nus pas bde ba dang sdug bsngal dang btang snyoms so / /
mig gi don byed pa'i rgyun gyi dbye bas rab tu byed pa drug pa ste /
de ltar dbye ba bco brgyad 'byung ngo / /
de ltar sems kyi dbyings rtogs pas gang zhig shin tu dbye bas mtha' yas pa'i rab tu byed pa la mngon par yang dag par bsdus pa tshor ba'i phung po zhes shes rab thob pa'o / /
'du shes kyi phung po'i shes pa drug ste /
mig gi don byed pa la brten pa'i dbye bas bden pa'i rgyu mtshan gzung ba'i mtshan nyid do / /
de ltar rgyu mtshan gyi gzugs kyi rnam gzhag gis dbye ba la brten pa de ltar brtags pa'o / /
brjod pa dang brjod pa ma yin pa'i rnam pa'i gzugs dang tshor ba la sogs pas yang dag pa'i phung po'i yul chos kyi bdag nyid dang /
nyan pa lta bu'i 'du shes dang khams kyi dbye ba mtha' yas pa'i rab tu byed pa'i 'du shes kyi phung po'i phyi rol du'o / /
'du byed kyi phung po ji srid du sems yongs su zhi ba rnams dang /
dang ba'i mtshan nyid dang /
'dod chags dang zhe sdang dang gti mug gi dbang gis nyon mongs pa'i rab tu byed pa'o / /
mig gi don byed pa la rab tu brten pa rab tu rgyas pa'i sems kyi bslab pa dang chos kyi sems kyis mngon par 'du byed pa'i mtshan nyid rnam grangs las 'das pa lta bu'o / /
khams kyi dbye ba yang dag par bsdus pa 'du byed kyi phung po zhes khyab pa bstan to / /
rnam par shes pa'i phung po ni /
mngon shes drug gis sku dang mig gi don byed pa la brten pa'i dbye ba ste /
gzugs kyi mtshan nyid dang /
rnam par shes pa'i mtshan nyid lta bu'i dbye ba dang mi dge bar lung ma bstan pa'i dbye ba mtha' yas pa'i rab tu byed pa la mos pas mngon par yang dag par bsdus pa'i rnam par shes pa'i phung po zhes khyab pa'i yul bstan to / /
skye ba'i skye mched bcu gnyis te /
de ltar mngon shes drug gi bdag nyid ni /
mig dang rna ba dang sna dang lce dang lus dang yid do / /
de ltar sems rnam par shes pa'i rgyu rnam par shes pa 'di'o / /
phyi rol drug ni /
gzugs dang /
sgra dang /
dri dang /
ro dang /
reg bya dang /
chos so / /
sems bden pa dang bcas pa chos thams cad de /
yid kyi rnam par shes par song ba'i 'das pa dang /
ma 'ongs pa la sogs pa bzhin no / /
khyad par gyi dngos po mig la sogs pa lnga dang /
yul lnga zhes bya'o / /
khams bco brgyad dang /
skye mched bcu gnyis 'di rnams so / /
mig gi rnam par shes pa don byed pa la sogs pa drug dang /
reg pa drug ste /
mig gi reg pa brjod pa'i yid dang /
yang dag par reg pa'o / /
bden pa'i gzugs dang /
rnam par shes pa snod dang /
lhan cig dbus su gnas pa'i rgyu mtshan bum pa'i mtshan nyid kyi ngos la mig gi don byed par rtogs pa'i dga' ba gsum gyi dbye ba skyed par byed pa'o / /
tshor ba mig gi don byed pa yang dag par reg pa'i skye ba drug ste /
de ltar yang mngon sum gyi bde ba dang sdug bsngal gyi dbye bas bco brgyad 'byung ste /
slar yang sa dang chu dang me dang rlung dang nam mkha' dang /
rnam par shes pa'i mtshan nyid drug rnams so / /
rten cing 'brel par 'byung ba'i yan lag bcu gnyis ni /
de ltar yang ma rig pa'i yan lag bden pa'i sems kyi rang bzhin las kyi 'bras bu yang dag par 'byung ngo / /
bdag dang gzhan 'byung ba dang /
phung po rnams la dmigs pa ste /
chags pa ster ba'o / /
de'i rkyen gyis 'du byed de ltar gsum ste /
mi dge bcu dang /
dge ba bcu'i las kyi lam rab tu 'phro ba dang /
dge ba bcu'i las lam ji ltar rab tu 'phro ba'o / /
shin tu bsam gtan gyi gzugs la mnyam par gzhag pa'o / /
de ltar de'i ma rig pa las byung ba de ltar 'du byed do / /
mig gi don byed pa'i rnam par shes pa'i 'dod pa dang /
mi 'dod pa'i 'bras bu'i sa bon 'byung ste /
des na ming dang gzugs so / /
skye bas na skye mched ni /
skye ba'i rnam grangs dang ldan pa'i tshor ba ste /
bzhi'i phung po'o / /
gzugs dang ji ltar 'byor pa la brten pa 'byung ba dang /
khu ba las byung ba'i thar ldan pa'i sa'i khams ster ba'o / /
de ltar ming dang gzugs las skye mched drug gi de nas ming dang gzugs las mig gi don byed pa'i skye mched drug yongs su gyur pa'o / /
de ltar reg pa ni mig gi don byed pa'i gzugs shes pa sngon bzhin du 'das pa'i phyi ma'o / /
de'i rkyen gyis nyen pa tshor ba gsum mo / /
de ltar ma rig pa'i dbang gis sred pa'o / /
de nas len pa ste /
bde ba'i 'dus byas pa las byung ba gzugs yongs su 'dzin pa'o / /
len pa'i rkyen gyis gang zhig 'byung ba de sngon gyi bzhin byas pa'i rnam par shes pa'i mtshan nyid do / /
de'i rkyen gyis skye ba ste /
ming dang gzugs kyi nus pa de 'di ltar ma rig pa'i bdag nyid nyon mongs pa ste las so / /
de ltar skye ba yang nyon mongs pa ste /
las dang skye ba'i dbang gis sems rgyun mi 'chad pas 'khor ba'o / /
de ltar ma rig pa'i dbang gis gnas pa ni /
rang gi skye ba dang rga shi'i phung po rnams ni skye ba dang skye ba'i dngos po 'chi ba'o / /
skye ba'i rjes kyi rigs sngon du thogs pa'i bdag nyid kyi dngos po yongs su gtong ngo / /
de ltar ma rig pa'i dbang gis rab tu brtags pa'i yid ni /
nyon mongs pa 'di tsam gyi bdag nyid kyi chos so / /
de ltar gnyen po'i phyogs 'byung ba'i chos ni pha rol tu phyin pa yang bcu ste /
sbyin pa la gsum ste /
chos kyi sbyin pa dang /
zang zing gi sbyin pa dang /
mi 'jigs pa'i sbyin pa'o / /
tshul khrims la gsum ste /
sdom pa'i tshul khrims dang /
sems can gyi don byed pa'i tshul khrims dang /
dge ba chos sdud pa'i tshul khrims so / /
bzod pa la gsum ste /
chos la nges par sems pa'i bzod pa dang /
gzhan gyi gnod pa byas pa la ji mi snyam pa'i bzod pa dang /
sdug bsngal dang du len pa'i bzod pa'o / /
brtson 'grus la gsum ste /
go cha'i brtson 'grus dang /
sbyor ba'i brtson 'grus dang /
yongs su mthar thug pa'i brtson 'grus so / /
bsam gtan la gsum ste /
skyon bsal ba dang gnas pa dang /
rnam par rgyal ba'o / /
shes rab la gsum ste /
thos pa'i bdag dang /
bsam pa'i bdag dang /
bsgom pa'i bdag go / /
thabs la gsum ste /
rang gi skyon bsal ba dang /
sems can sgrol ba dang /
bde ba myur bar mngon par byang chub pa'o / /
smon lam la gsum ste /
tshogs kyi dbang du bsdus pa dang /
sems can gyi don rjes su bsdus pa dang /
sangs rgyas kyi zhing yongs su sbyong ba'o / /
stobs la gsum ste /
las sgrub pa dang /
nyon mongs 'joms pa dang /
bdud kyi phyogs rab tu 'joms pa'o / /
ye shes la gsum ste /
rnam par mi rtog pa dang / /
mnyam pa'i byang chub dang /
sems can gyi don du thabs bskyed pa'o / /
'di rnams kyi sbyin pa byin pa byang chub mchog tu sems bskyed pa sngon bzhin no / /
sems can thams cad kyi byams pa la brten nas yongs su goms pa'o / /
pha rol tu phyin pa ni de ltar yang 'jig rten pa'i gzhan gyi dang bdag gi mtshan nyid do / /
'jig rten las 'das pa'i dngos po phung po rnams kyi bdag nyid rnam par thar pas rab tu brgyan pa'i dngos po dang byang chub tu 'gro ba'i nus pas so / /
de ltar yang sa rnams ni 'di lta ste /
sa dang po rab tu dga' ba ni sbyin pa'i pha rol tu phyin pa'o / /
shin tu mun pa bsal bas dri ma med pa ste /
tshul khrims kyi pha rol tu phyin pa'o / /
'od 'phro ba bzod pa'i pha rol tu phyin pa'o / /
dgos 'dod thams cad 'grub pas brtson 'grus kyi pha rol tu phyin pa'o / /
shin tu sbyang dka' bas na bsam gtan gyi pha rol tu phyin pa'o / /
mngon du gyur pas na shes rab kyi pha rol tu phyin pa'o / /
ring du song ba'i bdag nyid kyis thabs kyi pha rol tu phyin pa'o / /
mi g.yo bas smon lam gyi pha rol tu phyin pa'o / /
legs pa'i blo gros kyis stobs kyi pha rol tu phyin pa'o / /
chos kyi sprin gyis ye shes kyi pha rol tu phyin pa'o zhes te /
de ltar gang zhig sa la byams pa'i chos shin tu rtogs pa'i bye brag gis sbyin pa'i pha rol tu phyin pa rnams rnam par dag pa'i byin gyi rlabs nas khyad par gyi grangs las 'das pa rab tu thob pa'o / /
skye ba'i mthar thug pa'i bar du smon lam dang stobs mi mnyam pa'i mtha' yas par thun mong ma yin pa ste /
nyan thos sam rang sangs rgyas thams cad dang mi mnyam pa de'i rgyun yin pa ni pha rol tu phyin pa rnams la dmigs pa'i bye brag gis gang zag gi bdag gi rnam pa'i mtshan nyid stong pa nyid do / /
de ltar de'i bdag nyid mig gi don byed par dbus kyi bdag nyid nang stong pa nyid dang /
phyi rol gyi gzugs rnams phyi'i stong pa nyid dang /
mig gi don byed pa'i gzugs rnams ni de'i ye shes shes pa dang /
mngon du mdzad pa'i bdag nyid phyi'i stong pa nyid do / /
phyogs kyi cha shas kyi snang ba'i dbye bas snod chen po'i 'jig rten stong pa nyid chen po'o / /
ji ltar yongs su brtags pa gzung ba'i rnam pa gsal ba stong pa nyid bzhin du stong pa nyid kyi stong pa nyid do / /
don dam pa'i stong pa nyid bzhin du don dam pa'i stong pa nyid do / /
'dus byas las mngon par 'dus byas pa'i sbyin pa byin pa ste /
'dus byas stong pa nyid do / /
'dus ma byas la mos pa ni longs spyod pa ma yin pa'i rgyu mtshan gyis phyi'i 'dus ma byas pa'i stong pa nyid do / /
rgyu ba med pa'i stong pa nyid ni sems las 'das pa'i chos la zhen pa'i blo ni /
gzhan gyi stong pa nyid do / /
spyod pa las 'das pa'i gzung ba'i dmigs pa yod pa las 'das pa gzhan ma yin pa stong pa nyid do / /
mi mnyam pa'i khyad par gang zhig stong pa nyid ces so / /
mtha' las 'das pa'i stong pa nyid ni sems de'i rang bzhin phung po lnga mi 'byung ba rnams ji ltar rang bzhin gang zhig rnam par gzhag pa ste rang bzhin stong pa nyid do / /
sems de'i rang bzhin gyi bye brag gis chos thams cad ces bya ste /
chos thams cad stong pa nyid do / /
bdag tu mi 'dzin pa las dang sbyin pa la dmigs pa dang mi dmigs pa'i stong pa nyid de mi dmigs pa stong pa nyid do / /
gzugs kyi mtshan nyid las yongs su brtags pa tsam ste /
rang gi mtshan nyid do / /
gang zag dang chos kyi dngos po las de ltar stong pa ste /
dngos po med pa'i stong pa nyid do / /
gang zhig phung po'i sbyin pa rang bzhin ji ltar brtags pa'i dngos po ste /
rang bzhin stong pa nyid do / /
de'i dngos po ma yin pa'i phung po rnams la gzhan gyi rgyu mtshan gyis de ltar yang dag par brtags pa'i snang ba'i mtshan nyid 'dzin pa'i rnam par gzhag pa ni zhes pa la sogs pa dngos po med pa'i rang bzhin stong pa nyid do / /
de'i mthar rnam par rtog pa bcom pa'i gzugs bcings pa'i dbye ba med pa'i mtha' las 'das pa'o / /
phung po'i 'dzin pa rnam par rtog pa'i mtshan nyid de gnyis su med pa'o / /
de ltar pha rol tu phyin pa mngon par 'dzin pas mdzad pa ni stong pa nyid rnam pa lnga'i rab tu byed pa mthong ba la 'jug pa'o / /
byang chub kyi phyogs kyi chos sum cu rtsa bdun ni /
de ltar dran pa nye bar gzhag pa bzhi la 'di lta ste /
lus dran pa nye bar gzhag pa ni /
sna tshogs pa nye ba dang ring ba'i bye brag tsam mo / /
lus kyi gzung ba'i rnam par rtog pa'i mtshan nyid lus dran pa nye bar gzhag pa'o / /
de ltar tshor ba dran pa nye bar gzhag pa dang /
sems dran pa nye bar gzhag pa dang /
chos dran pa nye bar gzhag pa'o / /
de ltar bsam gtan gyi bdag nyid kyi dngos po dbye ba ji lta bar mngon sum ni gsum ste /
brtson 'grus dang ting nge 'dzin dang /
ting nge 'dzin ji lta ba bzhin du sbyor ba'o / /
bye brag tu byang chub sems dpa' rnams byang chub tu sems bskyed pas sbyin pa dang /
dge ba las sems kyi sdod pa'i sbyor ba chos kyi bdag nyid bzhin dran pa gtso bo ste /
dran pa nye bar gzhag pa'o zhes brjod pa'o / /
de ltar yid skyob pa'i rdzas shes so / /
dran pa ni mthun pa'i phyogs dang /
gnyen po'i phyogs chos so / /
mi mthun pa'i phyogs mtha' dag spong bar bya ba'o / /
ma skyes pa rnams skyed par byed pa'o / /
de ltar gnyen po'i phyogs ma skyes pa rnams bskyed pa'o / /
skyes pa rnams brtan pa'o / /
brtson 'grus kyi bdag ni yang dag par spong ba bzhi 'byung ste /
de ltar bden pa'i yang dag pa'i byang chub la 'dug pas na brtson 'grus so / /
ting nge 'dzin ni shes rab kyis rab tu bsgrubs pa'o / /
de ltar gzhung gi sbyor ba'i spyod yul gyi rgyu mtshan gyi 'bras bu thob pa las rang rig pa'i so sor dmigs pa rab tu gsal ba'o / /
'dun pa la dmigs pa bzhin te /
ting nge 'dzin to / /
lus dang sems kyi rnam par rtog pa la brten nas mi mthun pa'i phyogs dang 'gal ba 'gog pa phra mo la brten nas 'dus byas pas 'brel pa'i mthar bag chags bzhi ni rdzu 'phrul gyi rkang pa'o / /
de ltar rnam pa thams cad mkhyen pa'i grangs kyi 'bras bu ni dad pa dang brtson 'grus dang /
dran pa dang ting nge 'dzin dang shes rab kyi grangs las 'das pa'i sbyor ba bskyed pa ni /
dbang po lnga'o / /
de ltar gsal ba'i nges par 'byed pa'i cha gnyis med pa ste /
dro bar gyur pa las dran pa nye bar gzhag pa gtso bo'o / /
rtse mor gyur pa dang /
yang dag pa gtso bo zhes bya'o / /
de ltar dad pas sbyin pa ni /
rang gi mi mthun pa'i phyogs zad pa dang yang thob pa ni stobs so / /
de ltar mun pa rab tu bsal ba las gzhan nges par 'byed pa'i gnyis su med pa ste /
bzod pa'o / /
rdzu 'phrul gyi rkang pa gtso bo'o / /
chos kyi mchog la dbang po dang stobs gtso bo'o zhes so / /
de ltar mngon par 'dus byas pa'i phyi'i gzung ba ni /
dad pa shin tu lhag pa mthong ba'i lam mthar thug pa ni /
chos kyi dbyings kyi spyod yul lo / /
byang chub kyi yan lag bdun ni /
de ltar ting nge 'dzin byang chub kyi yan lag dang /
sems can gyi don du byang chub smon pa thos par lhag par 'gro ba ni /
yang dag pa'i tshad ma'i mtshan nyid de /
chos rnam par 'byed pa byang chub kyi yan lag go / /
rang bzhin gyi bdag ni chos can gyis rnam par bcad pa'i mtshan nyid do / /
de dang lhan cig rang gi lam gyis bdag tu byas pa'i rgyu mtshan la brten nas dga' ba gsal ba ste /
dga' ba yang dag byang chub kyi yan lag go / /
ji ltar chos can gyi shin tu 'gro bas mi mthun pa'i phyogs kyi bag la nyal gyi bdag nyid lus dang sems kyi las rab tu gsal ba ste /
shin tu sbyangs pa yang dag byang chub kyi yan lag go / /
tshad med pa bzhi'i byang chub de bzhin du ye shes kyi mthar thug par gzung ba'i mtshan nyid de /
ting nge 'dzin gyi byang chub kyi yan lag go / /
de ltar sbyin pa'i ro myang ba'i rang bzhin gsal ba bla na med pa'i yon tan lhag pa las te /
brtson 'grus yang dag byang chub kyi mtshan nyid do / /
sems kyi don du dran pa de ltar 'dul ba'i rig pa pha rol tu phyin pa'i yon tan gyi yang dag pa'i dbye bas mnyam pa'i 'jug pa'i rgyu mtshan ma 'ongs pa rtogs pa'i rang bzhin gsal ba ste /
btang snyoms yang dag byang chub kyi yan lag go / /
de tsam gyis 'dir yang dag byang chub kyi dges kyi cha shas 'byung ba zhes pa ni /
byang chub kyi yan lag go / /
'di rnams kyis nyon mongs pa'i sgrib pa la gnyen po'i phyogs blangs te /
shes bya'i sgrib pa bcom pa ni bsgom pa'i lam gyis rab tu gsal ba'o / /
lam yan lag brgyad ni 'di lta ste /
yang dag pa'i lta ba ni /
chos thams cad la bdag med pa'i mtshan nyid mnyam pa'i rnam par 'byed pa'i spyod yul lo / /
sdug bsngal gyi 'jigs pa phyin ci log shin tu phra ba'i rnam par shes pa rab ste /
yang dag pa'i rtog pa'o / /
'dir gang zhig sbyin pa btang ba ni /
spang bar bya ba mngon du gyur pa bya ba'i smon lam ste /
yang dag pa'i ngag shin tu rtogs pa de kho na dang sems can la 'jug pa'i brjod pa'o / /
yang dag pa'i las kyi mtha' rnam pa'i bye brag rab tu gsal ba'i ni sems can bskyed pa'o / /
sems can la 'jug pa'i lus kyi las te /
yang dag pa'i 'tsho ba'o / /
rigs pa'i chus brlan pa'i skye ba ni /
tshad med pa bskyed pa rang gi tshogs su 'gro ba dang /
ro myang ba ste /
yang dag pa'i rtsol ba'o / /
sa gong nas gong du rab tu zhi ba'i rigs kyi rgyud dang dus kyis bsrubs pa'i lus kyi bde bas sprul pa'i las spobs par gyis shig pa ste /
yang dag pa'i dran pa'o / /
dran pa la gnas pa 'dis ni rab tu gsal ba ste /
byams pas bdag tu byas pa dang /
smon lam gyi rjes su zhugs pa dang /
chos tshad med pa dang /
bgrang ba las 'das pas yang dag pa'i byang chub bo / /
lus kyi las la rjes su rtogs pa'i khyad par gyi yon tan mngon par 'dod pa la brten nas rnam par rtog pa'i shes pas rab tu gnas pa zhes pa'i ming can gyi thog mar bsam gtan gyi mtshan nyid de /
yi dam mo / /
de ltar yongs su goms pa ni /
de ltar byang chub kyi phyogs kyi chos sum cu rtsa bdun ma lus par shes pa mngon par bsdus pa'i mtshan nyid do / /
bden pa bzhi ni sdug bsngal gyi bden pa phung po'i mthar thug pa'i mtshan nyid do / /
'phags pa rnams kyi so so'i rigs te /
kun 'byung gi bden pa'o / /
yang dag pa'i bsdus pa ni ji skad du sdug bsngal bar 'dod pa 'dus byas pa'i rkyen gyi skye ba ni /
sdug bsngal gyi rgyu ste /
'gog pa'i bden pa'o / /
chos thams cad ji lta ba bzhin du yongs su brtags pa'i ma skyes pa'i mtshan nyid do / /
'gro ba chen po'i so so phyogs las byung ba de ltar shin tu 'gro ba'i lam gyi bden pa'o / /
byang chub yongs su gyur pa las byams pa chen po rab tu rnam par rtog pa las yang dag par bsdus pa'i chos rjes su dran pa dang /
de ltar bden pa'i rab tu byed pa las yang dag pa'i mngon par bsdus pa chos thams cad mnyam pa nyid la mos pa'o / /
de ltar dmigs pa ni bsam gtan bzhi rnams so / /
de ltar rnam par rtog pa dang bcas pa ni rnam par spyod pa'o / /
rnam par spyod pa ni dga' ba so sor skye ba ste /
dang po'i bsam gtan no / /
rnam par rtog pa dang /
rnam par dpyod pa spang ba dang bcas pa ni gnyis pa'o / /
dga' ba spangs pa'i btang snyoms ni dran pa yang dag par sbyor ba ste gsum pa'o / /
sdug bsngal yang ma yin pa'i btang snyoms dran pa yongs su dag pa ni bzhi pa'o / /
de ltar rab tu zhi ba'i mthar shin tu 'dod chags sems kyi rnam pa las byung ba mtha' yas pa sems can yongs su btang ba byang chub sems dpa'i lam yongs su rdzogs pa ste tshad med pa bzhi'o / /
sems can tshad med pa'i don du tshogs la dmigs pa ni /
'di lta ste /
byams pas sems can thams cad la phan pa dang /
bde bas nye bar bsdus pa'i rgyu mtshan gyi mthar thug pa dang /
rnam pa'i mthar thug par byang chub kyi lam gyi rnam pa'o / /
de ltar ma rig pa'i sdug bsngal dang sems can la snying rje'o / /
de ltar rab tu bsgrubs pa gnyen po'o / /
phyogs gang zhig rnam pa rnams ni dga' ba'o / /
rang bzhin gyi bdag nyid kyi sa 'byung ba ni chos thams cad rtogs pa'i rigs dang /
byang chub tu sems bskyed pa sbyin pa ni /
gang zhig rigs kyi dge ba sems can gyi don du bde ba bskyed par rab tu sgrub pa'o / /
bde ba'i rjes su dngos po las byung ba'i btang snyoms bsgom pa'i bye brag gi rjes su 'gro ba'i sems can sgrol ba'i las 'jug pa'i rim pas rang gi ting nge 'dzin gyi bde ba'i ro myong ba thams cad bag med pa la /
gnyen po'i phyogs 'byung ba'i sems kyi dkyil du gnas pa'i rnam pa'o / /
de ltar tshad med par grol ba rnams rjes su 'dzin pa ni tshad med pa'i sems so / /
bsam gtan gyis bskyed pa'i sems tshad med pa'i chos so / /
so sor ldan pa'i don du bdag med pa'i chos bde ba'i byang chub tshad med pa la 'jug pa phun sum tshogs pa la thams cad dang ldan pas so sor dmigs pa'i gtso bo'i gzugs kyi 'du shes kyi gnyen po'i phyogs 'byung ba dang /
de'i zag pa ni gzugs med pa'i snyoms par 'jug pa 'di lta ste /
nam mkha' lta bu stong pa nyid la snyoms par 'jug pa'o / /
de ltar gzugs ni thogs pa dang bcas pa sna tshogs pa'i 'du shes mnyam pa'i rim pa ste /
nam mkha' mtha' yas zhes so / /
rab tu sbyor ba gsal ba'i btang snyoms kyi rnam pa sems kyis gzung ba'i mtshan nyid de nam mkha'i 'du shes nges pa las mthar rnam par shes pa zhes te /
rnam par shes pa sna tshogs pa'i mtha' yas pa rdzogs pa'o / /
de bzhin nyid du med pa ji ltar zhes te /
ci yang med pa'i skye mched rdzogs pa'o / /
de ltar 'du shes pa rnams dang 'du shes med pa'i skye mched rdzogs pa'o / /
de rnams zhi ba'i gnas pa bzhin no / /
'dod pa med pa'i rnam pa gsal ba'i dmigs pa thams cad thogs pa med pa'i bya ba'i las gzhan pa'o / /
ji ltar mngon par dgongs pa'i snang bas gsal ba'i don du rnam par thar pa brgyad de /
de ltar nges par gzugs kyi 'du shes kyi dbye ba'i 'dod pa'i gzugs ni /
mthong ba las 'das pa dang po'o / /
nges par gzugs kyi 'du shes kyis bsam gtan gyi bdag nyid kyi gzugs phyi'i gzugs las 'das pa'i gnyis pa'o / /
shin tu dge ba la mos pa'i gzugs su 'dod pa la gnas pa las 'das pa ni gsum pa'o / /
'dod pa min pa las gsal ba dang /
gzugs kyi zag pa dang bcas pa'i gzugs las snyoms par 'jug pa'o / /
'gog pa'i snyoms par 'jug pa dang /
de ltar 'dir 'du shes med 'du shes med min gyi skye mched las mnyam par gzhag pa sngon gyi sems mngon par 'dus byas pa 'gog pa ste /
rab tu gsal ba chos kyi rang bzhin bskyed pa'i snang bas sgrib pa so sor bskyed pa'i mtshan nyid dang /
de ltar byas pa'i 'dod pas nges par gsal ba la gnas pa'i nus pa'o / /
rang dang gzhan gyi 'brel pa 'chad pa'i sna tshogs pa'i rnam pa sngon gyi gnas la snyoms par 'jug pa'o / /
bsam gtan bzhi nges par zag pa med pa dang gzugs med pa'i snyoms par 'jug pa dang /
'gog pa'i snyoms par 'jug pa'o / /
de ltar 'dir byang chub sems dpa' rnams ni nyon mongs pa las mngon du phyogs pa'i nus pas rab tu gsal ba /
seng ge rnam par bsgyings pa'i ting nge 'dzin to / /
mnyam par ma gzhag pa'i mtshams kyi rjes su bsam gtan dang po'i rjes su 'gog pa la snyoms par zhugs nas yang phung po la mnyam bzhag ces pa'o / /
de ltar sems can yongs su smin pa'i rjes su rim pa gsal ba mi rtag par bskyed pa'i sgo las mngon par gsal ba'i bdag nyid grub pa'i rang gi sems kyis dbang du gnas pa'i mngon par shes pa'i pha rol tu phyin pa dang ldan pa shes rab tu snang ba ni /
chos thams cad yang dag par bsdus pa'i mtshan nyid do / /
rnam par thar pa'i sgo gsum ni /
rnam par thar pa'i sgo stong pa nyid de /
de ltar chos kyi bdag gi dbye bas phung po la sogs pa'i rdzas sna tshogs pa'i mtshan nyid do / /
de ltar phung po la sogs pa'i dge ba'i yongs brtags pa'i rgyu mtshan du sgom pa stong pa nyid bzhin /
'dzin pa'i bdag nyid sna tshogs pa'i bdag nyid nyon mongs pa'i shes pa gnyen po'i phyogs pa las byung ba'i rgyu mtshan rnam par thar pa'i sgo'o / /
rgyu mtshan med par byas pa'i phyi'i phung po nyon mongs pa'i shes pa gnyen po'i phyogs 'byung ba thogs pa med pa rab tu gsal ba'i smon lam med pa'i rnam par thar pa'i sgo'o / /
de ltar rnam par thar pa'i sgo'i bye brag gis 'das pa'i phung po dang /
skye mched dang khams rab tu rgyas pa pha rol tu phyin pa'i tshogs yongs su rdzogs pa'i don du'o / /
gzhan rnam pa thams cad mkhyen pa mthong bar 'gyur ro / /
dngos po mnyam pa'i mngon sum du mngon par shes pa drug ni /
'di lta ste /
lha'i mig gi mngon par shes pa dang de ltar lhag ma rnams dag pa dang ma dag pa'i rnam pa'i mthar thug pa'i gzugs kyi spyod yul te /
lha'i rna ba'i mngon par shes pa'o / /
de ltar 'dun pa'i spyod yul ni de bzhin gzhan gyi sems thams cad shes pa'i spyod yul te /
gzhan gyi sems shes pa'i mngon par shes pa'o / /
bdag dang gzhan gyi lhag ma med pa'i skye ba'i dbye ba'i spyod yul sngon gyi bag chags dran pa'o / /
rdzu 'phrul gyi mngon shes kyi ye shes ni gsum ste /
'dul ba'i rjes su skyes pa'i ji ltar mngon par dgongs pa lhag pa med pa'i 'jig rten gyi khams yang dag par mthong ba'o / /
nam mkha' la 'gro ba'i bya bas rab tu brtags pa'i ji lta ba bzhin du mngon par dgongs pa'i bdag nyid yang dag par mthong ba'o / /
zag pa zad pa'i ye shes ni de ltar zag pa med pa ji lta ba rab tu gsal ba'i ma rig pa'i chags pa dang bral ba'o / /
lnga ni de ltar mi zad par song ba ye shes rab tu gsal ba'i rgyus brlan pa dang /
byang chub kyi sems sbyin pa gsum ni ji ltar phyin ci log ces pa de ltar du mngon par shes pa ni nyan thos kyi lam las thun mong ma yin par yongs su rdzogs pa'i rgyu mtshan lhun gyis grub pa phyi'i pha rol tu phyin pa'i tshogs so / /
lam mnyam par mngon par yang dag par bsdus pa'i mtshan nyid do / /
rang gi stobs mtha' yas pa rnam pa thams cad mkhyen pa la mngon par dgongs pa'i gnas las ring du spyod pa'o / /
mnyam pa'i mchog tu dge ba'i gcig 'dzin pa rab tu gsal ba ste /
bsam gtan dang po'i mtshan nyid do / /
ji ltar dmigs pa'i rjes su 'brangs pa'i pha rol tu phyin pa'i dbye ba ste /
'dzin pa'o / /
de ltar chos thams cad a las byung ba'i sgo'o zhes pa'o / /
chos kyi brda'i rjes su 'brangs nas dbyangs dang gsal byed do / /
de'i don gyi rgyu mtshan gyis shes pa dang pha rol tu phyin pa ma yin pa'i rang bzhin gsal ba nges pa'i rgyu ni ting nge 'dzin gyi grogs gnyen po'i phyogs 'byung ba'o / /
gang zhig gzhan gyi byang chub thob pa'i sems 'dzin pa'o / /
de ltar ting nge 'dzin gyi gzungs rab tu gsal ba rdo rje lta bu'i bsam gtan mngon sum du mdzad pa mnyam pa'i dngos po a las byung ba'i ye shes mnyam pa'i bdag nyid de /
bag chags thams cad kyi rjes kyi rgyun spangs pa snying rje chen po'i sbyor bas spangs par mdzad pa'o / /
chos kyi rnam par thar pa mthong ba'i rnam par smin pa mnyam pa'i bya ba la gnas pa'o / /
nges pa'i shes pa'i stobs kyis me long lta bu'i ye shes so / /
de ltar stobs bcu nges pa ni /
'di lta ste /
gnas dang gnas ma yin pa mkhyen pa'i stobs ni de ltar thams cad dang rgyu dang 'bras bu'i nges pa'i ye shes thogs pa med pa'i mtshan nyid de /
gnas bzhin no / /
gang zhig skyes bu kho nas 'khor los sgyur ba nyid dang /
sangs rgyas nyid so sor thob kyang bud med kyi skye bas gnas ma yin zhing mtha' yas pa bzhin no zhes pa la sogs pa ni so sor nges par mgon ma yin zhing bya ba ma yin pas nus pa med pa'o zhes te /
las kyi rnam par smin pa mkhyen pa'i stobs so / /
las mi dge ba'i rnam par smin pa gang zhig bde bar gshegs pa'i ye shes kyi bya ba rtogs pa ste /
khams sna tshogs pa mkhyen pa'i stobs so / /
dbyings kyi rigs so / /
de ltar nyan thos rnams ni rnam par gzhag pa gzhan du shes pa ste /
mos pa sna tshogs pa mkhyen pa'i stobs so / /
rigs kyi dbye bas lha rnams kyi dbye ba las grol ba'o / /
nyan thos rnams kyi sems zhum pa'i sna tshogs pa dbang du mdzad de /
chos la mos pa sna tshogs yang dag par 'byung ba ste /
dbang po mchog dang mchog ma yin pa mkhyen pa'i stobs so / /
dbang po dang ba sna tshogs pa la mos pa'i dbye bas sna tshogs pa'i ting nge 'dzin la snyoms par zhugs pa'i ye shes kyi stobs te /
sna tshogs pa'i ting nge 'dzin to / /
bsam gtan dang po'i mtshan nyid do / /
ring du song ba'i mig gi don gyis dbye ba'i rjes su rab tu byed pa ste /
dam bcas pa bzhin du 'gro ba thams cad mkhyen pa'i stobs so / /
de ltar ba'i lam mo / /
de ltar sna tshogs par mi zad par 'gro ba ni ma rig pa ste /
bzod pa'i 'gro ba dang /
de'i 'gog pa'i phyogs so / /
de ni rab tu zhi ba gzhan no / /
gzhan gyi dbyangs kyi rjes su rtogs pa'i nyan thos so / /
rang 'byung ste /
rang sangs rgyas so / /
sems can thams cad kyi sgrib pa'i gnyen po'i phyogs 'byung ba'i byang chub sems dpa' rnams te /
'chi 'pho ba dang skye ba mkhyen pa'i stobs so / /
sgrib pa thams cad kyi bag la zha las grol ba'i rnam pa'i lhag ma rnams rjes su bzung ba'o / /
de'i rnam par smin pa'i nyon mongs pa dang rnam par byang ba'i spyod yul lo / /
lha'i mig gi mngon shes so / /
de ltar sngon gyi gnas rjes su dran pa mkhyen pa'i stobs dang /
zag pa zad pa mkhyen pa'i stobs so / /
'dir me long lta bu'i ye shes bcom ldan 'das kyi rang bzhin gyi stobs kyi bye brag gsal bar mdzad pa'i rnam par mi rtog pa mnyam par gnas dang gnas ma yin pa'i spros pa dang bcas par shin tu 'gro ba ste /
'di'i stobs phun sum tshogs pa thams cad kyi skyon rab tu bsal ba'o / /
mi 'jigs pa bzhi ni /
ye shes mi 'jigs pa dang /
spong ba mi 'jigs pa dang /
nyon mongs pa'i rgyu yang dag par 'byung ba la mi 'jigs pa dang /
rnam par byang ba'i rgyun 'byung bas mi 'jigs pa'o / /
ye shes kyi yul de bzhin nyid dang byang chub bo / /
rigs pa'i rjes su thob pa'o / /
'jigs pa med pas na mi 'jigs pa'o / /
'di ni mnyam pa nyid kyi ye shes so / /
yid bzhin gyi nor bu rin po che bzhin du mthong ba dang bcas pas sems can thams cad la mnyam pa sems rnam par dag pa'i nga rgyal du sgom pa'o / /
de ltar shin tu 'das pa'i sbyor bas chos thams cad me long lta bu'i ye shes rab tu gsal ba'o / /
don gyi mthar thug par sems can 'dul ba dang skye bas bzung ba'i gti mug dang bcas pa gzhan las chos kyi sku brten pa'i rnam pa'o / /
de ltar so sor rig pa ni /
don so so yang dag par rig pa ste /
sems can thams cad bdag tu byas pa'i rnam pa'i ye shes shin tu phra ba rnams ni chos so so yang dag pa'o / /
de'i tshul las byung ba'i mtshan nyid do / /
nges pa'i tshig so sor rig pa'o / /
ngo bo nyid kyi brda las byung ba'i rnam byang ste /
spobs pa so so yang dag par rig pa'o / /
kun dga' bar bskyed pa'i rang bzhin rab tu gsal ba'i rnam dbye'o / /
sems can gyi don la byed pas bya ba sgrub pa'i ye shes so / /
rab tu gsal ba'i bde ba sems can 'dul ba'i rgyur lhun gyis grub pa'i rgyu mtshan rab tu gsal ba'i byams pa chen po'o / /
'dul dka' 'dul ba'i rgyu ni snying rje chen po'o / /
de ltar chos kyi dbyings rnam par dag pa'i bdag nyid do / /
nyan thos rnams la thun mong ma yin pa'i sangs rgyas kyi chos la ma 'dres pa bco brgyad ni 'di lta ste /
de bzhin gshegs pa la 'khrul pa mi mnga'o / /
gzhan dag ni yang dag par 'khrul pas ma zhi ba'i rgyu ni /
lus kyi skyon no / /
ca co mi mnga' ste /
ca co ni ngag gi skyon no / /
dran pa nyams pa med de /
dran pa nyams pa ni sems kyi skyon no / /
sems can sna tshogs pa rnams la tha dad pa'i 'du shes la sogs pa dang ldan pa mi mnga'o / /
mnyam par ma bzhag pa'i sems mi mnga'o / /
rmongs pa dang bcas pa ni sems can gyi don rnam par g.yengs pa'i mtshan nyid do / /
so sor ma brtags pa'i btang snyoms mi mnga'o / /
blo dman pas /
sngon sems can gyi don la thugs chung ngu la gzhol ba'o / /
'di rnams ni lhag pa'i tshul khrims kyi bslab pa'i rgyu mthun pa'o / /
rab tu mi gnas pa'i mya ngan las 'das pa'i rgyu ni dad pas bcom pa med pa'o / /
sdig pa la rab tu mi gnas pa'i mya ngan las 'das pa'i rgyu ni /
sgyu bar 'gro ba'o / /
'dun pa nyams pa med de sdig pa la rab tu mi gnas pa'i mya ngan las 'das pa'i gang zhig dga' bas so / /
brtson 'grus nyams pa med de /
sdig pa'i don du tshe'i 'dus byas pa sna tshogs pa byin gyis brlabs pa'o / /
shes rab nyams pa med de /
sdig pa'i mtha' las 'das pa'i 'gro ba'i bya ba la sku'i yon tan drug 'gyur gyi dbye ba'o / /
rnam par grol ba nyams pa med pa ste /
sdig pas nyan thos mya ngan las 'das pa'i rgyu mtshan du gzung ba'o / /
rnam par grol ba'i ye shes nyams pa med de /
sdig pa la sogs pa ma yin pa ni rnam par 'byed pa lngas mdzad pa sems can gyi don shes pa'i rkyen gyi yongs su mya ngan las 'das pa mnyam pa sna tshogs par 'gro ba'o / /
'di rnams ni lhag pa'i sems kyi bslab pa'i rgyu mthun pa'i bdag nyid do / /
mya ngan las 'das pa la rab tu mi gnas pa'i rkyen gyis sku'i phrin las thams cad ye shes kyi sngon du 'gro zhing ye shes kyi rjes su 'brang ngo / /
sku'i phrin las ma lus pa rnams gnas dang rim bzhin du 'bum bye ba'i 'jig rten gyi khams thams cad du sems can mos pa'i dbang gis dbye ba'i mtha'i rab tu byed pa'i snang ba bla na med pa'i ye shes kyi rjes su ldan pa'o / /
ye shes kyi rjes su rtogs pa de dang /
gzhan longs spyod rdzogs pa'i sbyin pa'o / /
de ltar ngag gi las thams cad ye shes kyi sngon du 'gro zhing ye shes kyi rjes su 'brang ngo / /
gsung gi phrin las thams cad kyi rnam par rtog pa ye shes kyi sngon du 'gro ba ni sngon bzhin no / /
thugs kyi phrin las thams cad ni byams pa'i phyogs te ye shes kyi sngon du 'gro zhing ye shes kyi rjes su 'brang ngo / /
de ltar dngos po mnyam pa lhag ma ma lus par sems can gyi don du khyab pa ji lta ba bzhin du rang rang gi rnam par smin pa dge ba'i byin gyis brlabs pa yongs su mya ngan las 'das pa ni /
bde bar longs spyod pa'i rnam pa ma yin no / /
'das pa'i dus kyi ye shes ma chags pa ma thogs par rab tu mthong ngo / /
ma 'ongs pa'i dus kyi ye shes ma chags pa ma thogs par mthong ba la rab tu 'jug go / /
da ltar gyi dus kyi ye shes ma chags pa ma thogs par mthong ba la rab tu 'jug go / /
de rnams ni lhag pa'i shes rab kyi bslab pa'i rgyu mthun pa'i bdag nyid do / /
nyan thos rnams kyi ye shes bla na med pa'i ye shes thun mong ma yin pa'i ye shes la longs spyod pa'o / /
de'i rnam par smin pa'i ye shes sems can gyi don du 'brel pa dang ldan pa'i yongs su mya ngan las 'das pa phun sum tshogs pa'o / /
de ltar thun mong ma yin pa'i bcom ldan 'das ni /
nyan thos dang rang sangs rgyas kyi byang chub po / /
dge sbyong gi 'bras bu bzhi ni /
rgyun du zhugs pa'i 'bras bu rnams ni /
de ltar gzhan bskyed pa dang ston pa dang sgom pa'i rgyu mthun gyi shugs drag pos rtogs bzhin du bdun pa mngon par dgongs pa ni rang mya ngan las 'das pa'i nges pa ste /
gang zag gi bdag med pa rnams dang /
chos la bdag med pa rnams bde ba dang sdug bsngal du 'gro ba rnams lan cig phyir 'ong ba'i 'bras bu'o / /
bden pa mthong ba rnams ni 'dod pa chags pa rjes kyi mtshan nyid do / /
de ltar bden pa'i rjes su sbyor ba bzhi /
lan cig phyir 'ong ba'i 'jig rten pa'i mya ngan las 'das par 'gro ba ste /
phyir mi 'ong ba'i 'bras bu'o / /
shes rab kyis 'dod pa la chags pa ma lus par song ngo / /
phyir mi 'ong ba'i 'jig rten gzugs dang gzugs med pa zhig rnam par thar par mya ngan las 'das pa'i sngon du mdzad pa ste /
dgra bcom pa'i 'bras bu'o / /
'jig rten gsum gyi chags pa spangs pa'i mngon sum du byang chub pa'i mtshan nyid ni 'dir khyad par gyi dngos po bskyed pa dang ston pa dang 'dul ba'i mthar brjod pa med pa'i mngon du mdzad pa'o / /
'di rnams kyis mya ngan las 'das pa gzhan no / /
'dir so sor rtog pa'i byang chub pa'i rkyen rang gi rkyen gyi bag chags kyi khyad par du 'byung ba'i rgyun gyis bcings pa'i yang dag par 'byung ba'o / /
rab tu zhi ba de'i tshe bcings pa dang phan tshun dang ldan pa yang dag par mthong bar mdzad pa'i rgyu'i dngos po ni byams pa chen po'o / /
sgyu mas rnam par brtags pa'i chos kyi dbyings so zhes so sor phye ba'o / /
de rnams kyi mnyam par de bzhin gshegs pa thams cad ni /
rnam pa thams cad mkhyen pa rnams so / /
de rnams kyis dbang po'i dran pa'o / /
longs spyod rdzogs pa'i skus 'jig rten pa'i don du thams cad shes pa'i rjes kyi rigs rnams yang dag pa tshad ma'i chos can mthong ba dang bsgom pa'i mtshan nyid do / /
de ltar chos kyi sku dang /
bdag med pa'i ye shes kyi mtshan nyid do / /
longs spyod rdzogs pa'i sku'o / /
de ltar khyad par gyi mtshan nyid rnams ni rnam pa thams cad mkhyen pa brten pa'o / /
de ltar byin gyis brlabs pa'i rang bzhin rab tu gsal ba'i dngos po'i rang bzhin ni thams cad skyob pa'i rigs sprul pa'i sku'o / /
de ltar brtags pa'o / /
'dir rnam pa thams cad mkhyen pa'i rnam par rtog par sems can gyi don du bya ba ni /
nus pa med pa'i rab tu zhi bas so / /
zhi ba las byang ba'i dmigs pa ni rab tu gsal ba ste /
de ltar 'jig rten gsum du rnam par byang ba rnams so / /
gang la brten pa'i bag chags kyi dmigs pa'i dbye ba ste /
de ltar gzugs nas rnam pa thams cad mkhyen pa'i bar du'o / /
de bzhin nyid kyi rang bzhin 'dzin pa'i rnam pa ste /
ye shes dang ye shes ma yin pa gnas ma yin pa'i dngos po'i gzugs med pa'o / /
de ltar gzhan yang dag pa'i mtha' ste /
thams cad tshad dang ldan pa'o / /
bdag gi phyogs kyis rtogs pa'i rigs so so ba 'das pa'o / /
de ltar bcom ldan 'das phung po'i phyogs kyi bdag nyid de ltar dmigs pa 'di dang pha rol gyi tshad nye bar mthong ste /
rgyu mtshan la med pa'i sems de bzhin du rgyu mtshan ni rnam par rtog pa tsam mo / /
sems mi bde ba'i nges pa'i bdag nyid kyi dngos po'o / /
chos can rnams kyi rang bzhin ni 'bras bu ji lta ba zhes te /
gang la sbyar ba'i chos kyi bdag med pa'i rnam pa gcig gi mtshan nyid do / /
chos thams cad ni gzugs brnyan gyi rnam par rtog pa'i bdag nyid kyi dbyings kyi pha rol tu phyin pa'i don du g.yo ba med pa'i ngo bo nyid de /
stobs kyi mtshan nyid rnams dang 'bras bu'i chos rnams dang de'i lam gyi chos rnams so / /
dbyings ni rgyu'i dngos po ste /
chos kyi dbyings so / /
de ltar thams cad rnam pa'i mthar thug pa rnams brten pa med pa'i stobs chung ba'o / /
rig pa'i dngos po 'byung ba ni brten pa'i stobs so / /
de ltar de bzhin nyid kyi phyogs ni me long lta bu'i ye shes sna tshogs pa rnams chos rnams a'i srol nas byung ba ste /
ji lta ba de lta ba'i sgo chos rnams rang bzhin bzang po la 'jug go / /
de ltar stobs rab tu gsal ba ni me long lta bu'i ye shes so / /
yang dag pa'i mthar thug par 'gro ba'i nam mkha' 'di mi 'jig pa'i mtshan nyid do / /
mnyam pa nyid kyi ye shes so / /
rgyu mtshan med pa shin tu phra ba brtags pa'i rnam par dag pa'i dgongs pa ste /
so sor yang dag pa rig pa'i rang bzhin so sor rtog pa'i ye shes so / /
chos kyi dbyings su chos thams cad snying po'i shin tu 'gro ba la brten pa dang /
de ltar byams pa chen po dang /
snying rje chen pos byams pa bya ba sgrub pa'i ye shes so / /
thams cad du skyob pa ni shin tu lhag par gsal ba ste /
chos kyi dbyings rnam par dag pa'i ye shes zhes so / /
de ltar tshad med pa'i byang chub tu sems bskyed pas sems can thams cad byams pa chen po'i rjes su rtogs pa rnams chos thams cad mnyam pa nyid kyi sgo gcig gi dmigs pa'i sbyor ba bzhin pha rol tu phyin pa thams cad chos kyi mthar goms pa 'di lta ste /
yul chos tshad med pa'i rab tu sbyor ba'i rnam par thar pa rab tu spangs pa zhes so / /
bla na med pa'i ye shes kyi mthar rgyu'i sbyor ba zhes rab tu mthong ngo / /
de ltar sbyor ba la so sor brten pa ni blo gros chen po mun pa shin tu dngas par mdzad pa'o / /
theg pa chen po mtshan nyid kun nas bsdus pa slob dpon sangs rgyas ye shes zhabs kyis mdzad pa rdzogs so // //
rgya gar gyi mkhan po paN+Di ta kar+No pa ti dang /
bod kyi lo tsA ba shAkya'i dge slong pradz+nyA si his dpal nA len+d+ra'i gtsug lag khang chen por bsgyur cing zhus te gtan la phab pa // //
