@## / /
rgya gar skad du /
Ar+ya many+dzu shrI b+haT+TA ra ka kA ru Na sto tra /
bod skad du /
rje btsun 'phags pa 'jam dpal gyi snying rje la bstod pa / /
'jam dpal gzhon nur gyur pa la phyag 'tshal lo / /
nyes pa ma lus pa rnams rab bsal zhing / /
thub pa'i grags pas 'gro ba ma lus khyab / /
dpal ldan rab tu brtan pa'i sku mnga' ba / /
dpal ldan khyed la rtag tu phyag 'tshal lo / /
bos shing bos shing 'gro ba ma lus pa / /
phongs pa 'di dag kun las khyed skyob mdzad / /
bdag ni sdug bsngal gyur kyang dman khyed ces / /
ci yi phyir na nges par sel mi mdzad / /
bcom ldan khyod ni rtag par thams cad la / /
rnam pa kun du thams cad gsol grag na / /
bdag la mthong ba tsam yang ma stsal bas / /
de phyir bdag ni shin tu skal dman lags / /
yon tan ldan zhing nyes pa sel mdzad pa / /
blo bzang 'gro kun skyob par brtson gyur na / /
bdag blo khyed la mngon du zhen na yang / /
phongs pas gdungs pa nyid du ci phyir 'gyur / /
thugs rje'i bdag nyid ldan pa khyed kyi ni / /
pad+ma lta bu dag pa'i spyan gnyis kyis / /
'gro ba phan par mdzad kyang bdag sdug par / /
ma gzigs pa ni kyai ma sdug bsngal lo / /
khyed kyis yid 'jigs dbugs 'byin mdzad pa yi / /
phyag gi pad+ma ring du rtag rkyong yang / /
skal nyes pa yi tsha bas de yang ni / /
thag ring du ni mi snang nyid du 'gyur / /
khyed kyi snyan ni ma nyams gtsang ba dag /
gnyis kyis kyang ni lus la sdug bsngal gyis / /
gzir te spyan sngar 'o dod 'bod gyur kyang / /
bdag gi dman pa ci phyir gsan ma gyur / /
rnam pa kun du thugs rjes drangs khyed kyis / /
dmyal bar song ba'i 'gro rigs bde mdzad na / /
sdig can bdag la bcom ldan 'das kyis ni / /
thugs rje de yang brtse ba mi mnga' gyur / /
'jig rten dman la phan par mdzad pa yi / /
khyod la gzhon nu'i rol pa 'di mnga' na / /
gang 'dir bdag ni sdug bsngal gyis gzir kyang / /
bskyab par mi mdzad sdig can bsam pas nyes / /
'di na sdug bsngal can ni gang yin zhes / /
glen gang gang gis phun tshogs zad gyur ces / /
de ltar rnam par rgyu zhing skyob mdzad kyang / /
bdag phongs ma gzigs kye ma ngo mtshar che / /
gang zhig la ni tshig sbyin gang zhig la / /
'phral du phun tshogs rgya chen sbyin bya zhes / /
de ltar brtson pa khyed kyi mkhyen rab kyis / /
ci yi phyir na bdag la skyob mi mdzad / /
khyed la dad par gyur pa su mi bde / /
khyed dang bsod nams dman pa zhig ma mchis / /
bdag ni khyed la dad kyang sdug bsngal bar / /
ci phyir gyur ces ngo mtshar rnam par 'khrungs / /
sdug bsngal gcod mdzad sman pa chen po ni / /
gang de khyed kyang bdag la spong mdzad na / /
bsod nams bcom pa bdag gis gzhan su la / /
skyabs su mchi bar bgyi ba khyed kyis gsungs / /
'gro la rtag tu bu gcig 'dra ba yi / /
brtse ba'i thugs ni mnga' zhing sgrol spyod pa / /
khyed kyang gal te bdag gnod mi sel na / /
de tshe bdag ni mgon med bcom pa lags / /
bcom ldan khyed ni dran pa tsam gyis ni / /
'gro la 'bras bu mnyam med kun stsol na / /
bdag ni bsnyen bkur bgyid kyang bdag gi phyogs / /
rnam pa kun du phyi bshol ci phyir mdzad / /
de ltar smre gsol ba yis khyod yon tan / /
cha tsam brjod las bdag gis dge bsags pa / /
gang yin des ni 'gro la bsod nams dag /
rgya cher rang bzhin grub pa'i bum pa bzang / /
yid bzhin nor bu lta bu gzugs sku yi / /
zhabs gnyis rgyu ba'i dpag bsam 'dra ba yi / /
khyod kyi gzhon nu'i lus su bdag gyur cing / /
skye ba kun du bdag po nyid gyur cig /
rje btsun 'phags pa 'jam dpal gyi snying rje la bstod pa slob dpon 'phags pa klu sgrub kyis mdzad pa rdzogs so // //
