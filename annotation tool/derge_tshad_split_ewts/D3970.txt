@## / /
rgya gar skad du /
bo d+hi satwa sam+ba ra gr-ih+Na bi d+hi /
bod skad du /
byang chub sems dpa'i sdom pa gzung ba'i cho ga /
sangs rgyas la phyag 'tshal lo / /
bla med bsam gyis mi khyab 'bras bu skye ba yi / /
rdzogs pa'i sangs rgyas dpag bsam shing ljon sa bon ni / /
sdom pa dam pa bskyed cing spel bar byed pa ste / /
'bras bu mchog des sems can tshogs rnams tshim par byed / /
'dir nges par sdom pa gzung ba ni sdom pa 'bogs pa'i cho ga la mkhas shing /
len 'dod kyi sdom pa dang ldan pa'i bla mas gsungs pa'i rjes su brjod par bya ste /
dkon mchog gsum dang bla ma'i maN+Dal sngon du 'gro bas sam maN+Dal med kyang rung ste /
slob dpon dgongs su gsol /
bdag ming 'di zhes bgyi ba dus 'di nas bzung ste ji srid 'tsho'i bar du rkang gnyis rnams kyi mchog sangs rgyas la skyabs su mchi'o / /
ji srid 'tsho'i bar du zhi ba 'dod chags dang bral ba rnams kyi mchog chos la skyabs su mchi'o / /
ji srid 'tsho'i bar du tshogs rnams kyi mchog dge 'dun la skyabs su mchi'o / /
de ltar gsum mo / /
skyabs gsum yongs su 'dzin pa'i dge bsnyen du bdag gzung du gsol /
de'i rjes su bdag ming 'di zhes bgyi ba dus 'di nas bzung ste /
ji srid 'tsho'i bar du srog gcod pa spong ngo / /
srog gcod pa las rab tu ldog par bgyi'o / /
de bzhin du ma byin par len pa dang /
'dod pa las log par g.yem pa dang /
brdzun du smra ba dang /
'bru'i chang dang /
bcos pa'i chang myos par gyur pa bag med pa'i gnas las rab tu ldog par bgyi'o / /
de ltar gsum mo / /
deng nas bzung nas /
bdag mchog gi dge bsnyen du gzung du gsol zhes pa'o / /
de ltar 'dis yan lag gsum yongs su rdzogs pa dang /
yan lag lnga yongs su rdzogs pa'i dge bsnyen du 'gyur ro / /
bsnyen gnas kyi sdom pa nyin zhag gcig pa ni rtag tu mi 'dogs pa'i rgyan bzhag ste /
nyi ma shar ba nas sngar bzhin du bzung ste /
slob dpon dgongs su gsol /
bdag ming 'di zhes bgyi ba dus 'di nas bzung nas ji srid sang gi nyi ma ma shar gyi bar du srog gcod pa spong ngo / /
srog gcod pa las slar ldog par bgyi'o / /
de bzhin du ma byin par len pa dang /
mi tshangs par spyod pa dang /
brdzun du smra ba dang /
'bru'i chang dang /
bcos pa'i chang myos par 'gyur ba bag med pa'i gnas dang /
khri stan mthon po dang /
mal stan chen po dang /
dri dang /
phreng ba dang /
byug pa dang /
kha dog 'chang ba dang /
gar dang /
glu dang /
rol mo'i sgra dang /
ltad mo blta ba dang /
dus ma yin pa'i kha zas las rab tu ldog par bgyi'o / /
dgra bcom pa yon tan brgyad kyis brgyan nas bzhugs pa bzhin du bgyi'o / /
bdag gis gso sbyong gi tshul khrims kyi sdom pa yang dag par blangs pa 'di yang sems kyi rgyan dang /
sems kyi yo byad dang /
rnal 'byor gyi tshogs dang /
ma thob pa'i don gyi mchog sangs rgyas nyid thob pa'i rgyur gyur cig /
de ltar gsum mo / /
de ltar 'di ni bsnyen gnas yan lag brgyad pa'i sdom pa ste 'phags pa rnams dang nye bar gnas par 'gyur ro / /
nyin par tsam yang dag par len pa la dus 'di nas bzung ste ji srid nyi ma nub kyi bar du zhes brjod par bya'o / /
mtshan ma tsam la ni dus 'di nas bzung nas ji srid sang nyi ma ma shar gyi bar du zhes brjod par bya'o / /
gso sbyong gi sdom pa kho na ji srid 'tsho'i bar du len pa ni go mi'i sdom pa ste /
de blang ba ni dus 'di nas bzung nas ji srid 'tsho'i bar du zhes brjod par bya'o / /
byang chub sems dpa'i sdom pa don du gnyer bas de bzhin gshegs pa'i sku gzugs mdun du byas nas mchod pa byas te /
de'i mdun du dkon mchog gsum dang bla ma'i maN+Dal byas nas nye bar spyod pa lngas yang dag par mchod de /
phyogs bcu'i sangs rgyas dang byang chub sems dpa' rnams la rab tu dang ba yang dag par bskyed nas phyag byas te /
pus mo gnyis sa la btsugs pa'am tsog tsog por yang rung bas thal mo sbyar te mdun du 'dug nas bla ma la gsol ba gdab par bya ste /
rigs kyi bu bdag khyod las byang chub sems dpa'i tshul khrims kyi sdom pa yang dag par len pa de la spro yis /
byang chub sems dpa'i tshul khrims kyi sdom pa thugs brtse ba'i slad du stsal du gsol zhes de ltar gsum mo / /
bla ma des 'di ltar brjod de /
khyod kyis byang chub tu smon lam btab bam /
bdag las byang chub sems dpa'i tshul khrims kyi bslab pa 'dzin par 'dod dam zhes pa yang gsum mo / /
des kyang 'dzin par 'tshal lo zhes dam bca' bar bya'o / /
bla ma las 'di skad du brjod par bya ste /
phyogs bcu'i 'jig rten gyi khams na bzhugs pa'i sangs rgyas bcom ldan 'das dang byang chub sems dpa' thams cad bdag la dgongs su gsol / /
slob dpon dgongs su gsol /
bdag ming 'di zhes bgyi bas lus dang ngag dang yid kyis sangs rgyas dang byang chub sems dpa' rnams dang /
ma dang pha dang sems can gzhan la brten nas skye ba 'di dang gzhan rnams su sdig pa'i las gang cung zhig bgyis par gyur pa dang bgyid du stsal ba dang rjes su yi rang ba de dag thams cad bshags par bgyi'o / /
shes shing dran pas mi 'chab bo zhes lan gsum mo / /
bdag ming 'di zhes bgyi ba dus 'di nas bzung ste /
snying po byang chub la mchis kyi bar du /
rkang gnyis rnams kyi mchog sangs rgyas bcom ldan 'das thugs rje chen po dang ldan pa mkhyen pa thams cad ston pa 'jigs pa thams cad las 'das pa skyes bu chen po mi phyed pa'i sku bla na med pa'i sku la skyabs su mchi'o / /
'dod chags dang bral ba rnams kyi mchog zhi ba'i chos la skyabs su mchi'o / /
tshogs rnams kyi mchog phyir mi ldog pa'i byang chub sems dpa'i dge 'dun rnams la skyabs su mchi'o zhes lan gsum mo / /
bdag ming 'di zhes bgyi bas mtha' yas pa'i sems can gyi khams 'khor ba'i sdug bsngal las bsgral bar bya ba'i phyir dang /
gdon par bya ba'i phyir dang /
yongs su bskyab par bya ba'i phyir dang /
thams cad mkhyen pa'i ye shes bla na med pa la rab tu dgod par bya ba'i phyir /
ji ltar 'das pa dang da ltar dang ma byon pa'i byang chub sems dpas byang chub tu sems bskyed de sangs rgyas pa dang 'tshang rgya ba dang 'tshang rgya bar 'gyur ba ji lta ba bzhin du sangs rgyas thams cad kyi sgrib pa med pa'i sangs rgyas kyi ye shes dang sangs rgyas kyi spyan gyis mkhyen cing gzigs pa dang /
ji lta ba bzhin du chos rnams kyi chos nyid mkhyen cing rjes su mkhyen pa'i cho ga des /
bdag ming 'di zhes bgyi bas slob dpon ming 'di zhes bgyi ba las sangs rgyas dang byang chub sems dpa' thams cad kyi mdun du /
bla na med pa yang dag par rdzogs pa'i byang chub tu sems bskyed par bgyi'o zhes lan gsum mo / /
bdag gis sdig pa bshags pa dang /
gsum la skyabs su 'gro ba dang /
byang chub tu sems bskyed pa las byung ba'i dge ba'i rtsa ba 'di yang bla na med pa yang dag par rdzogs pa'i byang chub tu yongs su bsngo bar bgyi'o / /
'jig rten na skyob pa med pa dang /
skyabs med pa dang /
gnas med pa dang /
dpung gnyen med pa dang /
gling med pa rnams kyi skyob pa dang /
skyabs dang gnas dang /
dpung gnyen dang /
gling du 'gyur bar bgyi zhing /
sems can thams cad srid pa'i rgya mtsho las ma brgal ba rnams bsgral ba dang /
yongs su mi ldog pa'i sgrib pa med pa'i chos kyi dbyings su yongs su mya ngan las ma 'das pa yongs su mya ngan las 'da' bar bgyi ba dang /
dbugs ma phyung ba dbugs dbyung bar bgyi'o zhes lan gsum mo / /
bdag ming 'di zhes bgyi bas de ltar byang chub tu sems bskyed nas mtha' yas pa'i sems can gyi khams la ji ltar ma dang pha dang sring mo dang spun zla dang bu dang bu mo dang /
gzhan yang nye du dang snag gi gnyen mtshams su gnas pa de ltar rab tu gzung ngo / /
rab tu bzung nas kyang nus pa ji lta ba dang /
stobs ji lta ba dang /
snod ji lta ba bzhin du dge ba'i rtsa ba yang dag par bskyed par bgyi'o / /
'di nas bzung nas gang cung zhig sbyin pa gtong bar 'gyur ba dang /
tshul khrims srung bar 'gyur ba dang /
bzod pa sgom par 'gyur ba dang /
brtson 'grus rtsom par 'gyur ba dang /
bsam gtan la sems mnyam par 'jog par 'gyur ba dang /
shes rab rnam par dpyod par 'gyur ba dang /
thabs mkhas pa la slob par 'gyur ba de dag thams cad kyang sems can thams cad la phan pa dang bde ba'i don du'o / /
bla na med pa yang dag par rdzogs pa'i byang chub las brtsams te sa chen po la rab tu bzhugs pa'i thugs rje chen po dang ldan pa de rnams theg pa chen po la yang dag par 'jug par byed pa des byang chub sems dpa' bdag slob pas 'di nas bzung nas byang chub sems dpar slob dpon gyis gzung du gsol zhes lan gsum mo / /
'di dag thams cad byas nas de bzhin gshegs pa'i sku gzugs de nyid kyi mdun du sangs rgyas dang byang chub sems dpa' rnams la phyag byas nas bdag ming 'di zhes bgyi ba las ming 'di skad ces bgyi ba 'dis byang chub sems dpa' tshul khrims kyi sdom pa yang dag par blangs so zhes bya'o / /
de 'dra ba'i bla ma yang med na rang gis yang dag par blang bar bya ste /
slob dpon dgongs su gsol zhes bya ba dang /
slob dpon ming 'di zhes bgyi ba bzhag nas /
'di nas bzung nas bdag byang chub sems dpar sangs rgyas bcom ldan 'das dang /
byang chub sems dpas gzung du gsol zhes bya ba'i bar du brjod par bya'o / /
de ltar mkhyen par gsol ba'i mthar sangs rgyas dang byang chub sems dpas bsngags pa dang /
rtag tu 'di'i dge ba mngon par 'phel bar bya ba'i phyir dgongs par 'gyur ro / /
byang chub sems dpa'i sde snod las gsungs pa'i cho ga bsdus pa'o / /
gzhung 'di'i bsod nams bdud rtsi yis / /
sems can yongs su tshim byas te / /
mkhas pa 'jigs pa med pa ni / /
kun rig dpag bsam go 'phang shog /
slob dpon mkhas pa chen po 'jigs med 'byung gnas sbas pas bsdus pa'i sdom pa bzung ba'i cho ga rdzogs sto
