@## / /
rgya gar skad du /
badzraA sa na badzra gI ti /
bod skad du /
rdo rje gdan gyi rdo rje'i glu /
'jam dpal gzhon nur gyur pa la phyag 'tshal lo / /
dpal ldan rdo rje gdan spor sangs rgyas dang / /
bla ma rdo rje 'dzin dngos bdag nyid can / /
zab pa'i don ldan glu 'di ston gyur pa / /
yon tan kun rdzogs de la phyag 'tshal lo / /
lus 'di rnams skams sems ni nyon mongs pa'i / /
de 'dra'i byed pa ma lus yongs su spangs nas / /
des ni 'gro kun rang bzhin rnam dag par / /
dpal ldan rdo rje'i gdan la sangs rgyas gyur / /
mdzes ma mchog ldan khyer nas rab tu myur bsgrubs pas / /
ni rany+dza na'i 'gram du bde bar 'dug pas 'dus / /
byang chub shing rtsar rdo rje gdan bzhugs nas / /
rdo rje dper byas ting nge 'dzin la gnas / /
ting 'dzin bla na med pa'i lam 'dis kye / /
bdud bzhi'i 'jigs pa chen po gang de bcom / /
gzugs ni ma spangs lhan cig rnam rol pas / /
rang bzhin bdag med pa dang 'dus gyur nas / /
dngos med yid 'ong bdag gi btsun mo de / /
chags med zhi bas nyon mongs med gang gis / /
skye dang 'chi ba srid pa'i 'khrul pa spong / /
'khrul med bde ba chen por len cing ster / /
de la kha dog dbyibs dang tshad kyang med / /
byed med 'dod med skye med nga rgyal med / /
bdag med gang la sems ni zhugs gyur na / /
bdag gzhan dbye ba ma lus mi mthong ngo / /
'gro dang 'ong dang gar yang gnas pa med / /
nam mkha'i ngo bo yang dag ji lta bar / /
rnal 'byor thub mchog ma lus rnam par rol / /
de ni bdag med btsun mo zhes nga smra / /
chags med byams dang snying rje las byung ba'i / /
byang chub smon pa'i sems ni legs brtan byed / /
rang bzhin goms pa'i yid ni gar mi gnas / /
'di de nyid ni bla med byang chub lam / /
rab rib can ni mkha' la skra mthong smra / /
rab rib can dang 'gro kun khyad med kyi / /
skye med gnas med 'gro kun yang dag par / /
mig 'phrul ji bzhin nges par yongs su snang / /
brtag pa'i spros pas bskyed la ma chags shig /
byang chub bla med lam du de mi 'gyur / /
sna tshogs rnam rtog las gzhan 'ching ba med / /
de las skye 'chi 'khor ba gzhan ma yin / /
rnal 'byor 'gro la bdag gis snying po smras / /
rnam rtog rgyu bas gar yang ma blta zhig / /
rnam rtog gzhan min gti mug gzhan ma yin / /
chags dang 'jigs dang khro las de gzhan min / /
gang gang rnam brtags de brdzun phyin ci log /
nges par rnam brtags bde ba chen por 'dod / /
'di lta'i ting 'dzin bde ba chen por smra / /
skye dang 'chi ba'i 'jigs pas gar yang gnod pa med / /
ri dgas smig rgyu chur mthong yongs rgyug kyang / /
dub pas 'chi 'gyur gang yang bde rnyed med / /
kye lags yid kyi ri dgas bde ba'i chu 'dod pa / /
yul gyi smig rgyu la ni ma rgyug dang / /
yul gyi smig rgyu gang la'ang bde chu med / /
bden dngos mi shes ci zhig 'dod pas rgyug /
grong du longs spyod bde ba tshol ba'i byol song gang / /
byol song de ni skra yi zhags pa dam pos bcings / /
gang gi ngo bo shes pas gar yang 'gro med pa'i / /
ting 'dzin rol pas bsam mi khyab par spro / /
gang la yid kyi bya rgod rten pa'i shing / /
de la bde ba'i me tog lo ma skye pa med / /
nges par yid kyi bya rgod bcings bsad na / /
g.yo zhing 'gyur bsam legs byed par gang zhig 'gyur / /
gang tshe yid kyi bya rgod bcings las grol bas na / /
sha khrag mang po 'thung zhing za bas bkres pa med / /
gnyis su mthong ba'i phyogs ni bcom pas khyod / /
gang gis gang yang 'bad pa byed pa med / /
stong nyid brtan gyis 'khrul pa spang du med / /
'khrul pas 'ching spang sems par ma byed cig /
gang gang las byung de ni nges ltos la / /
mi rtog ting nge 'dzin gyis de bsal gyis / /
rnam rtog dri ma chen po ma lus khrus / /
nam mkha'i me tog dang 'dra dngos po mnyam par rtog /
des sbyang bag chags bral bas rnal 'byor ma mthong ba / /
nam mkha'i me tog bung bas 'jig pa mthong ba 'dra / /
des sbyangs dam tshig spyod pa rnam dag pa / /
'jig rten spros pa gnas pa dang ni 'gal ba yin / /
nam mkha'i me tog bung bas 'jib pa 'dra ba yi / /
bdag dang gzhan du lta ba'i 'khrul pa chol / /
'jig rten spros pa rdo rje phab nas ni / /
'jig 'dzin ngo tsha a wa d+hU tIs spongs / /
byang chub smon pa snying rjer bcas gnyis kyis / /
nges par sbyangs 'dir thams cad 'dus par 'gyur / /
bla ma'i bka' lung gang yin rin po cher snang gi /
gzhan pa'i rin chen de las bde ba ci zhig 'byung / /
bla ma'i man ngag med pa de las 'bras mi 'byung / /
dri ma can gyi ras la gur gum tshon bzhin no / /
rnal 'byor ma nyams myong na rnal 'byor par 'gyur pas / /
gzhon nu ma gzhan 'dus pas bde bskyed pa /
gang gis srid pa'i mtsho las sgrol 'gyur ba'i /
bla ma'i lung las gces pa gzhan ci yod / /
snying rjes gzhan phan slob mas 'jug pa yi / /
ngur smrig 'dzin pa'i slongs mos rnyed dka' min / /
yi ge shrI ni gnyis med ye shes te / /
'gro ba dbyer med rnam par ston pa yin / /
sems rmongs byed pa'i bstan bcos yongs spongs dang / /
don dam shrI he ru kar 'gyur pa yin / /
rgyu med sogs las skye ba rmongs pa ni / /
'gog cing stong par yi ge he 'dis bstan / /
rtog dpyod bral ba'i don dam gang yin pas / /
'chi ba spong bar yi ge ru 'dis bstan / /
dngos dang dngos med gang la'ang mi gnas pa / /
srid dang mya ngan 'das med yi ge ka 'dis bstan / /
'di ltar bzhi yis bstan pa'i don gang yin / /
de ni don dam shrI he ru ka / /
mkhas pa chen po dpal mar me mdzad ye shes kyi dngos po'i don nyid kyis ji ltar gzigs pa de ltar gzhan la bstan pa'i phyir rdo rje 'chang gi gnas su gshegs pa'i tshe skyi shod snye thang bkra shis dpal gyi na mo cher rdo rje'i glu blangs pa rdzogs so //
