@## / /
rgya gar skad du /
Ar+ya many+dzu shrI nA ma sang+gI ti bid+hi maN+Da la nA ma /
bod skad du /
'phags pa 'jam dpal gyi mtshan yang dag par brjod pa'i dkyil 'khor gyi cho ga zhes bya ba /
'jam dpal gzhon nur gyur pa la phyag 'tshal lo / /
ma chags spyan mnga' chos kyi dbyings la mkhas / /
chags med don rtogs 'dod chags gnas nas dag /
'jam dpal rnon po de la gus btud de /
'dod chags pad+ma'i rigs kyi dkyil 'khor bshad / /
de la 'dod chags kyi gnyen por sangs rgyas snang ba mtha' yas kyi dkyil 'khor byed par 'dod pas /
snying rje chen po'i blo dang ldan pa'i gang zag gis /
slob ma ji skad smras pa de bzhin byed pa rdzogs par bya ba'i phyir grong khyer la sogs pa'i gnas su nyam nga ba dang bag tsha ba spangs te the tshom dang dogs pa thams cad spangs nas stan bde ba la 'dug ste /
maN+Dal dang mchod pa bshams nas srung ba'i 'khor lo sngon du 'gro bas tshogs bsags la chos thams cad nam mkha'i dkyil ltar bltas te /
sems kyi snang ba A li dang kA li'i phreng ba skar ma'i rnam pa lta bu'i 'od zer lnga yang glog bzhin 'gyu ba las 'byung ba chen po bzhis btegs pa'i khang pa'i nang na rang gi gdan yang rma bya las grub pa'i steng du rdzogs pa'i sangs rgyas snang ba mtha' yas nges par d+hIHlas byung ba'i sbyor ba ye shes sems dpa'i bar du rdzogs pa dang /
de'i byin kyis rlabs kyis dkyil 'khor rgyal mchog ces bya ba rang gi rigs dang mthun pa'i dkyil 'khor sdogs pa dang 'dod chags can gyi gdul bya'i ngor gang la sangs rgyas kyi sku phra mo mang po yang mtshan brjod pa'i byin rlabs las byung ba'i las rgyal mchog bsgom par bya'o / /
de ltar pad+ma'i rigs kyi dkyil 'khor dang nye bar gyur nas 'dod chags can gyi sems can rnams dkyil 'khor du gzhug pa'i phyir dkyil 'khor yang rtsig pa'am rdul tshon las bris te /
lha dgod pa ni dbus su sangs rgyas snang ba mtha' yas de la rigs mthun pa'i sems dpa' bzhi dgod /
gzhan yang sgeg mo la sogs pa brgyad kyang mdzes par dgram mo / /
khyams su yang bskal pa bzang po'i byang chub sems dpa' rnams dgram mo / /
sgo bzhir sgo ma bzhi gzhag go / /
de ltar legs par bris nas dkyil 'khor gyi lha la snang ba thob pa dang /
skal ba dang mthun pa'i me tog gis snyim pa bkang ba'i slob ma der bcug la lha rnams bstan cing dbang bskur nas /
de nas yon gyi mchog blangs te dkyil 'khor la phul la lhag ma rdo rje slob dpon gyis longs spyad par bya'o / /
'dod chags snang ba mtha' yas kyi / /
dkyil 'khor cho ga bsdus pa las / /
dge ba bsags par gyur pa des / /
snang ba mtha' yas nyid du shog /
snang ba mtha' yas dbugs dbyung ba'i dkyil 'khor gyi cho ga /
slob dpon 'jam dpal bshes gnyen gyis mdzad pa rdzogs so // //
[ ]
