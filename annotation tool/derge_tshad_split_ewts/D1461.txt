@## / /
rgya gar skad du /
sap+ta a k+Sha ra sA d+ha naM /
bod skad du /
yi ge bdun pa'i sgrub thabs /
dpal rdo rje mkha' 'gro la phyag 'tshal lo / /
byis pa bud med phal cher ni / /
rgyas par gzung dkar 'gyur bas na / /
mdor bsdus pa'i yang mdor bsdus nas / /
yi ge bdun pa bsdu bar bya / /
mchod sogs stong nyid byang chub kyi / /
sngags kyi mthar thug 'og tu ni / /
brtser ldan lus kyi dbus son pa'i / /
rdo rje mkha' 'gro rab bsgrub bya / /
yaM raM baM laM 'byung ba bzhi'i / /
dkyil 'khor steng du suM las byung / /
lhun po rin chen sna bdun dang / /
rtse mo brgyad pa bsam par bya / /
oM me di nI badzrI b+ha pa badzra ban+d+ha hUM /
oM badzra prA kA ra hUM baM hUM /
oM badzra pany+dza ra hUM yaM hUM /
oM badzra bi tA na hUM khaM hUM /
oM badzra sa ra dzA la trAM saM trAM /
oM badzra dz+wa la a na lA rka hUM hUM hUM /
rdo rje sa sogs drug byas nas / /
'khor lo sna tshogs rdo rjer gnas / /
sna tshogs rdo rje'i phreng bas bskor / /
rtsibs drug la ni bri bar bya / /
'dir ni hUM las byung ba yi / /
rdo rje mkha' 'gro bde chen po / /
phyag drug zhal gsum spyan gsum pa / /
mtshan kun gyis mtshan bsgom par bya / /
dpe byad brgyad cu yang dag ldan / /
khyab bdag A li kA lis byung / /
rdo rje dril bus snyoms par zhugs / /
mi yi pags pa rlon pa 'chang / /
g.yon pa thod pa kha TAM ga /
phyag g.yas na ni mdung rtse gsum / /
thod pa'i phreng ba'i cod pan dang / /
ral pas sna tshogs rdo rje 'chang / /
zla ba phyed pa'i thod dang ni / /
phyag rgya drug gis sku la bklubs / /
mthing dang ser dang ljang gu'i zhal / /
stag gi pags pa'i na bza' gsol / /
'jigs byed dang ni dus mtshan mo / /
g.yas brkyang ba yis nyi mar mnan / /
mgon po ji lta de bzhin du / /
rdo rje phag mo'ang phyag la sogs / /
lha mo byin pa yang dag 'khyud / /
mchog tu dga' bas myos pa mo / /
dzaH hUM baM hoH yi ge 'dis / /
ye shes dgug pa la sogs pa / /
rnal 'byor ma drug rtsibs drug la / /
g.yon du bskor bas rnam bskor bas / /
dang po lha mo khrag 'thung ma / /
gnyis pa rdo rje 'jigs byed ma / /
gsum pa drag gtum ma dang ni / /
bzhi pa rdo rje snang byed ma / /
lnga pa rdo rje drag mo ste / /
drug pa rdo rje mkha' 'gro yin / /
sngon mo ser mo ljang gu dang / /
dmar mo dud ka de bzhin dkar / /
skra bshig ma la drag chen ma / /
spyan gsum ma ste phyogs kyi gos / /
phyag ni cig shos phyag gnyis ni / /
sgra sgrogs Da ma ru dril bus mtshan / /
mi yi pags pa bsnams pa ste / /
yi dwags nyi ma'i steng na gnas / /
thod pa'i phreng ba'i cod pan can / /
g.yas brkyang gdan la yang dag bzhugs / /
lha rnams thams cad go rims bzhin / /
yi ge drug las byung ba bsgom / /
lAM mAM pAM tAM khaM zhes pas / /
khams lnga po ni byin gyis brlab / /
oM AM hri ho hUM hrI zhes / /
gzugs sogs phung po la yang ngo /
b+h+rUM hUM kha A ho haM gis / /
skye mched rnams ni sbyang bar bya / /
oM ha na ma hi /
swA hA hu /
bau ShaT he /
hUM hUM ho /
phaT haM /
brang mgo spyi gtsug phrag pa dang / /
mig la sogs par sbyar bar bya / /
oM baM haM yoM hriM moM hre hriM hUM hUM phaT phaT /
lte ba snying ga kha dang ni / /
spyi bo spyi gtsug gzhan la dgod / /
lus dang ngag lam sems la ni / /
oM AH hUM ni dgod par bya / /
'khor los sgyur drug 'khor lor gnas / /
lha mo'i tshogs kyi lag gnas pa'i / /
bdud rtsi lnga yi khu bas gang / /
thod pa rnams kyis dbang bskur bya / /
mchod dang bstod dang bdud rtsi myang / /
byas par gyur pas spyad par bya / /
dogs pa med pa'i sems kyis ni / /
gsang sngags yi ge bdun pa bzlas / /
oM hrIH ha ha hUM hUM phaT / /
bsam gtan bzlas pa gang tshe skyo / /
de tshe dag pa rjes dran bya / /
dran pa yang dag byang chub kyi yan lag ni dpal he ru ka'o / /
chos rab tu rnam par 'byed pa yang dag byang chub kyi yan lag ni khrag 'thung ma'o / /
brtson 'grus yang dag byang chub kyi yan lag ni rdo rje 'jigs byed ma'o / /
dga' ba yang dag byang chub kyi yan lag ni rab gtum ma'o / /
shin tu sbyangs pa yang dag byang chub kyi yan lag ni rdo rje snang byed ma'o / /
ting nge 'dzin yang dag byang chub kyi yan lag ni rdo rje drag mo'o / /
mgur chu gdu bu rin chen dang / /
rna cha gdub kor tshangs skud de / /
de dag pha rol phyin pa drug /
phyag rgya'i gzugs su sbyar ba yin / /
yi ge bdun pa'i sgrub thabs slob dpon rgyal dka' zla bas btus pa rdzogs so //
