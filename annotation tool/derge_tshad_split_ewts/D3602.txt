@## / /
rgya gar skad du /
uSh+NI Sha bi dza yA sA d+ha naM /
bod skad du /
gtsug tor rnam par rgyal ma'i sgrub thabs / /
'phags ma gtsug tor rnam par rgyal ma la phyag 'tshal lo / /
bsam gtan ma chags 'gro la mnyes / /
'gro mgon pad+ma la btud nas / /
rang nyid sgrub thabs dran bya'i phyir / /
rnam par rgyal ma'i sgrub thabs bshad / /
sa 'dzin la sogs yid 'ong ba'i / /
phyogs 'ga' zhig tu gnas nas ni / /
shin tu 'jam pa'i stan la 'dug /
rnal 'byor bsam bya bsam par bya / /
sems can rnams kyi bde 'byung ba / /
de la hUM bcas 'od zer 'phros / /
sangs rgyas rnams ni gsal byas nas / /
dus gsum gshegs rnams mchod par bya / /
mchod cing de rnams mdun du ni / /
lus sogs las skyes sdig pa rnams / /
bgyid stsal dbye bas yang dag skyes / /
man ngag rig pas thams cad bshags / /
de las byung ba rnam par sbyang / /
dge ba kun la rjes yi rang / /
dkon mchog gsum la skyabs song nas / /
spros pa dang bcas rim pa bzhin / /
man ngag gis ni brtan byas nas / /
ji srid byang chub bar du bsgrub / /
brtse bas sems can rnams la dmigs / /
byang chub sems nyid bsgom par bya / /
mtshan med dmigs pa med pa yi / /
rang bzhin med pa mkha' dbyings bzhin / /
de la a yig las byung ba'i / /
chu skyes la gnas zla dkyil la / /
sa bon las byung lha mo ni / /
zhal gsum so sor spyan gsum pa / /
lang tsho gzhon zhing phun sum tshogs / /
sgeg pa la sogs nyams dang ldan / /
sangs rgyas kun gyi yon tan gang / /
rgyan rnams kun gyis rnam par brgyan / /
'od zer dang ldan na bza' ni / /
ston ka'i zla ba dang mtshungs pa / /
dze+e bu nA da'i gser mdog can / /
g.yas pa'i zhal ni zhi ba'o / /
dus mtha'i me 'bar sprin bzhin 'phro / /
'jigs shing mi bzad g.yon pa'i zhal / /
phyag g.yas nyid kyi thugs kar ni / /
sna tshogs rdo rje yang dag bsnams / /
gnyis pa chu skyes steng gnas pa'i / /
sangs rgyas dang ni gsum par mda' / /
mchog sbyin phyag rgya bzhi pa'o / /
g.yon na go rims ji bzhin du / /
sdigs mdzub dang bcas zhags pa dang / /
gzhu dang de bzhin mi 'jigs pa / /
bum pa gang ba bsnams pa ni / /
mchod rten nang bzhugs bsgom par bya / /
snying gar sa bon dang bcas pa'i / /
pad+ma bsam bya de steng du / /
'od zer dkar po'i dra ba yis / /
bskul zhing gdan drangs nam mkha' la / /
sangs rgyas sprin tshogs chen po dang / /
byang chub sems dpa' mtha' dag 'khod / /
brtse chen bdag nyid de rnams kyang / /
rang rgyud dus gsum 'khor bar bsam / /
dbang bskur rab tu sbyin par mdzad / /
'bad pas rtag tu bsam par bya / /
mchod rten nang bzhugs oM dang trAM / /
AHyig 'od zer rab tu 'phro / /
hUM hrIHaM AHzhes pa yi / /
sa bon las skyes go rims bzhin / /
spyi bo dpral ba mgrin pa'i gnas / /
snying ga lte ba rkang pa'i gnas / /
zla ba'i dkyil 'khor dbus gnas pa'i / /
'jig rten dbang phyug rnal 'byor bsam / /
ston ka'i zla 'od dang mtshungs pa / /
'od zer dag gi phreng ba 'phro / /
chu skyes rdo rje dag las byung / /
g.yas pa dag gis rnga yab bsnams / /
pad+ma rdo rje 'dzin pa dag /
de yi g.yas g.yon logs su'o / /
mdun du mi g.yo ba dang ni / /
'dod pa'i rgyal po g.yas phyogs su / /
rgyab kyi phyogs su dbyug sngon can / /
g.yon du stobs chen dgod par bya / /
ral gri lcags kyu dbyug pa dang / /
rdo rje rnams ni phyag na bsnams / /
glog bcas rdo rje ltung bzhin pa'i / /
dus mtha'i chu 'dzin dang mtshungs pa / /
spyan ni sos ka'i nyi 'od bzhin / /
gdug pa rnams kyi srog 'phrog byed / /
kun kyi phyag g.yon rnams na ni / /
sdigs mdzub dang bcas zhags pa bsnams / /
'od zer 'bar ba'i phreng bas 'khrigs / /
sna tshogs pad+ma nyi dkyil bzhugs / /
sngags pas nyin dang mtshan mo ru / /
rnal 'byor ldan pa 'di yis bsgom / /
rdo rje'i theg par rab zhugs nas / /
de yis myur du byang chub 'thob / /
ces pa ni gtsug tor rnam par rgyal ma'i sgrub thabs rdzogs so / /
