@## / /
'dod pa'i yon tan lnga'i nyes dmigs bshad pa / /
'jam dpal gzhon nur gyur pa la phyag 'tshal lo / /
ri dgas glang po phye ma leb dang nya / /
sbrang ma lnga po de yang lnga yis bcom 'gyur te /
gcig gis bcom na gang zhig lnga rnams ni / /
rtag tu bstan pa ci phyir bcom mi 'gyur / /
rtswa yi myu gu gtsang ma za / /
shin tu ring du 'gro nus pa / /
ri dgas rngon pa'i glu dbyangs kyis / /
nges par gsod pa tshol bar 'gyur / /
sa srung dang ni rab [(]'gren [,]'gran [) cing / /
ri yi rgyal po rgyun shes bya'i / /
ban glang mo yi nye reg gis / /
nges par glang po bsad sar song / /
'bar ba chen po'i tshogs dag gi /
me chen dag ni mthong nas kyang / /
gzugs la chags pa chen po yang / /
phye leb me la 'jug par 'gyur / /
bkag pa med pa'i lam 'gro zhing / /
rtag tu rnam par rgyu ba yin / /
ro myang ba la chags pa yi / /
nya ni lcags kyus rlag par byed / /
rtag tu nam mkha' la rgyu zhing / /
gzugs ni shin tu yid 'ong ba'i / /
bum pa dri yis nyes pa yis / /
nges par 'chi bar 'gyur ba yin / /
ri dgas nyid ni sgra tsam gyis / /
reg pas glang po brlag par 'gyur / /
gzugs nyid kyis ni phye leb ste / /
ro yis nya ni rnam par rlag /
bung ba dri la chags pa ste / /
'di dag rgyu ni re re yis / /
skyes bu dag ni gcig la yang / /
lnga po 'di dag rtag ldan zhing / /
nyin mtshan du ni rab 'joms na / /
bde ba gnas ji thob par 'gyur / /
'dod pa'i yon tan lnga'i nyes dmigs bshad pa slob dpon dbyig gnyen gyis mdzad pa rdzogs so // //
rgya gar gyi mkhan po d+harma shrI b+ha dra dang / /
zhu chen gyi lo tsA ba rin chen bzang pos bsgyur cing zhus te gtan la phab pa'o //
[ ]
