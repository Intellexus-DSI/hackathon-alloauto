@## / /
rgya gar skad du /
shrI gu h+ya sa mA dza ma hA yo ga ta n+t+ra ba liM bi d+hi nA ma /
bod skad du /
rnal 'byor chen po'i rgyud dpal gsang ba 'dus pa'i gtor ma'i cho ga zhes pa /
'jig rten dbang phyug la phyag 'tshal lo / /
chags dang chags med las grol ba'i / /
yongs su ngag ba'i sku mnga' ba / /
kun gyi 'byung gnas de la ni / /
che ba'i yon tan bsam yas so / /
bgegs rnams ma lus bsrung ba dang / /
zhi ba la sogs las rnams dang / /
grub chen brgyad dang dngos grub mchog /
bsgrub phyir gtor ma'i cho ga bshad / /
de la dang po gtor ma'i rdzas bsham pa ni /
rtsa ba'i rgyud las /
sngags rnams thams cad nyid la yang / /
rmad du byung ba'i gtor ma dbul / /
bshang gci sha dang 'bru mar dang / /
sems las byung ba'i tsan+dan dang / /
khu ba dag gi sngags rnams kun / /
tshim par 'gyur ba kun du bshad / /
ces gsungs pas /
bza' ba dang bca' ba dang bsod pa rnams dang /
bdud rtsi lnga las gtor ma bshams la /
tshad med pa bzhis byang chub tu sems bskyed la /
oM shU n+ya tA dz+nyA na badzra swa b+hA wa At+ma ko\u0f85haM /
zhes brjod pas stong nyid la lhag par mos par byas la /
de'i rjes la hUM zhes pa dang bruM zhes pas rdo rje'i gur dang gzhal yas khang gdan dang bcas par bsgoms bdag nyid kyang don yod grub pa'i ting nge 'dzin du skad cig gis bskyed la lus ngag yid gsum byin gyis brlabs te /
ting nge 'dzin sems dpa'i 'od zer 'phros pas /
khams gsum gyi sems can skye ba rnam pa bzhis bsdus pa rnams sbyangs shing bsdus nas /
gzhal yas khang gi nang du phyin pa tsam gyis lha sum cu rtsa gnyis su gyur nas /
so so'i gdan la bzhugs par bsams la /
gnod mdzes la bka' bsgo bas ye shes kyi lha sum cu rtsa gnyis po spyan drangs te /
gzhal yas khang gi dam tshig gi lha la bstims la byin gyis brlab par bya'o / /
de nas kha zas sbyong ba'i ting nge 'dzin gyis gtor ma byin gyis brlab par bya ste /
hUM gis sbyang ba byas nas ni / /
'bud pa dang ni sbar ba dang / /
bde ba skyed par byed pa dang / /
mi 'chi bcu phyed lcags kyu mda' / /
ri bong can la rdo rje sems / /
'od 'phro dam tshig bdud rtsis sbyangs / /
rtogs bya sbyang bar byas nas ni / /
yi ge gsum brjod byin gyis brlab / /
oM AHbadzra d+h+r-i ka pany+tsa a mr-i ta hUM /
zhes pa nas /
oM sum+b+ha rA dza hUM /
zhes pa'i bar gyis bdud rtsi lngas mchod la /
de nas lha rnams kyi ljags rdo rje rtse lnga par bsams te /
ra dbus ma la yod pa'i oM gyi 'od zer gyis bdud rtsi drangs nas oM la lha sum cu so gnyis thugs kar babs pas dgyes shing mnyes nas phog par bsams nas /
de nyid lnga pas bstod par bya'o / /
chos rnams gzugs brnyan lta bu ste / /
dag cing zhi la rnyog pa med / /
gzung du med cing brjod du med / /
rgyu dang las las kun du byung / /
ngo bo med cing gnas med par / /
de ltar chos 'di shes kyis la / /
sems can don ni mnyam med kyis / /
'on kyang sangs rgyas sras su skyes / /
zhes brjod la las gzhol / /
gshegs su gsol / /
'khor gsum yongs su dag pa'i bsngo ba bya'o / /
dpal ldan 'dus pa zhes bya ba'i gtor ma'i cho ga byas pa las /
nyes gyur rgyal bas bzod par mdzod / /
dge bas 'gro kun sangs rgyas shog /
dpal gsang ba 'dus pa'i gtor ma'i cho ga /
za hor gyi mkhan po chen po shAn+ta de ba zhes bya ba mngon par shes pa lnga dang ldan pas mdzad pa rdzogs so // //
paN+Di ta de nyid dang lo tsA ba 'gos kyis bsgyur //
[ ]
