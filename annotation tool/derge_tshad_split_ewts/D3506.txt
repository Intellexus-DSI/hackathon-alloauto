@## / /
rgya gar skad du /
sarba ar+tha sA d+hA n+ya Ar+yA pra san+na tA rA sA d+ha naM /
bod skad du /
don thams cad grub pa rab tu sbyin pa'i 'phags ma sgrol ma'i sgrub thabs /
'phags ma sgrol ma la phyag 'tshal lo / /
sngon ma'i rim pa rab tu sbyor bas b+ha ga'i dbus su zla ba'i dkyil 'khor la lha mo sgrol ma chen mo gser gyi mdog lta bu 'jigs pa chen mo zhal brgyad pa /
spyan gsum pa /
phyag bcu drug gis rnam par brgyan pa /
dbu skra kham pa gyen du brdzes pa /
mgo bo rlon pa'i phreng ba brgya phyed kyis do shal byas pa /
'gro ba rnams skyob pa'i stobs chen mo zhabs g.yas brkyang ba dang ldan pa /
bzhad cing lang tsho gzhon nu la sna tshogs pa'i gos kyis brgyan pa /
rtsa ba'i zhal ser po /
g.yas kyi gnyis pa ni nag po /
gsum pa ni ljang gu /
bzhi pa ni nam mkha' lta bu sngon po'o / /
g.yon pa ni kun+da lta bu /
gnyis pa ni dmar po /
gsum pa ni nam mkha' lta bu sngon po /
steng ni du ba'i mdog lta bu 'jigs pa chen mo'o / /
zhal dbus ma rnam par gtsigs pa'o / /
phyag g.yas pa rnams na ral gri dang /
ut+pa la dang mda' dang /
rdo rje dang lcags kyu dang /
dbyug pa dang /
gri gug bsnams pa dang /
mi 'jigs pa rnams so / /
g.yon gyi phyag rnams na zhags pa dang bcas pa'i sdigs mdzub dang /
thod pa dang /
gzhu dang /
kha T+wAM ga dang /
rdo rje dang bcas pa'i zhags pa dang /
tshangs pa'i mgo bo dang /
rin po che dang /
bum pa rnams bsnams pa'o / /
sna tshogs pad+ma dang zla ba la bzhugs pa /
nyi ma'i 'od kyis rnam par brgyan pa /
zhabs g.yon pas dbang po dang /
zhabs gnyis kyi dbus su drag po dang /
tshangs pa dang /
'khor lo can la gnas pa'o / /
sgrib pa thams cad rnam par 'joms pa /
rnal 'byor pas bsgoms pas myur du dngos grub rnams thob par 'gyur ro / /
bzlas pa'i sngags ni oM pra san+na tA rai a mr-i te /
a mr-i ta mu khe a mr-i ta lo tsa ne sarbAr+tha sA d+ha ni sarba satwa ba shaM ka ri hUM hUM phaT swAhA /
zhes pa ni don thams cad rab tu grub pa sbyin pa'i 'phags ma sgrol ma'i sgrub thabs rdzogs so //
[ ]
