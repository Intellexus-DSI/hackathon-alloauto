@## / /
rgya gar skad du /
dr-iSh+Ti saM k+Ship+ta nA ma /
bod skad du /
lta ba mdor bsdus pa zhes bya ba /
rdo rje mkha' 'gro la phyag 'tshal lo / /
thams cad mkhyen nyid skyob pa'i gtso / /
'gro ba'i mgon la phyag 'tshal lo / /
lung dang rigs pa'i rjes 'brangs nas / /
dngos don bsdus te gtan la dbab / /
snang zhing srid pa'i chos rnams kun / /
rang rig sems ni gud na med / /
snang zhing gsal ba yin pa'i phyir / /
dper na rang rig nyams myong bzhin / /
gal te sems de ma yin na / /
'brel pa med phyir mi snang thal / /
de ltar kun rdzob gtan la dbab / /
chos kun sems la gnas zhes gsungs / /
chos kyi dngos gzhi sems nyid de / /
rig pa bzhi sogs kyis dpyad kyang / /
dngos po sgra yi cha tsam med / /
dper na nam mkha'i pad+ma bzhin / /
de ltar yod pa ma grub phyir / /
med pa cung zad grub mi 'gyur / /
phan tshun ltos pa nyid kyi phyir / /
tshu rol ma grub pha rol bzhin / /
yod med gnyis ka ma yin te / /
so so nyid du bkag phyir ro / /
gnyis ka med pa ma yin te / /
yod med dngos su 'gal ba'i phyir / /
lus can yang ni ma yin la / /
lus can min pa mi srid phyir / /
des na spros pa thams cad bral / /
de ltar don dam gtan la dbab / /
sems ni nam mkha' la gnas gsungs / /
rang rig spros bral de nyid kyang / /
snang zhing stong la stong zhing snang / /
de phyir snang stong dbyer med de / /
dper na chu yi zla ba bzhin / /
de ltar gnyis med gtan la dbab / /
nam mkha' ci la'ang mi gnas gsungs / /
rang bzhin spros bral de nyid ni / /
rig pa yin phyir gsal ba'o / /
rang rig min phyir mi rtog ste / /
rang rig rang la rtog mi srid / /
rnam par rtog bya min pa'i phyir / /
sems de'i rang bzhin mi rtog nyid / /
gsal ba mi rtog ye shes te / /
dper na bde gshegs ye shes bzhin / /
des na sems nyid 'od gsal la / /
sems ni ye shes yin rtogs na / /
sangs rgyas gzhan du mi btsal gsungs / /
'on kyang sems de glo bur gyi / /
rnam rtog dri mas nyon mongs te / /
chu dang gser dang nam mkha' ltar / /
gnas skabs dag dang ma dag gnyis / /
rang bzhin 'od gsal sems de dang / /
glo bur rnam rtog dri ma gnyis / /
gcig gam tha dad gang yin pa / /
shin tu zab pa chen po nyid / /
shin tu zab phyir mkhas pas dpyod / /
bshad pa yod kyang ma bris so / /
stong pa de nyid rig pa sems / /
byang chub sems kyang de nyid do / /
sangs rgyas rigs kyang de nyid yin / /
bde gshegs snying po de nyid de / /
ji bzhin pa yi ro myang bas / /
bde ba chen po'ang de nyid yin / /
gsang sngags zhes pa 'di nyid do / /
thabs dang shes rab de nyid la / /
zab dang rgya che de nyid yin / /
kun bzang yab yum de nyid do / /
nang stong dbyings dang ye shes las / /
ye sangs rgyas zhes de la bya / /
dri ma dang bcas rang rig de / /
de yang gzhan la mi ltos phyir / /
rang byung ye shes de nyid do / /
'khor ba'i dngos gzhi de nyid de / /
mya ngan 'das pa'ang de nyid yin / /
dbu ma chen mo'ang de nyid do / /
mthong bar bya ba de nyid do / /
bsgom par bya ba'ang de nyid do / /
thob par bya ba'ang de nyid do / /
tshad ma'i bden pa'ang de nyid yin / /
rgyu dang thabs dang 'bras bu yi / /
rgyud ni rnam gsum grags pa dang / /
gzhi lam 'bras bur grags pa dang / /
de nyid kyi ni gnas skabs so / /
rgyu rkyen rtsa ba kun gzhi dang / /
'khor ba ji srid phung po dang / /
gzhan dbang shes pa la sogs grags / /
e ma ho / /
sems nyid dri ma dang bcas de / /
rnam 'phrul 'gro ba drug la sogs / /
nam mkha'i khams kyi mtha' klas par / /
sdug bsngal 'khrul 'khor bsam las 'das / /
rnam rtog dri ma dang bral ba'i / /
rang rig spros bral de nyid ni / /
mig nas mya ngan 'das pa yin / /
rdo rje sems dpa' 'ang de nyid yin / /
sangs rgyas drug pa'ang de nyid do / /
rigs drug pa'ang de nyid do / /
'jam dpal gzhon nu'ang de nyid yin / /
rnam par snang mdzad de yin te / /
chos kyi sku dang bde chen dang / /
zung 'jug ces pa de nyid do / /
bzhi pa'i dbang yang de yin te / /
lhan cig skyes dga' de nyid do / /
rang bzhin dag pa'ang de nyid la / /
de la sogs pa mdo rgyud las / /
rnam grangs tha snyad grags pa rnams / /
phal cher de la brten pa yin / /
ji ltar rigs par sbyar bar bya / /
e ma ho / /
sems nyid dri ma med pa de'i / /
rnam 'phrul gzugs skur bsdus pa yi / /
zhing khams rnam par dag pa dang / /
dkyil 'khor rnam 'phrul la sogs pa / /
ngo mtshar dngos gzhi de nyid de / /
nam mkha'i mtha' klas khyab par snang / /
rang sems de la rmongs pa yi / /
phyi rol mu stegs pa dag gis / /
bdag dang gtso bo la sogs zhes / /
grub mtha' log pa'i rgya mtshor zhugs / /
rang gi sde pa nyan thos dang / /
rang rgyal sems tsam pa dag gis / /
gzung 'dzin gnyis su 'dzin pa dang / /
gnyis med yang dag nyid du rtogs / /
gzhan yang rnam bden rnam brdzun sogs / /
rnam rtog dra bar tshud par 'gyur / /
de ltar lta ba ma nor na / /
bsgom pa dang ni spyod pa dag /
dngos dang mthun pas byang chub thob / /
dkyus bstan pa yi rta bzhin no / /
lta ba dngos dang ma mthun na / /
bsgom dang spyod pa 'khrul 'gyur bas / /
'bras bu ji bzhin mi 'thob ste / /
dmus long dmigs bu med pa bzhin / /
don dngos rgya mtsho ltar zab pas / /
khron pa'i sbal 'dra bdag gi blos / /
dpyod pas gting rnyed ga la 'gyur / /
nongs gyur mkhas la bzod par gsol / /
'di byas dge ba gang yin pas / /
skal ldan skye bo dam pa yi / /
'khrul pa'i dri ma rab spangs nas / /
rtogs pa'i shes rab skye bar shog /
rje na ro ba'i lta ba mdor bsdus pa zhes bya ba rdzogs so // //
lo tsA ba mar pa chos kyi blo gros kyis bsgyur cing zhus pa'o //
[ ]
