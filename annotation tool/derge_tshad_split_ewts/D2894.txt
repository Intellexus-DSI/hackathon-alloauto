@## / /
rgya gar skad du /
badzra pA Ni maN+Da la bi d+hi /
bod skad du /
phyag na rdo rje'i dkyil 'khor gyi cho ga /
dpal phyag na rdo rje la phyag 'tshal lo / /
dpal ldan phyag na rdo rje dang / /
bla ma la gus phyag 'tshal nas / /
sgrub pa po la phan pa'i phyir / /
de yi dkyil 'khor cho ga brtsam / /
dpal phyag na rdo rje bsgrub par 'dod pa'i don du /
dkyil 'khor cho ga 'di bsdu bar bya'o / /
de la sngon du bsnyen pa bya ba ni /
sgrub pa'i thabs las 'byung ba bzhin du /
bdag nyid lhar bskyed nas /
snying po 'bum bzlas par bya ba'am /
yang na ji srid mtshan ma ma byung gi bar de srid kyi bar du bsgom pa dang bzlas pa bya'o / /
de ni sngon du bsnyen pa byed pa'i cho ga'o / /
de ltar sngon du bsnyen pa'i cho ga rdzogs nas /
sa'i cho ga bya ste /
gtsug lag khang ngam /
kun dga' ra ba'am /
nags tshal la sogs pa yid du 'ong ba'i gnas su sa bslang ba dang /
sa sbyang ba dang /
sa gzung ba dang /
sa byin gyis brlab par bya ste /
tshad brtag pa dang /
dbyibs brtag pa dang /
kha dog brtag pa'o / /
de las bslang ba ni /
gnas kyi bdag po la bslang ba ni /
maN+Dal dang dri'i thig le dang me tog gi tshom bu byas te /
mchod pa dang /
gtor ma bshams nas /
oM bi ti baM sa A kAR+Sha ya dzaHbya ba dang /
rdo rje bsdams pa'i mdzub mo gnyis brkyang ba sa la reg par byas pas /
sa'i lha mo 'khor dang bcas pa spyan drangs pa /
sa'i lha mo la mchod pa dang /
de'i 'khor la gtor ma byin la /
gsol ba gdab bar bya ste /
skyob pa sangs rgyas thams cad kyi / /
spyod pa'i tshul dang khyad par gyi / /
sa dang pha rol phyin pa la / /
lha mo khyod ni dpang du gyur / /
skyob pa shAkya seng ge yis / /
ji ltar bdud sde bcom pa ltar / /
de bzhin bdag gis bdud kyi sde / /
pham par byas te dkyil 'khor 'bri / /
zhes lan gsum gyi bar du brjod la /
byon par bsams te mchod la gshegs su gsol /
de nas sbyang ba'i phyir drag po dang zhi ba'i sbyin sreg dang /
'dom gang nye 'khor du lte ba nub tsam ma /
pus mo nub tsam brkos la gseg ma dang gyo mo dang /
rus pa la sogs pa bsal te /
spos chus bran te /
sa de nyid kyis bkang nas sa'i ltas brtag par bya ste /
sa bslang ba'i cho ga'o / /
de'i rjes la sa gzung ba ni /
gdugs dang rgyal mtshan dang /
bla re la sogs pa bres la /
sku gzugs rnams bkram nas /
phyogs bzhir spos rgyun mi 'chad par btul bar bya'o / /
de nas lag pa g.yas pa der gtugs te /
yi ge brgya pa lan bdun nam nyi shu rtsa gcig bzlas par bya'o / /
sa gzhi rdo rje'i rang bzhin du byin gyis brlab pa ni /
sa gzung ba dang byin gyis brlab pa ste /
sa'i cho ga'o /
de nas khrus bya zhing dris byugs la gos sngon po'i stod g.yogs bgos la rgyan gdags shing dang rdo rje dang dril bur ldan pas /
gal te nus na smyung bar gnas pa dang /
ma nus na zas dkar gsum bza' bar bya'o / /
de la re zhig dkyil 'khor gyi dbus su 'dug la /
tshogs bsags pa dang /
srung ba'i 'khor lo dang /
gzhal yas khang gdan dang bcas pa bsgom par bya'o / /
de la yi ge hUM yongs su gyur pa las /
rdo rje chen po nam mkha'i tshad dang mnyam pa'i khong stong bsam pa ni srung ba'i 'khor lo'o / /
de'i steng du b+h+rUM las gzhal yas khang gru bzhi ba rta babs dang bcas pa bskyed pa /
dbus su a las zla ba'i dkyil 'khor bsgom par bya'o / /
de nas bdag nyid lhar bskyed la /
ye shes sems dpa' gzhug pa dang /
dbang bskur ba dang /
yi ge gsum gyis gnas gsum du byin gyis brlabs pa'i bar du byas la lha mo mchod nas /
gsol ba gdab par bya'o / /
de nas sgrub pa'i grogs pos mtshan brgya rtsa brgyad pas bstod la gsol ba gdab ste /
mig g.yas par ma las nyi ma /
g.yon par Ta dang a las zla ba /
rkang mthil du a las sna tshogs rdo rje bskyed nas langs te /
sangs rgyas thams cad la phyag byas nas /
bdag nyid lha'i nga rgyal gsal bar byas nas /
dbus kyi gtso bo nam mkhar bteg la khro bo'i bstod pa bya'o / /
de la bstod pa ni /
chos dbyings stong pa gnyis med ngang nyid las / /
'jig rten spyod pa'i tshul yang mi spong zhing / /
thabs la mkhas pas 'jigs byed skur ston pa / /
khro chen 'bar ba'i tshogs la phyag 'tshal bstod / /
bskal pa me ltar 'bar ba'i klong dkyil nas / /
dpa' bo'i stang stabs brkyang bskum tshul du bzhugs / /
nyi zla 'bar ba'i spyan gyi sdang mig gis / /
bgegs dpung sreg par mdzad la phyag 'tshal bstod / /
ces brjod nas bka' bsgo bar bya ste /
dkyil 'khor chen po'i sa gzhi la gnas pa'i / /
lha la sogs pa'i bgegs tshogs kun nyon cig /
da ni gnas 'dir dkyil 'khor chen po 'bri / /
bgegs kyi rigs tshogs gang yin 'byer bar gyis / /
ci ste da yi bka' las 'das gyur na / /
ye shes can gyi rdo rje 'bar ba 'dis / /
spyi bo tshal ba brgyar ni rab 'gems shing / /
rnam par 'jig par 'gyur bar gdon mi za / /
zhes bya ba dang /
deng rnal 'byor gyi dbang phyug che ge mo zhes bya bas /
slob ma che ge mo zhes bya ba /
rdzogs pa'i byang chub thob par bya ba'i phyir dang /
sems can thams cad bla na med pa'i byang chub thob par bya ba'i phyir dpal phyag na rdo rje zhes bya ba'i dkyil 'khor chen po zhig rtsom gyis /
gang su yang rung ba sa phyogs 'di na gnas pa'i lha dang lha ma yin dang gnod sbyin dang srin po dang /
yi dags dang /
sha za dang brjed byed dang 'byung po dang /
nam mkha' lding dang mi'am ci dang /
rig 'dzin la sogs pa rgan po dang /
rgan mo g.yog dang 'khor du bcas pa rnams /
'dir ma gnas par gzhan du dengs shig /
de ltar phyag na rdo rje'i bka' thos pas myur ba nyid du dengs shig /
gang dag mi 'gro ba de dag ni / /
de'i ye shes kyi rdo rje chen po kun du 'bar ba 'dis mgo bo tshal ba brgyar 'gas par 'gyur ro / /
hUM zhes lan gsum brjod de /
rdo rje chen po'i gar dang /
rdo rje'i 'gros kyis sa gzhi lan gsum bskor zhing /
rang gi lus la khro bo'i tshogs phyung la /
sdang ba thams cad bskrad par bsam mo / /
de nas yi ge hUM gis srung ba'i 'khor lo byas la /
phur bu lnga stong phyag na rdo rje smad rdo rje rtse gcig pa lta bur bskyed nas / /
oM badzra kI li kI lA ya sarba bi g+hAM ban+d+ha hUM phaT /
ces bya ba brgya rtsa brgyad bzlas la /
dbus dang grwa bzhir /
oM g+ha g+ha g+hA ta ya g+hA ta ya sarba duSh+TA na phaT /
kI lA ya kI lA ya sarba pA baM phaT /
hUM hUM hUM badzra kI li kI lA ya badzra d+ha ra A dz+nyA pa ya ti kA ya wAka tsit+ta badzra kI lA ya hUM phaT /
ces bya bas btab la /
oM badzra mung+gar A ko Ta ya hUM phaT /
ces byas brdung bar bya'o / /
de nas srung skud bcing ba dang /
gu gul gyis bdugs pa dang /
me tog gi phreng ba gdags shing dri'i thig le byas nas /
byams pa'i go cha bskon par bya'o / /
de nas dkyil 'khor ba'i rnam lnga dang /
snying po bzlas pa'i dri'i chus byugs la /
dbus su dri'i thig le bya'o / /
me tog gi tshom bu bkram nas /
dzaHhUM baM hoH'i sngags kyis bteg pa'i lha bzhugs su gsol la /
ye shes sems dpa' gzhug pa dang /
dbang bskur ba dang /
yi ge gsum gyis gnas gsum du byin gyis brlabs la mchod pa lnga dang /
mchod pa rgyas pa dang /
bstod pa byas nas snyan gsan dbab par bya'o / /
phyag na rdo rje bcom ldan 'das / /
rig sngags rgyal la phyag 'tshal lo / /
slob ma kun la brtse ba dang / /
khyed rnams la yang mchod pa'i phyir / /
sang ni dkyil 'khor 'bri bar 'tshal / /
bcom ldan bdag ni gus pa la / /
de bas gnang ba mdzad par rigs / /
zhes lan gsum brjod par bya ste /
lha lhag par gnas pa'o / /
de nas 'byor pa yod na sbyin sreg gi mchod pa bya'o / /
de nas gtor ma'i cho ga nas 'byung ba bzhin du gtor ma btang nas /
slob ma lhag par gnas par bya ste /
khrus byas la /
me tog lag na thogs te /
slob dpon gyi zhabs gnyis la phyag byas nas /
gsol ba btab ste rgyun bshags byas te /
de nas lhar bskyed nas mchod pa byas te /
so shing dor ba dang /
ku sha sbyin pa dang /
srung skud gdags pa dang /
zab cing rgya che ba'i chos bshad par bya ste /
rgyas par ni bzhi brgya lnga bcu pa'i cho ga las shes par bya'o / /
slob ma lhag par gnas pa'o // //
de ltar lhag par gnas pa byas nas /
nang par nyi ma shar ba dang /
mchod pa bshams la dkyil 'khor nam mkhar bteg ste /
sa gzhi ba'i rnam lnga dang /
dris byugs nas /
thig byin gyis brlabs la cho ga bzhin du thig gdab par bya'o / /
de nas tshon dgye bar bya ste /
tshon byin gyis brlabs la dbus su pad+ma dang zla ba'i gdan la rdo rje rtse lnga pa bri ba dang /
phyogs kyi rim par tshon dgye pa dang /
rtsig pa la phyi rol dkar po dang /
ser po dang /
dmar po dang / /
ljang gu dang /
nag po dang /
kha khyer dmar po rin po che pha gu ser po dang /
dra ba dra phyed nag po /
rta babs ci mdzes par bri bar bya'o / /
de ltar dkyil 'khor bris nas /
dgongs ka'i dus su mchod pa'i rdzas rnams bsags nas stan bde ba la 'dug ste /
lha'i nga rgyal gyis dkyil 'khor bteg la yid kyis dkyil 'khor nang du zhugs te /
lhag pa dang ma tshang ba'i nyes pa zhi bar bya ba'i phyir /
lan bdun bskor bar bya'o / /
de nas me tog gi phreng ba dor la slar rang gi mgo la bcing bar bya'o / /
de nas bdag nyid lhar bskyed la /
mdun gyi lha yang yi ge yongs su gyur pa las rdo rje /
de la 'od zer spro bsdu byas nas /
lhar bskyed la ye shes sems dpa' gzhug pa la sogs pa rdzogs par byas nas mchod pa rgyas pa dbul bar bya'o / /
bstod pa byas nas bum pa bcug ste /
bzlas pa byas nas chur bzhu la sku khrus gsol bar bya'o / /
de nas sbyin sreg bya ba dang /
gtor ma btang nas slob ma la dbang bskur ba'o / /
de la dang por gsol ba btab pa dang /
gdong g.yogs bcing ba dang /
rgyun bshags bya ba dang /
sdom pa gzung ba dang /
lhar bskyed cing las thams cad pa'i bum pas sku khrus gsol bar bya'o / /
dkyil 'khor du gzhug pa dang /
lha'i dam tshig bsgrags pa dang /
slob dpon gyi dam tshig bsgrags pa dang /
ye shes dbab pa dang /
phreng ba dor ba dang /
gdong g.yogs dgrol ba dang /
dkyil 'khor blta ba byas nas /
lhar bskyed nas /
chu dang cod pan dang /
bdag po dang /
ming gi dbang bskur bar bya'o / /
de nas sku gsung thugs kyi brtul zhugs dang /
spangs pa dang /
ye shes la sogs pa'i dbang dang /
rjes su gnang ba dang /
brtul zhugs kyi dbang la sogs pa bya'o // //
dkyil 'khor cho ga sbyar ba 'di'i / /
dge ba gang des thob pa kun / /
phyag na rdo rje thob nas ni / /
'gro don du ma byed par shog /
phyag na rdo rje'i dkyil 'khor gyi cho ga /
slob dpon 'gro bzangs snying pos mdzad pa rdzogs so //
[ ]
