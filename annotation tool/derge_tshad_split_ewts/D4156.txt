@## / /
rgya gar skad du /
bud+d+ha tsa ri ta ma hA kA bya nA ma /
bod skad du /
sangs rgyas kyi spyod pa zhes bya ba'i snyan dngags chen po /
sangs rgyas dang byang chub sems dpa' thams cad la phyag 'tshal lo / /
dpal ldan yon tan tshogs kyis gang / /
bdag nyid chen po sems can gyi / /
don mdzad yang dag sangs rgyas dang / /
chos dang dge 'dun la phyag 'tshal / /
bu ram shing par mthu mnyam bu ram shing ba'i rgyud / /
thub dka' shAkya rnams la spyod pa rnam dag pa / /
'phrog byed zla ba lta bur skye dgu rnams la sdug /
rgyal po zas gtsang zhes bya'i ming can byung bar gyur / /
dbang po dang mtshungs de yi bdag po ldan ma yin / /
nus mthu rjes mtshungs gzi brjid lha mo bde sogs dang / /
pad+mo can 'dra phun sum tshogs pa sa bzhin brtan / /
sgyu ma chen mo zhes bya dpe med sgyu 'dra byung / /
mi skyong rgyal po 'di ni de dang thabs cig tu / /
dga' ba nyer ldan rnam thos sras kyi dpal bzhin rol / /
de nas yang dag ting 'dzin ldan pa'i rig ma bzhin / /
sdig bral ma de mngal ni rnam par gzung bar gyur / /
mngal dang nye bar ldan pa nyid kyi sngon rol du / /
de ni gnyid song glang po'i dbang po dkar po zhig /
rang nyid la ni rab tu zhugs sogs mthong gyur la / /
de yi mtshan ma nyam thag pa nas thob ma yin / /
lha dang rab tu mtshungs pa de yi lha mo de / /
mngal gyis rigs kyi dpal ni rab tu 'dren byed cing / /
sgyu ma ngal ba dang ni mya ngan sgyu med par / /
gtsang la nyon mongs med pa'i dgon par blo gros mdzad / /
de ni lum bi zhes bya'i nags mthar gyur pa'i sa / /
sna tshogs ljon shing sna tshogs shing rta mngon dga' bar / /
bsam gtan la bzod dben pa'i nags kyi mtha' bzhed ma / /
'gro ba'i chad dang gnas phyir mi skyong la zhus so / /
de yi chos dang ldan la 'phags pa'i zhes 'dod dag /
rnam par shes nas ya mtshan dga' ba yis gang ste / /
zhi ba'i grong nas sa yi bdag po gshegs gyur te / /
de yi dga' ba'i rgyu yin rnam par rgyu phyir min / /
dpal dang ldan pa'i nags der rgyal po'i bdag ldan ma / /
rab tu bltam pa'i dus ni yang dag mngon gzigs shing / /
bla re nye bar phul ba'i gzims mal rab thob ste / /
mi mo stong phrag dag gis mngon par dga' bar byed / /
de nas skar ma rgyal rab ldan par gyur pa'i tshe / /
brtul zhugs legs par 'dus byas lha mo de yi ni / /
rtsib logs dag nas 'jig rten phan phyir sras bltams te / /
tshor ba dang ni bral zhing nad dang bral ba nyid / /
ji ltar brla skyes brla nas rgya chen lag pa nas / /
dbang po dang mtshungs nga la nu ni spyi bo nas / /
mtshan ldan nyid kyang lag pa'i cha shas gsang ba nas / /
rnam pa de ltar de yi skye ba byung bar gyur / /
mngal nas mngon par nges par byung ba gzugs mdzes te / /
nam mkha' dag las 'phros 'dra skye gnas las ma skyes / /
bskal ba gcig min rnams su bsgoms pa'i bdag nyid ni / /
gang zhig yang dag rab tu shes na skyes gyur blun po min / /
nyi ma gzhon nu sa lam mngon par babs pa bzhin / /
gsal ba dang ni brtan pas gang zhig mdzes pa ste / /
de ltar shin tu gsal yang nges par rtog pa na / /
ri bong gis mtshan ji ltar mig dag 'phrogs par gyur / /
de ni rang gi lus kyi 'od rab 'bar ba yis / /
sgron ma'i 'od kyang gsal bar byed pa ltar bcom ste / /
rin thang chen po 'dzam bu chu gser mdzes pa'i mdog /
phyogs rnams thams cad rnam par snang zhing gsal bar mdzad / /
'khrugs pa ma yin yon po'i skyon dag rab bsal zhing / /
shin tu brtan pa dang ldan rnam par yangs pa'i 'gros / /
de ltar mi g.yo rab tu brtan pa'i gom pa bdun / /
drang srong skar ma bdun dang rab mnyam gshegs par gyur / /
byang chub phyir dang 'gro la phan pa'i phyir skyes shing / /
'di ni bdag gi srid pa'i skye ba tha ma zhes / /
seng ge'i 'gros 'dra phyogs bzhi dag tu rnam gzigs nas / /
snod ldan rnams kyi don byed dag kyang smras par gyur / /
nam mkha' dag las rab babs zla ba'i 'od zer dkar / /
grang dang dro ba'i chu rgyun rnam pa gnyis kyi shugs / /
lus la yang dag reg pas bde ba bskyed pa'i phyir / /
mdzes shing yid 'ong de yi spyi bor babs par gyur / /
dpal ldan bla re bres par gser gyis 'bar zhing mtshan / /
bai DUR+Ya yi rkang pa'i gzims mal la gzims pa / /
de la gus phyir gser gyi pad+ma'i phyag mnga' ba'i / /
gnod sbyin bdag rnams kun nas yongs su bskor nas gnas / /
mi mngon gyur pa'i lha rnams kyis kyang nam mkha' la / /
gang gi mthu las mgo bo yis ni rab btud cing / /
kun nas gdung ba skyob pa'i gdugs dkar rnams bzung ste / /
byang chub ched du mchog gi bsngags pa dag kyang smras / /
'das pa'i sangs rgyas rnams la lhag par mchod byas pa'i / /
lto 'phye che rnams khyad 'phags chos la sred pa'i phyir / /
gang la rlung g.yab kyis g.yab gus pa'i mig gzir cing / /
man dA ra ba'i me tog rnams kyis yang dag 'thor / /
de bzhin gshegs pa bltams pa'i yon tan gyis tshim pa'i / /
gtsang mar lhag par gnas pa'i rnam dag sems can rnams / /
sdug bsngal nyid du bying ba'i 'gro la phan pa'i phyir / /
lha rnams 'dod chags bral ba na yang dga' bar gyur / /
gang gis rab tu bltams tshe ri rgyal phur pu nyid / /
rlung gis bsnun pa'i gru ltar sa gzhi g.yos gyur zhing / /
tsan+dan dang bcas ut+pal pad+ma'i snying po yi / /
char pa dag ni nam mkha'i sprin dang bral las babs / /
yid 'ong reg na bde ba'i rlung dag byung gyur te / /
lha yi na bza' dag ni mngon par 'bebs byed cing / /
nyi ma de nyid lhag par mngon par gsal ba ste / /
zhi ba'i 'od zer 'dus ma byas pa'i me 'bar ro / /
shar dang byang gi mtshams kyi khang pa'i phyogs gcig na / /
bsil ba'i chu yi khron pa rang byung gyur pa ste / /
pho brang btsun mo'i 'khor rnams ya mtshan gyur rnams kyis / /
gang la bya ba rnams ni stegs bzhin rab tu byas / /
chos dang ldan pa'i lha dang 'byung po'i tshogs rnams kyis / /
de ni lta ba'i don du nags tshal rab gang ste / /
rmad byung ngo mtshar gyur pa nyid kyi shing las kyang / /
me tog rnams ni dus ma yin par nges par brul / /
'tshe bar byed pa'i sems can rnams kyang de yi tshe / /
phan tshun dag tu phyin te gnod pa mi byed la / /
'tsho ba'i 'jig rten dag na nad gang ji snyed pa / /
de dag rnams kyang 'bad pa med par de tshe bcom / /
mkha' 'gro'i bya ni mtho min sgra sgrogs ri dwags kyang / /
chu klung dag ni chu yang zhi bar bab gyur la / /
phyogs rnams rab snang dge ba'i nam mkha' rab mdzes shing / /
lha yi rnga rnams mkha' la rab tu grags par gyur / /
rgud par gyur la mgon ni nye bar thob nas bzhin / /
'jig rten dag kyang mchog tu rab zhi thob gyur la / /
'jig rten rnams kyi thar pa'i bla ma rab bltams tshe / /
'dod pa'i lha nyid kho na dga' ba med par gyur / /
shin tu ngo mtshar sras kyi skye ba mthong gyur nas / /
mi bdag brtan pa yin yang rnam par 'gyur nas song / /
rab dga' skyes pa nyid dang yid mi bde skyes te / /
brtse ba las ni mchi ma rnam pa gnyis byung ngo / /
mi ma yin pa'i sras po nyid kyi nus pa dang / /
ma yi rang bzhin kyang ni stobs chung nyid kyi phyir / /
grang dang dro ba'i chu dag 'dres pa'i chu klung bzhin / /
lha mo 'jigs pa dang ni dga' bas gang bar 'gyur / /
lhag ma spangs te 'jigs pa nyid ni shes byas nas / /
yid 'ong 'dod pa'i ched du rtogs pa ma yin pa'i / /
bud med rgan mo rnams kyis bde legs gyur byas shing / /
gtsang mar byas te lha rnams dag la phyag 'tshal lo / /
de yi mtshan nyid dag kyang shes shing thos gyur nas / /
spyod dang thos dang tshig la grags thob bram ze rnams / /
rnam rgyas zhal ni ya mtshan dga' ba yis gang ste / /
dga' dang 'jigs par gyur pa'i mi yi lha la smras / /
mi dag sa la bu ma gtogs pa'i khyad 'phags pa / /
gzhan gang cung zad 'dod min zhi ba de yi phyir / /
khyod kyi sgron ma 'di ni rigs kyi sgron ma ste / /
khyod nyid dga' bar mdzod cig dga' ston da ltar bgyi / /
de phyir brtan par rnam dpyod med par dgar mdzod dang / /
rigs ni nges pa nyid du mchog tu 'phel bar 'gyur / /
'di ni khyod kyi bu zhes skyes par gyur pa ste / /
'jig rten sdug bsngal dag gis mngon par bcom pa'i mgon / /
mchog gyur 'di la mchog gyur gser gyi 'od mnga' zhing / /
sgron ma'i 'od zer dag gis mtshan rnams gang gyur pas / /
de nyid rtogs par gyur pa'i thub par 'gyur ba'am / /
yang na mi bdag sa stengs 'khor los sgyur bar 'gyur / /
sa yi bdag po nyid la gal te dga' 'gyur na / /
stobs dang chos dag gis ni de'i tshe sa stengs su / /
rgyal po kun gyi thog tu 'di ni gnas 'gyur te / /
skar ma'i 'od rnams la ni nyi ma'i 'od bzhin no / /
de ni gal te thar bzhed nags su gshegs gyur na / /
mkhyen dang de nyid kyis ni de tshe sa stengs su / /
lugs kun zil gyis mnan nas 'di ni gnas 'gyur te / /
mtho ba kun la ri rab ri yi rgyal po bzhin / /
ji ltar lcags rnams la ni gser dag mchog yin la / /
ri rnams la ni ri rab chu bo rnams la mtsho / /
gza' rnams la ni zla ba gdung byed rnams la nyi / /
de ltar khyod kyi sras ni rkang gnyis rnams kyi mchog /
gang gi spyan dag mi 'dzums mig gzir rnam par spangs pa ste / /
brtan zhing shin tu ring la dkar min rdzi ma dang / /
gzi brjid ldan pa yin yang 'on kyang zhi ba nyid / /
'di ni kun nas gzigs pa'i spyan mnga' ci la min / /
de nas gnyis skyes rnams la mi bdag gis smras pa / /
bdag nyid chen po mi skyong snga mas ma mthong ba / /
mthong zhes khyad 'di gang yin 'di la rgyu mtshan ci / /
de nas bram ze rnams kyis de nyid la smras pa / /
blo dang thos pa las dang grags pa rnams la ni / /
mi skyong sngon dang phyi ma nyid ni tshad ma yin / /
dngos po'i lugs la 'dir ni bya ba rgyu yin la / /
'dir yang bdag gi dper brjod dag ni mkhyen par mdzod / /
gang zhig rgyal po'i bstan bcos shes ldan ngan spong dag /
rig byed drang srong de gnyis kyis ni ma byas pa / /
de dag gi sras zhi ba pa wa sangs dang ni / /
phur bu yis ni dus kyis de nyid bskyed par gyur / /
nyams gyur snga ma rnams kyis ma mthong rig byed gang / /
dbyangs can ma yi bu yis kyang ni slar smras pa / /
nus med gnas 'jog gis ni ma byas gyur pa gang / /
rgyas pa yis ni de ltar rnam pa mang por brjod / /
'pho byed drang srong chen pos ma bsdebs gyur pa gang / /
tshig gi rkang pa grog mkhar gyis ni dang por bskyed / /
gso ba gang yang rgyun shes kyis ni ma mthong ba / /
phyi nas de ni drang srong rgyun shes bu yis byas / /
gang yang gnyis skyes nyid ni kun shas ma rnyed pa / /
de ni gting dpogs bu yis rgyal po la thob bo / /
bu ram shing pas dang por ma bsdams gyur pa gang / /
rgya mtsho la ni dug bcas kyis kyang mtshams bzung ngo / /
slob dpon nyid du bram ze'i rnal 'byor cho ga la / /
gzhan rnams kyis ma thob pa skyed byed gshegs par gyur / /
khyab 'jug gi ni grags pa'i las rnams gang yin pa / /
de rnams la ni dpa' bo la sogs stobs med gyur / /
de phyir lang tsho dang ni rigs dag tshad ma yin / /
la la la lar mchog nyid nyer thob 'jig rten na / /
rgyal dang drang srong rnams kyis snga mas ma byas pa / /
de dang de dag rnams ni bu rnams dag gis byas / /
de ltar gnyis skyes de rnams kyis ni yid ches te / /
mi skyong dbugs 'byin dang yang mngon par dga' gyur la / /
mi 'dod the tshom dag ni yid las rnam bstsal te / /
rab tu dga' ba nyid la lhag par 'dzegs par gyur / /
dga' ba yis ni gnyis skyes dam pa de rnams la / /
bkur sti sngon du 'gro ba'i nor rnams rab phul te / /
ji skad smras bzhin 'di ni sa yi bdag por gyur / /
rgas pa thos nas nags rnams su ni 'gro bar shog /
de nas mtshan ma rnams dang dka' thub stobs las ni / /
skye ba mthar mdzad bltams pa de ni rtogs gyur nas / /
dam pa'i chos la gus pa'i shAkya'i dbang phyug gi /
gnas su dkar min drang srong chen por gshegs par gyur / /
tshangs pa'i dpal nyid kyis kyang dka' thub dpal gyis ni / /
'bar ba'i tshang rig rnams kyi tshang rig de la ni / /
rgyal po'i bla mas gus pa dang ni bkur sti'i phyir / /
mi dbang pho brang du ni rab tu spyan drangs so / /
de ni sa bdag btsun mo'i 'khor gyi nye logs su / /
gzhon nu bltams pa la ni dga' ba'i shugs kyis 'ongs / /
dka' thub mchog las dang ni rgas pa la brten nas / /
brtan pa nags kyi 'du shes kyis ltar rnam par zhugs / /
de nas thub pa gdan la gnas pa de la mi skyong gis / /
zhabs bsil mchod yon sngon 'gro yang dag rab mchod nas / /
sngon tshe gnas mchog la ni mtha' can lhas bzhin des / /
ji ltar nye bar spyod la snyan gsan phab pa'o / /
bdag gi rigs ni rjes su bzung phyir nor ldan des / /
gang zhig bdag la gzigs phyir bcom ldan nyer gshegs la / /
bka' drin gnang bar mdzod cig zhi ba ci bgyi bgyi / /
kho bo slob ma lags so thugs rjes mdzad par rigs / /
de ltar mi skyong gis ni dngos po thams cad kyis / /
nye bar gsol btab gyur pa'i thub pa ji lta bzhin / /
rab rgyas yangs pa'i spyan ni ya mtshan dang bcas pas / /
zab ba dang ni brtan pa'i chig rnams smras pa'o / /
chos 'dod gtong ba dang ldan 'gron la sdug cing phangs / /
bdag nyid chen po khyed la 'thad pa 'di yin la / /
sems pa rjes 'gro ye shes lang tsho rjes mthun pa / /
khyod kyi blo gros gnyen gang de ltar bdag la yin / /
de dang de ni gang gis mi skyong drang srong des / /
phra mo'i chos kyi nor rnams rab tu thob byas nas / /
rtag par cho ga bzhin du mchod sbyin byas gyur pa / /
dka' thub rnams kyis phyug cing nor rnams dag gis dbul / /
bdag gi nye bar 'ongs la dgos pa gang yin pa / /
bdag gi de ni gson mdzod dga' bar nyer song khyed / /
byang chub rtogs pa'i ched du khyod kyi sras bltams zhes / /
lha yi ngag dag bdag gi nyi ma'i lam du thos / /
ngag de thos nas dang ni yid la bsgoms nas dang / /
mtshan ma rnams kyis shes nas de nas nye bar 'ongs / /
brgya byin gyi ni rgyal mtshan yang dag bsgreng ba bzhin / /
shAkya'i rigs kyi rgyal mtshan blta bar 'dod pa yis / /
zhes pa'i tshig 'di de ltar thos par gyur nas ni / /
mi dbang rab tu dga' bas kun nas g.yos gyur te / /
yum gyi pang du son las gzhon nu blangs nas ni / /
dka' thub nor can la ni yang dag bstan par gyur / /
de nas drang srong che des zhabs la 'khor los mtshan / /
phyag dang zhabs kyi sor mo dra bas 'brel ba dang / /
glang po bzhin du mdoms nub smin ma mdzod spur bcas / /
ya mtshan dang bcas rgyal po'i sras ni mthong bar gyur / /
lha mo'i pang na zhugs pa me yi bu bzhin du / /
ma ma'i pang du bzhugs pa mngon par mthong nas ni / /
byung gyur rdzi ma'i mtha' ru mchi ma rnams byung ste / /
dbugs med gyur nas gyen du lta la zhal phyogs gyur / /
mig dag mchi mas yongs gang dkar min mthong nas ni / /
bu la brtse ba'i phyir ni mi skyong 'dar gyur te / /
mchi ma dang ni gre ba kha zhing ldab ldib bcas / /
thal mo sbyar zhing yan lag btud de dris par gyur / /
gang gi lus ni lha las bar na cung zad cig /
rang gi skye ba ngo mtshar mang po'i sgron ma ste / /
gang gi don ni mchog tu 'gyur bar smra ba ste / /
rab tu mthong nas brtan pa gang phyir mchi ma 'ong / /
bcom ldan gzhon nu brtan pa'i tshe can yin snyam mam / /
bdag gi mya ngan ched du skyes pa min nam ci / /
bdag la chu yi snyim pa ci zhig ltar rnyed de / /
'di ni dus kyis 'thung phyir nye bar 'ongs ma yin / /
bdag gi snyan grags gter ni mi zad yin snyam mam / /
nges par bdag gi rigs kyi lag nor yin snyam ci / /
bde bar pha rol du ni rab tu 'gro snyam mam / /
gnyid par gyur kyang bu ni phye ba'i mig gcig yod / /
bdag gi rigs kyi myu gu skyes pa ma rgyas par / /
yongs su skams pa'i skal ba can zhig min snyam mam / /
khyab bdag myur bar gsungs shig bdag la zhi ba med / /
gnyen 'dun rnams kyis bu la brtse ba khyed kyis rig /
de ltar mi 'dod blo yis 'khrul ba byung gyur pa / /
rig nas mi dbang rgyal la thub pa des smras pa / /
bdag gis smras pa gang de the tshom med pa de / /
mi skyong khyed kyi blo gros gzhan gang ma gyur cig /
'di yi gzhan gyur mtshon min bdag gi rnam 'gyur te / /
'on kyang rang la slu bar rab mtshon rnam par 'khrugs / /
skye ba zad pa'i rnyed par bla min rtogs pa po / /
'di skyes bdag gi 'gro ba la ni dus yin no / /
rgyal srid rnam par spangs nas yul rnams la mi gnas / /
'bad pa drag po rnams kyis de nyid thob byas nas / /
'di ni 'gro la gti mug mun pa rnam 'joms phyir / /
ye shes rang bzhin nyi ma rab tu 'bar bar 'gyur / /
sdug bsngal rgya mtsho nad rnams bkram pa'i dbu ba can / /
rga ba'i dba' rlabs 'chi ba'i shugs ni drag po las / /
'gro ba nyam thag bying bar gyur rnams 'di yis ni / /
ye shes gru bo chen po yis ni sgrol bar byed / /
shes rab chu yi shugs la brten pa'i tshul khrims ngogs / /
ting nge 'dzin ni bsil ba'i brtul zhugs ngang pa 'phyo / /
'di yi mchog gi chos kyi chu bos rab bskor la / /
sred pas nyam thag gson pa'i 'jig rten 'thung bar byed / /
sdug bsngal gyis nyam thag dang yul gyis bsgribs rnams dang / /
'khor ba'i 'brog dgon 'jigs par gnas pa rnams la ni / /
lam rab chud zos rnams la lam 'gro rnams bzhin du / /
'dis ni rnam par dag pa'i lam dag 'chad par 'gyur / /
yul gyi bud shing can gyi 'dod chags me yis ni / /
'jig rten skye bo rnam par bsregs par gyur pa la / /
sos ka'i tha mar sprin chen gyis ni char bzhin du / /
'di yi chos kyi char gyis rab tu sim byed 'gyur / /
sred pa'i sgo gtan ma rig mun pa'i sgo glegs can / /
sgo la skye dgu rnams kyi 'thon pa'i rgyu las ni / /
'di yis mchog rab kun nas rnyed par dka' ba yi / /
dam pa'i chos kyi sgras ni rnam par 'byed par 'gyur / /
rang gi las kyi zhags pa rnams kyis yongs dkris shing / /
sdug bsngal dag gis mngon par zil non rten med pa'i / /
'jig rten rnams kyi rdzogs pa'i byang chub brnyes nas kyang / /
chos kyi rgyal po 'dis ni 'ching ba mthar mdzad 'gyur / /
rmongs sam 'dod pa'i bde ba yis sam rgyags las rung / /
'di yi mthar thug chos gang thos par mi byed pa / /
mi yi 'jig rten 'dir de mya ngan bya ba'i gnas / /
de phyir khyed nyid 'di la mya ngan ma byed cig /
yon tan rgya mtsho 'di las 'khrul gyur bdag gi ni / /
bsam gtan rnams ni thob kyang don byas med nyid de / /
de yi dam chos ma thos pa la kho bo ni / /
mtho ris dag na gnas kyang phun tshogs med pa snyam / /
de ltar don thos bshes dang bcas shing btsun mor bcas / /
yid mi bde ba dor nas mi dbang dgar gyur la / /
rnam pa de ltar bdag gi bu ni 'di'o zhes / /
des ni bdag nyid la ni snying bo ldan par bsams / /
'phags pa'i chos rnams kyis kyang 'gro bar 'gyur ro zhes / /
bsam pa'i rnam par gzung bya snying la byas gyur te / /
nges par 'di ni mi sdug chos kyi phyogs min la / /
rigs rgyud nyams pa las ni 'on kyang 'jigs pa mthong / /
de nas bu la rnam par 'khrugs pa'i rgyal po la / /
bu yi nges pa'i de nyid rig par byas nas su / /
gus bcas gyen du gzugs mthong dkar min thub pa ni / /
rlung gi lam gyis ji ltar 'ongs par gshegs par gyur / /
blo gros byas pa'i sring mo'i bu yang mthong nas ni / /
thub pa'i gsung mnyan pa dang de yi lugs la ni / /
rnam mang rjes su brtse ba yis ni legs pa des / /
sdug pa'i bu bzhin du ni sbyor ba byed du bcug /
sras po skyes pas tshim pa'i mi yi bdag po yang / /
yul la song ba'i 'ching ba rnams ni rnam spangs te / /
sras kyi yid 'ong sras po bltams pa'i las dag ni / /
rigs dang 'dra bar ji lta ba bzhin byed du bcug /
zhag bcu yongs su 'das par gyur ba nyid kyi tshe / /
mchog gi dga' ba rab ldan snyoms par gyur pa'i yid / /
sras las mchog tu 'gyur phyir lha yi mchod pa ni / /
bzlas brjod dang ni sbyin sreg bkra shis la sogs byas / /
gzhan yang brgya dang stong phrag yongs su gang ba'i grangs / /
brtan dang stobs ldan bu rnams gser gyi rwar bcas shing / /
rgas pa nye bar 'ongs min swa ma ldan pa'i ba / /
rang gi sras 'phel phyir na gnyis skyes rnams la byin / /
de nas snyoms pa'i bdag nyid kyis ni rnam mang yul / /
rang sems tshim bar byed pa'i bya ba rnams byas nas / /
yon tan ldan zhing dge ba'i yud tsam nges pa na / /
grong khyer rab tu 'jug la dga' bas blo gros mdzad / /
de nas mche gnyis mche ba las byung rin thang che / /
dkar po'i me tog gis spras nor bu'i sgron / /
khri la dge ba'i phyir ni lha mo sras ldan ma / /
lha rnams la ni rab tu btud nas bsnyen par gyur / /
de nas gnas brtan skye mo rjes 'brang sras mgon ma / /
bdag po ldan ma grong la mdun du rab zhugs nas / /
mchod ldan lha na lha rnams kyis ni brgya byin bzhin / /
mi bdag nyid kyang grong ba'i tshogs kyis gshegs par gyur / /
de nas gdong drug skyes pas yid ches dbang phyug bzhin / /
shAkya'i rgyal pos grong khyer rnam par khyab mdzad de / /
zhal ni dga' bas rab gang 'di dang 'di zhes pa'i / /
srid 'phel rgyas pa dang ni grags dang snyan pa mdzad / /
de nas mi yi bdag po'i sras bltams cher skyes pas / /
ser skya zhes pa'i grong khyer ljongs dang bcas pa de / /
gnod sbyin grong na phun tshogs 'dod ba skyes pa na / /
lha yi bu mo rnams kyis bkram bzhin dga' bar gyur / /
sangs rgyas kyi spyod pa zhes bya ba'i snyan dngags chen po las /
gzhon nu sku bltams pa'i le'u ste dang po'o // //
skye dang rga ba mthong song bdag skyes bdag pham de'i / /
skyes pa nas brtsams mi nyid nyi mas rgyal po de / /
chu yi shugs rnams kyis ni chu bo sin d+hu bzhin / /
nor dang glang po rta dang bshes rnams 'phel bar gyur / /
nor rnams dang ni rin po che dang bzang po'i gser / /
de dang de ni byas dang ma byas pa nyid kyang / /
yid la re ba yi rang bzhin du khur gyur pa / /
de la gcig tu phan pa'i cha shas gter rnyed gyur / /
gang zhig pad+ma dang mtshungs gnyis 'thung rnams kyis kyang / /
dkyil 'khor 'di la nye bar 'ong bar mi nus pa'i / /
gangs dang ldan pa'i glang chen chang gis dregs de rnams / /
'bad pa las kyang gzhan du de la nye bar gnas / /
sna tshogs mtshan mas mtshan zhing gsar ba'i gser sga dang / /
de bzhin gzhan rnams dag gis brgyan byas rngog ma 'phyang / /
stobs dang byams pa dang ni nor gyis thob pa yi / /
'di yi mgyogs 'gro rnams kyis grong khyer phye mar byas / /
de bzhin 'di yi yul 'khor du ni tshim dang rgyas / /
legs la rdul ldan yon tan ldan pa 'o mar ldan / /
rab mchog be'u rnams dang bcas pa'i ba rnams ni / /
'o ma mang po 'jo ba mang po byung bar gyur / /
'di yi dgra bo dbus gnas nyid du song gyur pa / /
dbus gnas gyur pa mdza' bshes nyid du rab tu song / /
khyad par du ni bshes gnyen brtan por song ba ste / /
'di yi phyogs dag gnyis te dgra yang yod ma yin / /
de bzhin du ni 'di yi 'jam rlung 'brug gi sgra / /
glog gi phreng ba 'khyil ba yis ni brgyan pa'i sprin / /
rdo char dang ni thog lhung nyes pa rnams kyis gzhan / /
yul du dus la lha yis char pa phab par gyur / /
zhing gi las kyis ngal dub byed pa nyung ngus kyang / /
'bru ni 'bras bu ldan pa dus sbyor bzhin skyes te / /
de rnams nyid kyang 'di yi sman du byung gyur la / /
bcud dang snying po yis kyang mngon par lhags pa nyid / /
g.yul du rab tu zhugs la kun du 'joms pa bzhin / /
lus la the tshom za bar byed pa'i dus na yang / /
rang bzhin gnas shing bde ba nyid du nad med par / /
dus kyi dbang gis mi mo rnams ni rab tu btsas / /
brtul zhugs ldan rnams ma gtogs nor rdzas dman na yang / /
mi rnams pha rol rnams las don du gnyer mi byed / /
mngon par don du gnyer la 'phags pa nor 'phra yang / /
de tshe 'ga' zhig dag ni rgyab kyis phyogs ma gyur / /
de tshe rgyal po de yi rgyal srid la ni dga' / /
gnyen la zhe sa med min mi ster ba yang med / /
brtul zhugs med pa nyid min brdzun med 'tshe med pa / /
sgra mi bsgrags kyi sras po lta bu byung bar gyur / /
der yang skyed mos tshal dang lha gnas dka' thub gnas / /
khron pa rdzing dang dge bcu 'du ba'i gnas rnams kyi / /
bya ba rnams ni mtho ris bzhin du nyer thob nas / /
chos 'dod rnams kyis mngon sum du ni rab tu mdzad / /
mu ge dang ni 'jigs dang nad rnams las grol zhing / /
dgar gyur skye bo mtho ris gzhan du mngon par dga' / /
bdag mos bdag po la 'am mo yis bdag por rung / /
phan tshun log par mngon par spyod pa dag kyang med / /
dga' ba'i ched du 'dod la 'ga' zhig gis ma bsnyen / /
'dod pa'i don du nor ni 'ga' zhig gis ma bsrungs / /
nor gyi don du chos la 'ga' zhig gis ma spyad / /
chos kyi don du 'tshe ba 'ga' zhig gis ma byas / /
rkun po sogs dang dgra yang nyams par rang gnas med / /
pha rol mya ngan med pa ji lta ba nyid bzhin / /
rang gi 'khor lo pha rol 'khor lo las grol te / /
rgyal po de la bde dang lo legs byung bar gyur / /
de yi tshe na rgyal po de yi rgyal srid la / /
de skyes pa na nyi ma'i sras po'i yid shes bzhin / /
dga' bar spyad par gyur la sdig pa rab nyams shing / /
chos rnams 'bar zhing nyon mongs rnams ni zhi bar gyur / /
gang phyir rnam pa de ltar don kun grub pa dang / /
rgyal po'i rigs kyi phun sum tshogs pa byung gyur te / /
de phyir mi skyong gis ni sras po de yi mtshan / /
don kun grub pa zhes bya 'di ni rab tu mdzad / /
lha mo sgyu ma yang ni lha yi drang srong mtshungs / /
bu yi nus mthu rnam par spangs pa mthong nas ni / /
bltams la rab tu dga' mas bzod par ma nus te / /
de nas gnas pa'i ched du ltar ni gshegs par gyur / /
de nas lha yi mngal dang mtshungs pa'i gzhon nu la / /
byams pa'i rang bzhin gyis kyang khyad par med pa yi / /
ma yi nu mo mdangs mnyam pa yi rang bzhin la / /
yang dag skyed btsud bdag las skyes pa lta bur gyur / /
de nas nyi ma gzhon nu 'char rir gnas 'dra dang / /
rlung gis rab tu bus par gyur pa'i me bzhin dang / /
skar ma'i bdag po mun min phyogs la gnas pa ltar / /
gzhon nu de ni rim gyis yang dag 'phel bar gyur / /
de nas rin thang chen po'i tsan+dan rnams dang ni / /
rin chen phreng ba sman gyi snying por bcas rnams dang / /
ri dwags rab tu sbyar ba'i gser gyi shing rta rnams / /
'di yi ched du gshegs kyi khyim rnams dag nas blangs / /
lang tsho nyid dang rjes su mthun pa'i rgyan rnams dang / /
gser gyi rang bzhin ri dgas glang chen rta rnams dang / /
gser dang dngul gyis bris pa'i mi chung gzugs rnams dang / /
shing rta ba glang byung dus yang dag sbyar rnams blangs / /
de ni lang tsho rjes mthun yul la nye spyod pa / /
de rnams kyis ni yul la nyer spyad la / /
dpa' dang brtan pa yis dang blo dang dpal gyis kyang / /
byis pa yin yang byis min rab mtshungs byung bar gyur / /
lang tsho gzhon nu shin tu 'das nas yang dag par / /
'du byed las ni rab tu thob nas dus su ni / /
lo mang dag gis rtogs bya nyin zhag nyung ngu yis / /
rang dang rjes su mthun pa'i rigs pa rnams ni blangs / /
drang srong chen po dkar min las ni sngon rol du / /
de yi nyes legs don gyi skal ba thob nas ni / /
nags su gshegs par 'gyur zhes shAkya'i rgyal po yis / /
'dod pa rnams la chags pa skyed du bcug par gyur / /
brtan pa'i tshul khrims spyod pa can gyi rigs de la / /
ngo tsha dang ni dul ba nyer ldan legs ldan ma / /
grags 'dzin ma zhes grags pa rnam par yangs pa ma / /
btsun mor mngon par brjod pa'i dpal mo 'di la blangs / /
kun 'gyed gzhon nu dang ni rab tu mtshungs pa yis / /
mchog gi lus kyis snang zhing gsal ba de nyid ni / /
shAkya'i rgyal po'i mna' ma de dang thabs cig tu / /
bde sogs ma dang mig stong ldan bzhin mngon par dga' / /
yid kyang dpyod par byed la cung zhig rab log pa / /
gang gis mthong mi 'gyur zhes rjes su bsams byas nas / /
sa la rab tu spyod min lding khang lto nyid du / /
gnas dag mi skyong gis ni de la rnam par bstan / /
de nas gzhal med nam mkhar sa la spyod pa bzhin / /
ston kha'i dus kyi chu gter sprin ni dkar po yi / /
dus sbyor kun du bde ba'i gzhi yi lding khang la / /
bud med rnams kyi sil snyan rgya chen rnams kyis rnam par gshegs / /
gser gyis gdams pa'i rnga shing can gyi rdza rnga'i skad / /
mi mo'i lag pa'i rtse mos mngon par brdungs pa yi / /
lha mchog ma yi gar dang mnyam pa'i gar rnams kyis / /
ti se'i gangs ltar de yi pho brang mdzes par gyur / /
ngag dang gzo dang rol dang rnam 'gyur rnams kyis kyang / /
rgyags dang rtse dang dgod pa dngar mo rnams kyis dang / /
smin ma bskyod pa yis dang phyed mig lta rnams kyis / /
de la der ni mi mo rnams ni dga' bar gyur / /
de nas de ni 'dod pa bsten par mkhas pa yi / /
dga' bas dregs pa'i bud med rnams kyis bzung gyur la / /
gzhal med khang ni rgyab nas bsod nams las can bzhin / /
gzhal med khang ni rgyab nas sa la ma gshegs so / /
mi skyong gis kyang de nyid bskyed pa'i ched las ni / /
de yi 'byung bar 'gyur ba'i don gyis bskul gyur te / /
sdig pa las ni dga' bral zhi la mngon dga' zhing / /
legs la skal bar bgos shing dul la bsnyen par gyur / /
brtan min bzhin du 'dod pa'i bde la ma zhen la / /
ma rungs skyed ma la ni yang dag chags ma gyur / /
brtan pas dbang po'i rta ni stobs las rnam thul zhing / /
gnyen dang grong khyer pa rnams yon tan rnams kyis rgyal / /
gzhan gyi sdug bsngal phyir ni rig pa ma brjod la / /
ye shes dge ba gang yang de la lhag par brjod / /
des ni rang gi skye dgu rnams la ji lta bar / /
de ltar skye dgu rnams la dge ba'i bsngags pa mdzad / /
skar ma rgyal snang shes ldan sras po lhag pa'i lha / /
ji lta bar ni de yi tshe ring phyir mchod des / /
chung min me la bsreg bya rnams ni bsregs gyur la / /
gnyis skyes rnams la gser dang ba lang rnams kyang byin / /
'gram stegs chab rnams kyis dang yon tan chab rnams kyis / /
gtsang sbra'i ched du lus dang yid la khrus byas te / /
rig byed du ni nye bar bstan pa'i chang rnams dang / /
zhi ba bdag skyes snying la zhi ba'i bde la 'thung / /
gang zhig don dang mi ldan zhi ba ma smras la / /
gang zhig dga' ba dang bral de nyid ma brjod de / /
zhi ba de nyid med dang rtsub pa'i de nyid phyir / /
ngo tsha ba yis bdag nyid kho na brjod ma nus / /
don ldan 'dod pa rnams dang mi 'dod pa rnams la / /
chags pa'i skyon la brten nas rab tu 'thob min te / /
dge ba'i tha snyad gtsang ma la ni bsnyen gyur la / /
mchod sbyin la yang ma mos de ltar ji lta bzhin / /
sred pa dang ldan mngon par 'ongs pa de ma thag /
sbyin bya chu 'dra rnams kyis skom pa bcad gyur la / /
g.yul las ma gtogs ye shes kyi ni sta ri yis / /
dgra bo rnams kyi nga rgyal chen po bcom par gyur / /
gcig ni rnam par dul la des ni mdun bsrungs shing / /
bdun po nyid ni don la lnga po dag ni bsrungs / /
sde tshan gsum po thob la sde tshan gsum rtogs shing / /
sde tshan gnyis po shes la sde tshan gnyis po spangs / /
nyes pa byas kyang rab tu bskyangs nas gzhom bya la / /
'tshe bar mi byed khro bas kyang ni gzigs ma yin / /
de rnams dag la 'bras bu zhi bas bcings gyur la / /
de rnams dag ni 'dor ba tshul ma yin phyir mthong / /
drang srong rnams kyis mchog gi brtul zhugs spyad gyur la / /
yun rings yang dag bzung ba'i sha khon zhugs rnams dor / /
yon tan dri ldan snyan dngags rnams ni thob gyur la / /
dri ma can du byed pa'i rdul rnams rnam par dor / /
rab tu mi gnas gtor ma'i dpya ni ma blangs la / /
pha rol dngos po rnams la mngon par rlom ma byas / /
dgra rnams la ni chos ma yin pa ma smras la / /
khro ba rnams ni snying gis gzung ba ma yin no / /
zhi ba'i bdag nyid sems ni rnam par rab dang la / /
rnal 'byor rab tu ldan pa'i dbang po rnams ci ltar / /
der ni de ltar sa bdag rab tu sgyur ba can / /
'bangs dang grong khyer ba rnams de lta nyid du byas / /
de nas mdzes pa'i 'o ma 'dzin pa dang ldan ma / /
grags 'dzin ma ni rang gi grags pa 'dzin ma la / /
zas gtsang sras po'i sras po sgra gcan sgra yi zhal / /
sgra gcan 'dzin zhes bya ba dus su skyes par gyur / /
de nas 'dod pa'i bu mnga' mchog gi yid ches te / /
rigs rgyud 'phel ba rab mtshon sa skyong rgyal po ni / /
ji lta nyid du sras po rab tu skyes la dga' / /
de lta nyid du sras po'i sras po skyes la dga' / /
bdag gi bu yi bur gyur pa la brtse ba ni / /
bdag bzhin gang las yin zhes dga' ba skyes gyur te / /
dus su des ni cho ga de dang de dmigs shing / /
bu la dga' ba mtho ris bzhin du 'dzegs par gyur / /
rgyal po'i khyu mchog grags dang snyan pas mtshan rnams kyis / /
dang po'i skal ba rnams kyi lam la gnas nas ni / /
dkar po ma dor dka' thub rnams la dka' thub dang / /
'tshe ba dor ba'i mchod sbyin rnams kyis mchod par gyur / /
rgyal po'i dpal gyis dang ni dka' thub dpal gyis kyang / /
bsod nams las can de ni de nas 'bar gyur la / /
rigs dang blo dang mdzad spyod kyis kyang gsal ba ste / /
gzi brjid stong gi 'od zer bzhin du rab tu 'phro / /
rang byung las byung mchod byed sngags ni mchod byas nas / /
sras gnas ched du brtan pa'i dpal gyis bzlas byas shing / /
dka' thub byed pa'i las rnams byas gyur skye dgu rnams / /
skyed 'dod skye dgu'i bdag bzhin dang po'i dus su'o / /
mtshon cha spangs shing bstan bcos rnam par shes gyur la / /
nye bar zhi la bsnyen zhing nges la rnam par bzod / /
dbang ldan bzhin du yul rnams gang la ma bsnyen la / /
yab mes bzhin du yul rnams kun la gzigs par gyur / /
des kyang bu yi ched du rgyal srid bzung gyur la / /
bu ni rigs kyi don du rigs ni grags pa'i phyir / /
grags pa mtho ris ched du mtho ris bdag nyid phyir / /
chos kyi don du bdag nyid gnas la 'dod par 'gyur / /
de ltar des ni dam pa rnams kyis nges thob pa'i / /
thos pa las grub chos ni rnam pa sna tshogs byas / /
gang las bdag gi bus ni bu yi ngo mthong nas / /
nags tshal nyid du 'gro mi 'gyur zhes mgon bslangs so / /
bdag la yang dag blangs pa'i dpal ni srung 'dod pa'i / /
sa skyong rnams kyis sa la bu ni bsrung ba ste / /
chos ni 'dod pa'i ma yi dbang po de yis kyang / /
yul rnams 'dor ba med par bu ni chos las bsrungs / /
byang chub sems dpa' yul la bde ba'i ro shes thams cad kyang / /
sras skyed pa na dpe med sems pa nags su gshegs gyur te / /
de phyir nye bar bsags pa'i las ni rtsa nas skyed pa'i phyir / /
de ni zhi ba ma thob de srid dga' ba bsnyen par gyur / /
sangs rgyas kyi spyod pa zhes bya ba'i snyan dngags chen po las /
btsun mo'i 'khor na gnas pa'i le'u ste gnyis pa'o // //
de nas re zhig dus na 'jam po'i rtswa rnams dang / /
khu byug pho ni gyen du skad 'don rkang 'thung rnams / /
glu rnams dang ni nges ldan skyed mos tshal rnams ni / /
pad+ma'i 'byung gnas kyis brgyan des ni thos par gyur / /
de nas bud med skye bo rnams ni dga' ba yi / /
grong khyer skyed mos tshal gyi yid 'ong dngos thos te / /
khyim gyi nang du mngon par bkag pa'i glu bzhin du / /
phyi rol rab tu 'gro ba'i ched du blo mdzad do / /
de nas sras su mngon brjod yid 'ong de yi ni / /
dgongs pa mi skyong gis ni nges par thos gyur nas / /
brtse ba'i phun sum tshogs pas lang tshor 'ongs pa ru / /
ltad mo dag la rnam par gshegs par bka' stsal to / /
gzhon nu shin tu gzhon nu'i sems dang ldan pa ni / /
yang dag skyo ba'i sems su ma gyur zhes sems zhing / /
nyam thag tha dad skye bo kun nas 'dus pa ni / /
rgyal po'i lam du phyir la rnam par zlog pa ste / /
nying lag dman pa rnams dang dbang po ma tshang rnams / /
'khogs pa nad pa la sogs bkren rnams phyogs rnams su / /
de nas mchog tu zhi bas yang dag rab ston nas / /
rgyal po'i lam rnams dag ni mchog tu mdzes par byas / /
de nas dpal ldan rgyal po'i lam ni byas pa na / /
dpal ldan rnam par dul ba rjes 'brangs gzhon nu ni / /
gzhal yas khang pa'i logs nas dus su mngon babs nas / /
mngon par rjes gnang byas pa mi skyong la mngon gshegs / /
de nas mi dbang bu la mchi ma byung gyur te / /
mgo la nye bar bsnams te yun rings rnam gzigs nas / /
song cig ces ni tshig gi bka' dag stsal gyur la / /
brtse ba dag las de ni yid kyis ma btang ngo / /
de nas de ni 'dzam bu chu gser sga 'dzin pa'i / /
legs par bslabs pa'i mgyogs 'gro bzhi yis sbyar ba yi / /
dbang po ma nyams mkhas shing gtsang la 'od zer 'chang / /
gser gyi rang bzhin shing rta la ni yang dag 'dzegs / /
de nas 'bras spos me tog 'bar ba rab bkram zhing / /
phreng ba rnam dpyangs rab tu g.yo ba'i ba dan can / /
zla ba skar ma dang bcas bar snang la bzhin du / /
'dra ba rjes 'brang lam ni rab tu thob par gyur / /
ya mtshan gyur las rab tu rgyas pa'i mig rnams ni / /
ut+pal sngon po'i phyed 'dra rnams kyis bkram pa ni / /
rgyal po'i lam la dal bu dal bus gshegs gyur te / /
grong khyer skye bo rnams kyis kun nas mngon par dga' / /
kha cig de la zhi ba'i yon tan gyis bstod la / /
de bzhin gzhan rnams gsal ba nyid kyis phyag 'tshal zhing / /
kha cig dag ni 'di la mngon du phyogs nas kyang / /
dpal dang tshe yi rnam par rgyas la shis pa brjod / /
zhar ba sgur po nad pa mi'u thung rnams kyis / /
tshogs pa rnams ni rigs chen rnams la nges dral nas / /
mi mo rnams ni nges par zhugs gnas phra rnams las / /
lha yi rjes 'gro rgyal mtshan bzhin du rab tu btud / /
de nas gzhon nu nges par gshegs zhes gtam dag ni / /
bsgo bya skyes las bud med rnams kyis thob gyur na / /
bkur 'os skye bos mngon par rjes gnang byas pa rnams / /
blta bar 'dod pas lding khang shod du song bar gyur / /
yon tan ska rags brul zhing gegs byas de rnams ni / /
gnyid log rab tu sad pas lta byed 'khrugs pa rnams / /
gnas lugs gtam gyis rnam par brgyan rnams rnam gzhag ste / /
ya mtshan gyur pas dogs med par ni yongs su song / /
gzhal yas khang gi skas kyi 'og gi sgra rab dang / /
dril chung sgra rnams dang ni gdu bu'i sgra rnams kyis / /
rnam par skrag gyur khyim gyi bya yi tshogs rnams ni / /
phan tshun shugs rnams las kyang yang dag kun nas gtor / /
gang zhig 'dir ni yan lag rab mchog ma rnams ni / /
myur ba rab tu skyes gyur tsam tsam skyes rnams kyis / /
lo ma 'dzin rnams rgyas shing skyed smad shing rta ni / /
yangs pa rnams kyis lci ba nyid phyir 'gro ba bzung / /
mtha' gcig legs par rab tu sbyar ba'i rgyan rnams ni / /
rnam par sbas pa rnam par gsal bas ngo tsha bas / /
skyen por 'gro bar nus pa yin yang gzhan ma yin / /
'gro ba nges par bzung ste myur min song bar gyur / /
phan tshun rab tu bcer bas ril por gyur pa rnams / /
yang dag drud las bskyod gyur rna lung 'khyil ba can / /
de dag rnams kyi de tshe sgra bcas rgyan rnams ni / /
rlung bgrod skar khung rnams su rab tu zhi bar gyur / /
rlung bgrod skar khung rnams las rnam par 'thon pa rnams / /
phan tshun thang chen gyur pa'i rna lung 'khyil ba rnams / /
bud med rnams kyi 'dam skyes 'dra ba'i 'dam skyes zhal / /
lding khang rnams su bkod pa rnams ni rnam par mdzes / /
de nas khang bzangs lang tsho ma rnams kyis khyab cing / /
ya mtshan la ni rab phye skar khung rnams kyis ni / /
lha mo dang bcas gzhal med rnams kyi nam mkha' bzhin / /
dpal dang ldan pa'i grong khyer kun nas mdzes par gyur / /
skar khung rnams kyis rnam par yangs pa ma yin las / /
phan tshun 'gram par bkod pa'i rna lung can rnams kyis / /
'dam skyes pad+ma rnams kyi tshogs rnams bcings pa bzhin / /
rab myos mchog ma rnams kyi zhal ni mdzes par gyur / /
gzhon nu de la lam du rnam par blta ba yi / /
bud med de rnams sa la 'gro 'dod ltar mdzes shing / /
gyen du gdong phyogs de la rab tu lta ba yi / /
mi rnams gnam la 'gro bar 'dod bzhin mdzes par gyur / /
lus dad dpal gyis mchog tu 'bar bar gyur pa yi / /
rgyal po'i sras de mthong nas bud med de rnams ni / /
nges par dgongs pa gzhan min bsam pa dag pa yis / /
'di yi chung ma skal ba bzang zhes dal bus smra / /
gzugs kyi dngos su me tog tog can dang mtshungs shing / /
rnam par ring zhing rgyas pa'i dpung pa can 'di ni / /
dpal nyid dor nas chos la nye bar gshegs zhes te / /
de la de dag rnams kyis zhe sa kho na byas / /
rnam par dul la gtsang zhing brtan pa'i cha lugs can / /
grong pa rnams kyis de ltar rgyal po'i lam khyab pa / /
de ni sngon du gzhon nus mthong nas dga' bas te / /
bdag gi srid pa gzhan ma cung zhig brtags pa 'dra / /
grong khyer de yang mtho ris bzhin du rab dga' ba / /
mngon par gzigs nas gtsang mar gnas pa'i lha rnams kyis / /
sa gzhi skyong ba'i sras po yang dag bskul don du / /
'khogs pa'i mi rgan rab tu 'gro bar sprul gyur to / /
de nas gzhon nu yis ni rga bas zil non zhing / /
mi rnams las ni tha dad dbyibs can de gzigs nas / /
g.yo ba med cing de nyid du ni zhugs pa'i spyan / /
chags par gyur cing kha lo 'dzin pa la smras so / /
mngon par nyer 'ongs mi de su yin 'dren pa kye / /
skra rnams dkar zhing dbyug pa la ni lag pas brten / /
smin mas kun nas mig g.yogs 'khogs shing yan lag drud / /
rnam 'gyur 'di ni tha mal gang 'dod yin nam ci / /
de skad ces smra shing rta rab tu 'dren pa po / /
lha mchog de rnams nyid kyi blo ni rmongs byas shing / /
don ni bsrung bya yin yang skyon med mthong gyur te / /
de yis sa skyong bdag nyid skyes la nges par gsol / /
gzugs kyi gnod byed stobs kyi rnam par za ba po / /
rgan pa rnams kyi 'joms byed mya ngan rnams kyi sa / /
dran pa rnams kyi nyams byed dbang po rnams kyi dgra / /
'di ni rgas pa zhes bya gang gis 'di bcom mo / /
'dis kyang byis pa nyid dang 'o ma 'thung gyur cing / /
dus kyi sa la yongs su gnyid log gyur pa ste / /
rim gyis lus rab ldan pa'i lang tshor gyur nas kyang / /
rim gyis de nyid kho nas rga bar nye bar song / /
de skad ces smras rgyal po'i bdag nyid skyes pa ste / /
cung zhig 'dar la kha lo sgyur la 'di skad smras / /
skyon 'di kho bo la yang 'byung ba min nam ci / /
de bzhin 'di la kha lo sgyur ba yis gsol to / /
'di ni na tshod rab mchog tshe dang ldan pa'i yang / /
gdon mi za bar dus kyi dbang gis 'byung bar 'gyur / /
de bzhin rgas pa gzugs kyi rnam par nyams pa bor / /
'jig rten pa yi shes pa nyid dang mthong ba nyid / /
de nas sngon gyi bsam pa dag pa'i blo mnga' ba / /
rnam rgyas bskal par bsags pa'i bsod nams las can de / /
rdo rje chen po'i sgra la nye bar ba lang bzhin / /
rgas pa thos nas gzhon nu kun nas yi mug gyur / /
dbugs ni ring du brgyus nas rang gi mgo bsgul zhing / /
'khogs pa de la spyan ni rnam par zhugs nas su / /
rga ba dang bcas skye ba de rnams gzigs gyur nas / /
sems ni khong du chud pa de yis tshig 'di smras / /
dran pa dang ni gzugs dang pha rol gnon pa yang / /
de ltar rgas pas rnam dpyod med par 'joms pas te / /
'di lta bur ni mngon sum nyid du song na yang / /
'jig rten pa dag skyo med nyer 'gro kho na'o / /
de ltar song la 'dren pa rta rnams phyir zlog la / /
khyod ni khyim nyid du ni skyes par rab tu song / /
rgas pa'i 'jigs pa'i sems su gnas pa kho bo la / /
skyed mos tshal gyi sa la bde ba ga la yod / /
de nas rgyal po'i sras po de yi bka' lung gis / /
kha lo sgyur bas shing rta phyir la bzlog par gyur / /
de nas gzhon nus pho brang de nyid kho nar ni / /
bsam pa'i dbang gis stong pa bzhin du rab tu thob / /
gang gi tshe na de yang bde ba ma yin te / /
rgas pa rgas pa zhes ni rab tu yongs su rtog /
de nas mi dbang gis ni rjes gnang de ni slar / /
rim gyis de nyid kho nas phyi rol gshegs par gyur / /
de nas gzhan yang lus la nad dang yongs ldan pa / /
lha mchog de rnams nyid kyis bskyed cing sprul pa'i mi / /
zas gtsang rgyal po'i sras po can der song nyid kyis / /
gzigs nas kha lo sgyur ba de nyid la smras pa / /
gsus pa sbom zhing dbugs dag skyod pa'i lus po can / /
lag pa cha shas zha zhing rid la skya bseng lus / /
a ma zhes ni snying rje'i ngag dag smra ba po / /
gzhan la brten nas gnas pa'i mi de su zhig yin / /
de nas kha lo sgyur bas smras pa zhi ba kye / /
'di yi khams ni rab 'khrugs rab stobs rab tu 'phel / /
nad ces bya ba mngon brjod shin tu don med chen po ste / /
nus kyang gang gis de ni rab dbang med par byas / /
rjes su brtse bcas mi de la ni gzigs bzhin du / /
rgyal po'i sras des slar yang 'di skad ces smras pa / /
skyes gyur skyon de so sor 'di nyid kho na'i 'am / /
nad kyi 'jigs la skye dgu rnams kyi spyi la yin / /
de nas shing rta rab tu 'dren pa des smras pa / /
gzhon nu nyes pa de ni thun mong gyur pa ste / /
de ltar nad rnams dag ni yongs su gtser ba ni / /
nad mthar phyin na 'jig rten dga' bar nye bar gshegs / /
de ltar don thos sems ni khong du chud pa de / /
chu rlabs nang song ri bong can bzhin rab 'dar zhing / /
brtse ba thugs rje mnga' bas gsung ngag tshig 'di ni / /
cung zhig dngar ba'i dbyangs kyis rab tu smras pa'o / /
skye dgu rnams la rnam par zhen pa'i nad 'di ni / /
'jig rten pa dag rang bzhin gnas shing blo gtad byed / /
mi shes rnam par rgya chen e ma mi rnams kyis / /
gang zhig nad las rnam par grol rnams bzhad gad byed / /
'dren pa phyi rol rab tu 'gro las phyir log la / /
mi dbang pho brang nyid du shing rta rab tu song / /
bdag gi nad kyi 'jigs pa thos nas dga' ba las / /
sems ni 'khums pa bzhin du rab tu bcom par gyur / /
de ltar lan gnyis phyir log de ni rab gzigs nas / /
sa yi bdag po yis kyang yongs su gros byas so / /
de yi phyir log nges pa'i mtshan ma thos gyur nas / /
bdag cag rnams ni 'di yis yang dag 'dor snyam ste / /
lam rnams gtsang mar lhag par byed pa po rnams la / /
khros shing 'khrugs kyang chad pa drag pos gcod pa med / /
slar yang sras po de la khyad par 'phags pa dang / /
ldan pa'i yul la rab tu dpyod pa rnams mdzad cing / /
dbang po g.yo ba nyid kyi phyir yang chags snyam ste / /
bdag cag rnam par mi 'dor zhes ni mgon blangs so / /
gang gi tshe na sgra sgrogs dbang po'i don rnams kyis / /
sras po 'di la pho brang 'khor na dga' ba med / /
de nas ro gzhan ro la gyur cig zhes sems shing / /
phyi rol ltad mo la ni rnam par bka' stsal to / /
brtse ba las ni sras po'i dgongs ba rtogs nas su / /
de la chags pa'i skyon rnams 'ga' zhig ma bsams nas / /
sgyu rtsal rnams la mngon par shes zhes res ma'i gtso / /
mdzangs ma rnams la des ni yang dag bka' stsal to / /
de nas khyad par du yang mi yi dbang po'i lam / /
legs par brgyan byas nyid dang yongs su brtags pa la / /
'dren pa dang ni shing rta brjes nas rgyal po yis / /
gzhon nu phyi rol du ni rab tu gshegs su gzhug /
de nas de ltar rgyal po'i bu ni gshegs pa na / /
lha mchog de rnams nyid kyis rnam par sprul pa yi / /
srog song shi ba'i ro de lam du bteg pa ni / /
'dren pa dang ni gzhon nus mthong ste gzhan gyis min / /
de nas 'dren pa rgyal po'i sras po des smras pa / /
zhan zhing stug pa'i mi rnams dag ni rjes 'brang zhing / /
rgyan gyis brgyan pa yin yang kun nas ngu ba ste / /
mi bzhi rnams kyis bteg pa pha gi su zhig yin / /
de nas gtsang ba'i bdag nyid gtsang mar gnas pa yi / /
lha rnams dag gis sems ni zil non 'dren pa po / /
nges ni brjod par bya ba min kyang don 'di ni / /
don ldan dbang phyug la ni rab tu rnam par gsol / /
blo dang dbang po srog gi yon tan dang bral zhing / /
gnyid log ming bral rtswa dang shing du gyur pa ste / /
brtson 'grus ldan pa rnams kyis bskyed nas bsrungs nas kyang / /
sdug pa sdug pa rnams kyis spangs pa de ni su yin nam / /
de ltar tshig ni rab tu 'dren pa las thos nas / /
cung zhig kun nas bskyod cing de nyid la smras pa / /
chos 'di nyid ni skye ba 'di nyid kyang gi'am / /
mthar gyur 'di 'dra skye dgu kun gyi yin nam ci / /
de nas rab tu 'dren pas 'di nyid la gsol pa / /
mthar gyur las 'di skye dgu rnams ni kun gyi ste / /
dman dang 'bring dang bdag nyid chen po thams cad kyi / /
'jig rten dag ni rnam par nges par rnam par nyams par 'gyur / /
de nas mi dbang sras po de ni bstan na yang / /
'chi ba thos nas de ma thag tu yi mug cing / /
dpung pas shing rta'i shing gi rtse la rab 'khyud nas / /
gdangs snyan dang ldan dbyangs kyis rab tu smras pa'o / /
'di ni nges par skye dgu rnams kyi mthar thug ste / /
'jig rten pa dag 'jigs pa spangs shing bag med la / /
mi rnams dag gi sems rnams sra ba snyam pa ste / /
lam la gnas rnams de ltar rang bzhin nyid du gnas / /
de phyir 'dren pa shing rta'i kha ni phyir bzlog dang / /
bdag cag sa la rnam par rgyu ba'i yul dus min / /
nyam thag dus su rnam par nyams pa shes nas ni / /
sems dang bcas pa gang 'dra 'di na bag med yin / /
mi bdag bdag skyes kyis ni de skad smras na yang / /
de yis shing rta de ni phyir la ma bzlog ste / /
khyab par ldan pa yin yang mi dbang brten pa la / /
pad+ma'i tshogs bcas nags nyid du ni gshegs par gyur / /
de nas me tog rgyas ldan gzhon nu'i rkang 'thung zhing / /
yongs su bskor zhing rab dga' myos pa'i khu byug can / /
gzhal med khang ldan pad+ma dang bcas mdzes pa'i rdzing / /
dga' ba'i tshal 'dra dge ba'i nags de gzigs par gyur / /
lha mchog mas bskor grong khyer brgyan byed bdag po'i gzhir / /
brtul zhugs gsal ldan thub pa bgegs kyis 'jigs pa bzhin / /
yan lag mchog ma'i tshogs khyab mi skyong bdag skyes sras / /
de nas stobs las nags der spyan drangs so / /
sangs rgyas kyi spyod pa zhes bya ba'i snyan dngags chen po las /
thugs skyo ba skyes pa'i le'u ste gsum pa'o // //
de nas skyed mos tshal de nas / /
ya mtshan gyis ni mig g.yos rnams / /
bud med rnams ni khyo thob bzhin / /
mi skyong sras la mdun du 'ongs / /
'ongs nas de la de rnams kyis / /
ya mtshan rab rgyas spyan ma drangs / /
pad+ma'i mdzod 'dra'i phyag rnams kyis / /
phrin las yang dag spyod pa byas / /
g.yo med dga' ba rnam gsal ba'i / /
spyan mig rnams kyis 'thung ba bzhin / /
yid dkrugs 'dod pas sems g.yengs rnams / /
de la yongs su bskor nas gnas / /
lhan skyes rgyan rnams kyis bzhin du / /
mtshan ni mdzes rnams kyis brgyan pa / /
'dod lha lus dang ldan no zhes / /
de la mi mo de rnams snyam / /
zhi ba nyid phyir brtan nyid phyir / /
gsang ba'i 'od zer zla ba ni / /
sa la dngos su babs pa bzhin / /
de la kha cig rnams kyis shes / /
de yi lus kyis g.yengs de rnams / /
nges bzung lus ni rnam 'gyur zhing / /
phan tshun mig rnams kyis bsnun nas / /
dal bus dbugs ni rnam par brgyus / /
de ltar mi mo de rnams kyis / /
de ni mig tsam gyis mthong nyid / /
smra ba med cing dga' med par / /
'di yi mthu yis non par gyur / /
de ltar de rnams rtsom bral zhing / /
snying rjes rnam par 'khrugs mthong nas / /
bram ze mdun na 'don gyi sras / /
blo ldan 'char kas tshig smras so / /
kun gyi sgyu rtsal kun shes shing / /
dgongs pa len la mkhas ma rnams / /
gzugs dang mdzangs dang ldan pa ste / /
rang gi yon tan gtsor phyin no / /
lus ngan gyi yang skyed tshal dang / /
byang gi sgra mi snyan na yang / /
yon tan 'di rnams kyis mdzes te / /
nor 'dzin 'di na sngon nyid do / /
chags bral rnams dang drang srong yang / /
khyed cag rnams kyis g.yo nus shing / /
lha mo rnams kyis shes pa yis / /
lha rnams la yang len par ro / /
dgongs pa shes dang rtsed 'jo dang / /
mdzangs dang gzugs ni phun tshogs pas / /
bud med rnams kyis chags nus na / /
skyes pa rnams kyis smos ci dgos / /
rnam pa de ltar rab sbyar ba / /
de yi rang gi spyod yul las / /
rnam pa de ltar spyod pa 'di / /
khyod kyi drang po'i tshig ma gyur / /
khyod kyi 'di ni ngo tsha bas / /
mig 'khums bag ma gsar pa yi / /
spyod pa dang mtshungs yang na ni / /
ba glang skyong gi chung ma'i 'os / /
gang yang 'di ni dpa' ba ste / /
dpal gyi mthu las chen po yin / /
bud med kyi yang gzi che ste / /
de phyir 'di yang nges par bya / /
sngon yang ka shi'i mdzes ma ni / /
smad 'tshong ma yi drang srong che / /
lha yis thub par dka' ba yang / /
drang srong rgyas pas rkang pas brdungs / /
mAn thal gau tam dge slong ni / /
smad 'tshong gtso mo byin ma yin / /
dga' 'dod de yi don ched du / /
sngon gyi tshe na ro rnams bton / /
gau ta ma mun rings ming / /
drang srong chen po tshe rings po / /
kha dog dbyibs mchog ma yin pa'i / /
bud med kyis ni tshim par byas / /
drang srong rwa skyes thub pa mchog /
bud med yul la mi mkhas pa / /
rnam pa sna tshogs thabs rnams kyis / /
zhi mas de ltar blangs shing pham / /
sna tshogs bshes gnyen drang srong che / /
brtul zhugs chen po brtan pa yang / /
lha mo mar srung mas phrogs te / /
lo bcu rnams la nyi mar shes / /
drang srong de rnams de rnams sogs / /
bud med kyis sgyur blangs gyur na / /
rol zhing lang tsho snga ma yis / /
mi bdag sras po smos ci dgos / /
de ltar gyur na yid ches shing / /
'di ni mi skyong rigs kyi dpal / /
'di las phyir phyogs ma yin pa / /
ji ltar de ltar nan tan mdzod / /
lang tsho ldan ma 'ga' zhig rnams / /
mtshungs pa'i skye bo 'phrog pa ste / /
mchog dang mchog min dag gi sems / /
len pa gang de bud med rnams / /
de ltar 'char ka'i tshig thos nas / /
bud med de rnams phug pa bzhin / /
gzhon nu len par rab mtshon te / /
bdag nyid yang dag kun nas 'dzegs / /
'jigs las 'jigs bzhin yan lag ma / /
de rnams smin dang lta dang sgeg /
dgod dang rol dang 'gro ba yis / /
kun nas bskyod pa'i spyod pa byas / /
rgyal po'i bka' lung sbyar phyir dang / /
gzhon nu nyid kyang 'jam phyir dang / /
rgyags pa yis ni myos pa'i phyir / /
yid mi ches ba myur bar dor / /
glang mo'i tshogs dang thabs cig tu / /
glang po gangs can nags na ltar / /
de nas mi mo'i skye bo yis / /
gzhon nu bskor zhing nags na spyad / /
rnam par mdzes pa'i skyed tshal na / /
lha mos bskor ba'i nyi ma bzhin / /
yid 'ong nags der gzhon nu de / /
bud med rnams ni mdun 'gro bar / /
rnam par sgeg bcas gzhon nu ma / /
rgyags pas ma spangs de rnams dga' / /
sra zhing zlum rgyas lhan cig pa'i / /
nu ma rnams kyis de la reg /
dpung pa las brul 'jam ring mnyen / /
lag pa'i ljon shing stobs med ma / /
kha cig bden min 'khrul pa ru / /
byas nas de la stobs las 'khyud / /
kha cig zangs mchu ma mchu can / /
kha cig chang gi dri ngag gis / /
gcig pu dben par sdod cig ces / /
'di yi rna bar shab shib byed / /
kha cig bka' lung stsol ba bzhin / /
byug pa gsher mas rab smras te / /
'dir ni gus par gyis shig ces / /
dgod dang 'khyud dang 'dod pas so / /
kha cig gser gyi ska rags kyi / /
cal col rnams kyis tsam tsom dang / /
phra mo'i dar gyi gos gyon zhing / /
'di la ro smad ston cing bskor / /
yang dang yang du myos ma'i rgyus / /
gzhan ma dar sngon nyil ba ste / /
ska rags phan tshun sdud pa ni / /
mtshan mo glog phreng bzhin du mdzes / /
tsU ta'i me tog yal ga rgyas / /
bzung nas gzhan ni 'phyang gyur la / /
gser gyi bum par mtshungs pa yi / /
lo ma 'dzin pa ston par byed / /
kha cig pad+ma'i nags tshal nas / /
'ongs nas pad bcas pad+ma'i spyan / /
pad+ma'i zhal gyi logs gnas shing / /
pad+ma'i dpal bzhin bsdad par gyur / /
rang gnas de la bskul ba bzhin / /
bslus par gyur zhes mig rnams kyis / /
kha cig mngon par 'dren bcas lag /
don ldan dngar ba'i glu len no / /
dge ba'i gdong gis gzhan mas ni / /
smin pa'i gzhu ni rnam bkang ste / /
bskor gnas brtan dang rol pa yis / /
'di yi spyod la rjes zlos byas / /
rgyas zlum nu ldan kha cig ni / /
dgod pas rna lung g.yos gyur cing / /
khyod ni thob par gyur cig ces / /
mthon po rnams kyis bzhad cing smras / /
gzhan ni de bzhin 'gro 'dod pa / /
me tog phreng ba'i tshal gyis bcings / /
kha cig cod bcas dngar mo yis / /
ngag gi zhags pa rnams kyis bzung / /
so sor 'bral ba don gnyer 'ga' / /
tsU ta'i snye ma bzung nas ni / /
me tog 'di ni gang gi zhes / /
rgyags pas rnam par 'khrugs shing dris / /
kha cig 'gros dang cha lugs ni / /
skyes pa bzhin du byas nas ni / /
sa 'dir rgyal bar gyur cig kye / /
bud med kyis 'pham de la smras / /
de nas g.yo ba'i mig can 'gas / /
ut+pal sngon po snom byed cing / /
cung zhig rgyags skad tshig rnams kyis / /
mi skyong bdag skyes la smras so / /
gzigs shing jo bo tsU ta'i shing / /
me tog sbrang rtsi'i dris khyab la / /
khu byug 'dir ni skad 'don pa / /
gser gyi bu na bkag pa 'dra / /
mya ngan med pa'i shing 'di gzigs / /
'dod pa can gyi mya ngan 'phel / /
bung ba 'dir ni sgra bsgrags pa / /
me yis tshig pa yin pa 'dra / /
tsU ta'i shing gis yang dag 'khyud / /
gzigs shing ti la ka yi shing / /
bud med lus ser chags pa yis / /
skyes pa gos dkar gon pa 'dra / /
rab rgyas ku ra ba ka gzigs / /
ma zos pa yi smug rtsi'i 'od / /
bud med rnams kyi sen 'od kyis / /
sma phab gyur te dud pa 'dra / /
gzhon nu mya ngan med 'di gzigs / /
'dab ma rnams kyis spras pa gang / /
kho mo'i lag pa mdzes pa yis / /
ngo mtshar gyur te gnas pa 'dra / /
rdzing bu gzigs shing 'gram skyes pa'i / /
lcang ma rnams kyis rab tu bskor / /
dkar po'i dar gyi gos gon pa'i / /
rab myos ma rnams nyal ba 'dra / /
bud med rnams la bdag nyid che / /
gzigs shig ngang pa chu 'di la / /
rgyab na bsgo bya'i bran bzhin du / /
ngang mo rjes 'jug rjes su 'gro / /
rab tu myos pa'i khu byug ni / /
skad grag sgra ni gson mdzod cig /
khu byug gzhan ni mngon sum du / /
kus 'debs brag ca'i sgra brnyan 'dra / /
mkha' la rgyu ba rnams kyi yang / /
rgyags pa dpyid kyis khyer te 'ongs / /
bsam bya min sems skye bo ni / /
shes rab can du rlom pa med / /
de ltar dar la bab pa rnams / /
yid dkrugs 'dod pas sems dregs shing / /
sna tshogs tshul ni de dang des / /
gzhon nu la ni nye bar brtsams / /
de ltar kun nas g.yengs na yang / /
brten pas dbang po dkris pa de / /
'chi bar bya zhes skyo byas shing / /
dga' dang 'jigs pa med par 'gyur / /
de rnams kyi ni gnas skabs de / /
gzigs nas skyes mchog dam pa des / /
mnyam la skyo dang brtan pa yi / /
thugs kyis bsams par gyur pa'o / /
ci zhig bud med 'di rnams ni / /
lang tsho g.yo bar rtogs pa min / /
gang phyir gzugs kyi myos pa ni / /
gang zhig dga' bas nyams par 'gyur / /
gang gi nang du bying ba ru / /
nges par de rnams kyis mi mthong / /
'gro ba nad kyi chos can la / /
'jigs pa spangs te de ltar dga' / /
thams cad 'phrog byed 'chi ba yi / /
nges par mngon par shes min zhing / /
de ltar rang gnas skyo med par / /
rtsed mo dang ni bzhad gad byed / /
rga dang na dang 'chi ba yang / /
shes ldan yin na sems ldan su / /
rang gnas langs dang 'dug pa 'am / /
nyal byed rgod pa smos ci dgos / /
nad dang 'chi ba nyid dang ni / /
mchog tu 'khogs gang de mthong nas / /
rang gnas gyur zhing skyo med pa / /
ji ltar sems med de ltar de / /
me tog rnams dang 'bras bu yis / /
rnam par spangs par gyur pa'i shing / /
'gyel lam yang na bcad pa ste / /
shing gzhan mdzes par byed ma yin / /
de ltar bsam gtan mchog mthong nas / /
yul rnams la ni 'dod pa thal / /
'char ka tshul lugs bstan bcos shes / /
mdza' bo nyid kyis de la smras / /
kho bo mi skyong gis byin te / /
khyod la grogs su nus pa lo / /
gang phyir khyed la smra 'dod pa / /
rab dga' ldan pa de phyir ro / /
phan pa min las rab 'gegs shing / /
phan pa la yang rjes rab 'jug /
sdug pa na yang yongs mi gtong / /
yongs rdzogs shes kyi mtshan nyid do / /
bdag de byams par dam bcas nas / /
skyes bu'i don la phyir phyogs pa / /
gal te khyod la btang snyoms byed / /
grogs po nyid kyang ma yin no / /
de phyir mdza' bor gyur nas smras / /
gzhon nu'i lus dang ldan pa ni / /
khyod kyis 'di 'dra bud med kyis / /
yul la mkhas pa'i gzugs brnyan min / /
de yi ngo tsha'i rgod don dang / /
bdag nyid dga' ba'i don nyid du / /
bden min gyis kyang mi mo yi / /
rjes su 'jug pa rigs pa yin / /
yang dag 'dud dang rjes 'jug gi / /
bud med rnams kyis sems 'ching ste / /
brtse ba'i yon tan skye gnas phyir / /
yid la 'dod pa bud med yin / /
de phyir rnam par spangs pa'i spyan / /
snying la gzhan du phyir bltas kyang / /
'di yi yul dang rjes mthun par / /
mkhas pa rnam par dpyad par 'os / /
mkhas pa sman yin bud med la / /
mkhas pa rab mchog rgyan yin no / /
mkhas pa dang bral gzugs dag ni / /
me tog med pa'i nags dang 'dra / /
yang na mkhas pa'i rang bzhin gyi / /
bsam pa rang bzhin khas len mdzod / /
yul rnams nyes par dka' thob nas / /
phyi shol byed pa 'os ma yin / /
sngon tshe lha yi dbang pos kyang / /
'dod pa mchog ces shes byas nas / /
gau tam thub pa'i dga' ldan ma / /
bshol med ma la 'dod pa byas / /
zla ba'i chung ma snar ma ni / /
drang srong ri byis don du gnyer / /
de nas de dang 'dra ba yi / /
brkam bya ma ni rnyed ces thos / /
u b+ha th+ya yi chung ma ni / /
rlung gi bu mo mthun ma la / /
dka' thub chen po'i phur bu yis / /
ba ra dwa dza bskyed par gyur / /
drang srong phur bu'i chung ma ni / /
sbyin sreg ma la sbyin sreg mchog /
zla ba yis ni lag pa yi / /
lha yi las byed bskyed par gyur / /
sngon tshe bu mo nag mo ni / /
chur skyes ma las skyes ma la / /
rtsib logs skyes ni chags skyes shing / /
ya nu ni yi gling du phyin / /
gnod sbyin phreng ma rigs ngan ma / /
snod ma la ni dga' 'dod pas / /
gong ma sreg ni za ba'i bu / /
thub pa gnas mchog gis bskyed do / /
'gro mgyogs rgyal po drang srong nyid / /
na tshod rnam par song ba yi / /
lha mo sna tshogs mchod mar bcas / /
sna tshogs shing rta'i nags su dga' / /
bud med 'grogs min zhi ba ni / /
skya bseng gis ni shes nas kyang / /
dga' ma'i gzugs yon gyis bkug ste / /
'dod las skyes pa'i bde ba bsten / /
skyed mdzad rgyal po dmar ser yang / /
bram ze'i bu mo phrogs nas ni / /
na babs thob pa nyid yin kyang / /
yid dkrugs 'dod pa ma bsten min / /
de la sogs pa bdag nyid ches / /
yul rnams smad pa yin na yang / /
dga' ba'i ched du longs spyad de / /
yon tan ldan la sngon nyid do / /
khyod kyang rigs pa las 'thob cing / /
stobs ldan gzugs ldan dar la bab / /
gang du skye 'gro 'di 'chags na / /
yul rnams la ni phyi shol byed / /
de ltar 'jam zhing lung dang bcas / /
de yis tshig ni gsan gyur nas / /
'brug gi sgra skad dbyangs kyis ni / /
gzhon nu yis ni lan smras so / /
ngag tshig 'di ni 'thad pa ste / /
khyod la mdza' bo nyid du gsal / /
gang du bdag la ngan par sems / /
'dir ni khyod la rjes zhi bgyi / /
yul rnams la ni phyi shol byed / /
'jig rten de'i bdag nyid du shes / /
'gro ba mi rtag par shes nas / /
'dir ni bdag yid dga' ba min / /
rga dang na dang 'chi ba ste / /
gal te 'di gsum ma yin na / /
yid du 'ong ba'i yul rnams la / /
kho bo yang ni dga' bar 'gyur / /
gal te bud med rnams kyi lus / /
de nyid rtag par 'gyur na ni / /
skyon ldan 'dod pa rnams la yang / /
kho bo'i sems ni 'dod la phyogs / /
gang tshe 'di dag rnams kyi gzugs / /
rgas pas 'thung ba 'byung 'gyur zhing / /
bdag nyid kyi yang 'dod med na / /
rmongs las der ni dga' bar 'gyur / /
rga dang na dang 'chi ba'i tshes / /
rga na 'chi ba'i bdag nyid kyis / /
skyo ba med par rol pa ni / /
ri dgas dang ni bya dang mtshungs / /
bdag nyid chen po 'di rnams kyang / /
'dod pa'i bdag nyid ces smras gang / /
'dir ni skyo bar bya ba ste / /
gang tshe de rnams kyi yang tshad / /
gang du phyi las zad pa ste / /
bdag nyid chen por mi sems te / /
yul rnams la ni chags pa 'am / /
sbyor min bdag nyid ldan nyid kyis / /
mkhas pa yis kyang dpe brjod cing / /
bden min gyis kyang bud med kyi / /
skye la zhugs zhes smras pa gang / /
bden min bdag gis shes ma yin / /
gang du drang min rjes 'jug pa / /
de la bdag gis sred pa med / /
dngos po kun gyi tshogs ba de / /
gal te smon na med par shog / /
mi brtan pa yi dad pa dang / /
skyon du mthong ba'i nus pa yis / /
chags pa skyes par gyur pa'i sems / /
slu bar bya ba ci zhig yin / /
bud med skyes pa'i chags skyes shing / /
bud med skyes pa phan tshun du / /
gal te de ltar slu na ni / /
lta bar nus pa nyid ma yin / /
de ltar gyur na sdug bsngal gyis / /
nyam thag rga 'chi'i skal ba can / /
bdag ni 'phags min 'dod pa la / /
slu bar 'os pa ma yin no / /
e ma shin tu brtan la stobs ldan khyod kyi sems / /
'dod pa g.yo ba rnams su snying po mthong gyur la / /
shin tu rno zhing 'jigs pa'i yul la zon mdzad cing / /
rga dang rgud pa nad kyi 'jigs pa rnam sems shing / /
'gro ba rnams ni me yis tshig pa bzhin thos na / /
zhi ba 'thob min brtan min dga' ba ga la zhig /
the tshom med par 'chi zhes rab tu shes pa yi / /
mi rnams gang gi snying la chags pa rab skyed pa / /
de yi sems ni lcags las gyur par shes pa ste / /
'jigs pa che la chags pa gang zhig du ba med / /
de nas gzhon nu yis ni 'dod pa rnams kyis bsten / /
'joms byed gtam ni rnam par nges pa'i bdag nyid mdzad / /
skye bo rnams kyi mig gi 'gro bya gsal byed kyi / /
dkyil 'khor sa 'dzin ri bo la ni nub par gyur / /
de nas rgyan dang me tog phreng ba 'bras med 'dzin / /
sgyu rtsal yon tan gyis dang rab dgas 'bras med rnams / /
rang gi sems la yid dkrugs 'dod pa rnams smad nas / /
yid la re nyams bud med rnams ni grong du thal / /
de nas grong khyer skyed mos tshal song skye bo'i dpal / /
legs par brtags nas spyod la so sor brtul te yang / /
thams cad mi rtag par gyur rnam par sems bzhin du / /
slar yang mi skyong bdag skyes grong du rnam par zhugs / /
de nas de yi yid ni yul la rnam par phyir phyogs rgyal pos thos gyur nas / /
snying la song ba'i zug la glang chen bzhin du mtshan mo de la gnyid ma log /
de nas sngags mang rnam pa sna tshogs lam rnams dag gis thang chad blon por bcas / /
des ni 'dod pa las gzhan sras kyi blo yi nges pa gzigs ma gyur / /
sangs rgyas kyi spyod pa zhes bya ba'i snyan dngags chen po las /
bud med kyis gegs byas pa'i le'u ste bzhi pa'o // //
de ltar yul rnams dam pa'i mchod pa rnams kyis ni / /
sred du bcug kyang shAkya'i rgyal po'i sras po de / /
dug bsgos mda' yis snying la phug pa'i seng ge bzhin / /
bde ba rnyed pa ma yin brtan par gshegs ma gyur / /
de nas res 'ga' zhig na blon po'i bu mkhas shing / /
grogs gyur sna tshogs gtam gyis rjes su 'brangs byas pa / /
nags kyi sa la 'gro 'dod lta bar 'dod pa yis / /
mi yi lha yis rjes gnang phyi rol rab tu gshegs / /
gsar ba'i gser gyi srab dang dril bu chung ngu dang / /
rab tu g.yo ba'i rnga yab mdzes pa'i gser sga dang / /
stan bcas dam pa'i rta la mngon par zhon nas ni / /
tog la ljon dang chu skyes tog can bzhin du gshegs / /
de ni mchog tu rnam par rgyang ring nags mtha'i sa / /
nags tshal 'dod dang sa yi yon tan las gshegs te / /
chu gnyer bzhin du rnam par bkram pa'i gshol lam can / /
nor 'dzin sa la zhing dag rmo ba gzigs par gyur / /
gshol gyi phya las rnam bkram rtswa myug ku sha dang / /
shi gyur 'bu srin srog chags phra mos khyab pa ste / /
rnam pa de 'dra'i sa de yang dag mngon gzigs nas / /
rang gi skye bo bsad pa la bzhin mya ngan gyur / /
zhing dag rmo ba'i skyes bu rnams ni rnam gzigs pa / /
rlung gis gtor ba'i rdul gyis rnam 'gyur kha dog can / /
khur bas thang chad rnam par 'khrugs pa'i glang rnams la / /
'phags pa mchog gis mchog tu brtse ba'i snying rje mdzad / /
de nas mgyogs 'gro'i rgyab nas dal bus babs nas ni / /
sa la rnam par rgyu zhing mya ngan dang ldan pa / /
skye bo dag gi skye dang 'god pa rnam sems zhing / /
nges par bkren pa 'di zhes smras shing nyam thag gyur / /
bsam pa yis kyang rnam par dben pa mngon bzhed cing / /
rjes su 'ongs pa'i mdza' bshes de rnams phyir bzlog nas / /
kun nas mngon par g.yo zhing mdzes pa'i lo 'dab can / /
'dzam bu'i rtsa ba skye bo med par de gshegs so / /
rin chen bai DUr+ya dang mtshungs pa'i rtswa 'jam can / /
gtsang mar ldan pa'i sa gzhi der ni de zhugs te / /
'gro ba'i skye ba dang ni 'god pa rnams sems shing / /
yid ni brtan pa'i lam la dmigs pa'o / /
yul la 'dod sogs sems kyi nad las rnam grol ba'i / /
sems gnas pa ni de ma thag tu thob gyur la / /
bsam gtan dang po zag pa med pa'i rab spyod pa / /
rtog pa dpyod pa dang bcas zhi ba thob par gyur / /
rnam par dben pa las skyes thob nas de nas ni / /
mchog tu dga' ba'i bde ba sems kyi ting nge 'dzin / /
yid kyis 'jig rten 'gro ba yang dag rab brtags nas / /
'di nyid de nas gzhan ni rab tu rtogs par gyur / /
kye ma skye bo bkren pa gang zhig rang dbang ni / /
yod min rga dang na dang rnam par nyams pa'i chos / /
nad pa dang ni shi dang rga bas nyam thag gam / /
gzhan la rgyags pas long zhing shes pa med pas smod / /
'dir ni gal te bdag gis rang dang mtshungs gyur pa / /
gzhan gyi rang bzhin dag la de ltar smod ba ni / /
mchog gi chos 'di rnam par rtog pa kho bo yi / /
mtshungs par gyur pa ma yin nus pa'ang gzhan med do / /
'gro ba'i rga dang na dang rgud pa'i nyes pa rnams / /
de ltar ji lta ba bzhin rnam par gzigs de yi / /
stobs dang lang tsho dang ni srog la rab zhugs pa'i / /
bdag tu gyur pa'i rgyags pa skad cig gis med gyur / /
de ni dga' ba med cing rjes su gdung med la / /
the tshom som nyir ma gyur gnyid dang rmugs pa med / /
'dod pa'i yon tan rnams la yang dag ma chags shing / /
gzhan la rnam par sdang bar ma gyur phyi shol med / /
de ltar bdag nyid chen po de yi rdul med cing / /
rnam par dag pa'i blo gros 'di ni 'phel gyur la / /
skyes bu gzhan dag rnams kyis mthong bar ma gyur pa'i / /
dge slong cha lugs ldan pa'i skyes bu nye bar 'ongs / /
su zhig yin pa smros zhes mi yi lha sras kyis / /
de la mngon par dris gyur de la des smras pa / /
mi yi skyes mchog skye dang 'chi bas 'jigs pa yi / /
thar pa'i phyir ni rab tu zhugs pa'i dge sbyong yin / /
bdag ni 'gro ba zad pa'i chos ni thar 'dod cing / /
dge zhing 'gyur ba med pa'i gnas de tshol ba ste / /
rang gi skye bo dang ni skye bor mnyam pa'i blo / /
yul rnams la ni chags pa'i nyes pa phyir log pa'o / /
skye bo med pa'i gnas khang dang ni ri 'am nags / /
shing gi rtsa ba 'ga' zhig tu ni gnas pa yi / /
don dam phyir ni ji ltar nyer ldan slong mo ba / /
sred bral yongs su 'dzin pa med par rnam par rgyu / /
de ltar gzigs pa'i rgyal po'i sras po de nyid la / /
'di skad smras nas nam mkha' la ni gshegs par gyur / /
de ni de yi lus kyis sangs rgyas gzhan gzigs shing / /
lha na gnas pa de yi dran pa'i ched du 'ongs / /
mkha' la mkha' 'gro bzhin du gshegs pa de la ni / /
mi mchog yang dag dga' bar gyur zhing ya mtshan gyur / /
de nas chos kyi 'du shes nye bar thob gyur nas / /
mngon par nges 'byung cho ga la ni blo gros mdzad / /
de nas dbang po dang mnyam dbang po'i rta thul ba / /
grong la rab tu 'jug 'dod rta la rab 'dzegs shing / /
'khor gyi skye bo dag kyang mngon par 'dod pa ste / /
de nyid phyir na mngon 'dod nags ni ma bsnyen to / /
de ni rga dang 'chi ba zad par byed 'dod pa / /
nags su gnas phyir blo gros dran pa la bzung nas /
gnyis 'thung dbang po nags kyi sa nas grong du ltar / /
'dod pa las min grong la slar yang rab tu zhugs / /
de ni yang dag mthong nas shAkya'i bu mo zhig /
rab zhugs lam la thal mo sbyar ba dang bcas shing / /
kye ma spyan dbang gang gi bdag po 'di 'dra 'dir / /
mo de bde ma mya ngan 'das ma zhes smras so / /
de nas dbyangs 'di sprin chen dbyangs dang ldan pa yis / /
yongs su thos nas mchog tu zhi ba rnyed gyur la / /
mya ngan 'das zhes sgra skad thos pa dang ldan des / /
yongs su mya ngan 'da' ba'i chos gar blo gros mdzad / /
de nas gser gyi ri bo'i rtse mo'i sku mnga' zhing / /
glang chen phyag dang 'brug gi sgra dbyangs khyu mchog spyan / /
seng ge'i stobs dang ri bong can gyi zhal mnga' bas / /
mi zad chos la chags skyes pho brang rab tu 'thob / /
de nas mtho ris dag na lha yi 'dun sa ru / /
lha dbang 'bar ba la ni bkug 'gyed gzhon nu bzhin / /
blon po'i tshogs kyis nye bar bsnyen pa'i mi bdag la / /
ri dgas dbang po'i 'gros dang ldan pa mngon par gshegs / /
rab tu btud nas thal mo dang bcas smras gyur pa / /
mi dbang bdag la legs par rjes su gnang ba byin / /
nges par skye bo 'di ni rnam par 'bral ba ste / /
thar pa'i ched du yongs su rnam par gshegs par bgyi / /
de ltar de'i tshig nges par thob nas rgyal po ni / /
lag ldan gyis ni mngon snun ljon pa ltar g.yos shing / /
ka ma la dang rab mtshungs thal mo dag bzung nas / /
mchi ma dang ni gre ba kha zhing tshig 'di smras / /
brtse ba'i blo gros 'di ni rab tu thong mdzod cig /
khyed kyi chos la bsnyen pa'i dus ni ma yin te / /
na tshod dang po dang ni blo gros g.yo ba na / /
chos kyi spyod pa gsungs pa rnams ni skyon mang ngo / /
yul rnams su ni dbang po ya mtshan glo bur zhing / /
brtul zhugs g.yo ba rnams su nges par nus med la / /
khyad par du ni dben par mngon par mi shes pa / /
dar la bab pa'i yid ni dgon pa nas g.yo'o / /
mtshon gyur khyod la phun sum tshogs pa gtad nas ni / /
kho bo yi yang chos dga' chos kyi dus yin te / /
rnam par gnon pa bstan pa rnam par gnon pa yis / /
bla ma spangs nas khyod kyi chos kyis chos ma yin / /
de phyir khyod kyis nan tan nges pa 'di dor la / /
khyod ni re zhig khyim gnas chos la dga' bar gyis / /
dar la bab pas bde ba rnams ni longs spyad nas / /
skyes bu'i dka' thub nags su 'jug pa nyams dga'o / /
de ltar rgyal po'i tshig 'di rnam par gsan nas ni / /
ka la ping ka'i dbyangs kyis lan ni smras pa ste / /
rgyal po gal te bdag gi khas len bzhi rnams su / /
khyed kyis 'gyur na dka' thub nags ni mi bsnyen to / /
bdag gi srog ni 'chi ba nyid du mi 'gyur zhing / /
bdag gi rang gnas gyur 'di nad kyis mi 'phrogs la / /
bdag gi lang tsho rgas pa yis ni mi g.yeng zhing / /
phun sum tshogs pa 'di ni rgud pas ma gtor na'o / /
de ltar rnyed par dka' ba'i don smras gyur pa yi / /
sras po la ni shAkya'i rgyal pos tshig smras pa / /
shin tu rab tu zhugs pa'i blo 'di thong mdzod cig /
shin tu yid la re ba 'phya zhing sha thang 'chad / /
de nas lhun po ltar lcis bla ma la smras pa / /
gal te rim pa de dag med de shol mi thebs / /
'bar ba'i me yis tshig pa'i khang pa nas / /
phyi rol 'byung bar 'dod pa 'dzin par nus ma yin / /
gang gi tshe na 'gro ba nges par 'bral ba ste / /
chos phyir ma yin 'di ni rnam par 'bral ba mchog /
'o na bdag la 'chi bas dbang med 'bral byed cing / /
rang gi don ma byas shing tshim pa ma yin nyid / /
de ltar mthar bzhed sras po de yis nges pa ni / /
sa yi bdag po yis ni nges par thos nas ni / /
'gro bar mi bya zhes ni mngon par brjod nas su / /
slar yang bsrung ba dag ni 'dod pa mchog rnams mdzad / /
dga' zhi zhi ba sngon 'gro bskur sti mang po las / /
blon po rnams kyis ji lta ba bzhin dpe bstan zhing / /
bla mas mchi ma lhung ba rnams kyis shol btab ste / /
de nas de ni mya ngan bzhin du khyim la zhugs / /
rna lung 'khyil ba g.yo bas 'o byas gdong ldan ma / /
dbugs rlung stug pos rnam par bskyod pa'i nu ma can / /
bstan pa min pa'i mig ldan bud med rnams kyis ni / /
ri dgas mo rnams kyis bzhin mngon par gyen du lta / /
gser gyi ri bo dang 'dra dkar ser mdog de ni / /
yan lag mchog ma rnams kyi snying ni myos mdzad cing / /
ngag dang reg bya dang ni lus dang yon tan gyis / /
thos byed lus dang lta byed bdag gi dngos rnams phrogs / /
nyin mo rnam par thal tshe de nas khang bzangs la / /
lus kyis nyi ma bzhin du mngon par gsal ba ni / /
rab rib rnam par 'joms 'dod bdag nyid snang ba yis / /
nyi ma shar ba lhun po la bzhin kun nas 'dzegs / /
gser gyis 'bar zhing gsal ba'i sgron ma'i shing dang ni / /
a ga ru mchog nag po'i bdug pas gang ba'i ltor / /
mngon par 'dzegs nas rdo rjes spras shing sna tshogs pa / /
rab mchog gser gyi bzhugs gdan la ni bsnyen pa'o / /
zla ba ltar dkar gangs dang ldan pa'i rtse mo na / /
nor dbang bdag nyid skyes la lha mo'i tshogs 'dus bzhin / /
de nas lus mchog ma rnams dbang po dang mtshungs mchog /
de la mtshan mor sil snyan rnams kyis nye bar gnas / /
mchog rab lha yi sil snyan 'dra ba rnams kyis kyang / /
de yang de yis bskyed par ma gyur dga' ba med / /
dam pa'i don gyi bde phyir legs pa de yi ni / /
mngon par nges par 'byung 'dod gang la dga' ma gyur / /
de nas der ni brtul zhugs mchog gyur 'og min gyi / /
lha rnams kyis ni 'di yi nges pa rtogs nas ni / /
lus kyi rnam 'gyur rnam par 'gyur byas dus gcig la / /
myos ma'i skye bo rnams ni gnyid du 'gro bar byas / /
de la kha cig dga' ba yin yang khros pa bzhin / /
pang du son pa'i gser gyi snod ni sna tshogs pa'i / /
pi wang rnam par spangs nas lag pa g.yo ba la / /
'gram pa rnam par bkod nas nyal bar gyur pa'o / /
'khyog min bung ba'i phreng ba sgra sgrogs pad+ma dang / /
chu bo'i ngogs na chu sbur rab tu rgod pa bzhin / /
gzhan rnams nu mar rnam nyil dkar po'i dar gon zhing / /
gling bu lag par sbyar zhing gnyid log rnam par mdzes / /
de bzhin gzhan rnams pad+ma gsar pa'i snying po ltar / /
'jam zhing gdung bya gser gyis 'bar ba'i dbu brgyan ni / /
'dus pa'i lag pa dag gis dga' ba bzhin du ni / /
rdza rnga nyid ni yongs su 'khyud nas gnyid log gyur / /
de bzhin gzhan ni gsar ba'i gser gyis rnam brgyan zhing / /
bgo ba'i gos ni ser po mchog dag gon pa ste / /
kar ni ka ra'i yal ga glang pos bsgyel ba bzhin / /
dbang med par ni sdug ma gnyid kyis 'gyel bar gyur / /
de bzhin gzhan ni skar khung logs la sngas nas ni / /
nyal bar gyur pa'i lus kyi mchod sdong rnams 'khyog pa / /
rta babs la ni sha la b+hany+dza ka bzhin du / /
mdzes pa'i do shal rnam par 'phyang ba rnam par mdzes / /
de bzhin gzhan gyi zhal gyi pad+ma rnam rgyas shing / /
'gram pa'i logs la nor bu'i rna lung gis dmugs pa / /
'dab ma brgya pa'i sdong bu'i phyed ni 'khyog pa la / /
gnas pa'i kar Ni Da bas bskyod bzhin g.yos par gyur / /
gzhan ni ji ltar rnam par zhugs bzhin gnyid log cing / /
nu ma'i khur gyis mngon par dud pa'i lus po rnams / /
lag pa'i zhags pa gser gyi gdu bu can rnams kyis / /
phan tshun nye bar 'khyud nas rnam par gnas te mdzes pa'o / /
rnam par g.yo zhing bskyod pa'i gser gyi skud pa can / /
rna ba'i shog dril kun nas 'khrugs pa'i gdong gis ni / /
yongs su smra ldan pi wang chen po 'khyud nas ni / /
bud med kha cig grogs mo bzhin du gnyid log go / /
lang tsho ma gzhan lag pa'i dpung pa'i yul las ni / /
kun nas rnam 'phyang mdzes pa'i logs can pa Na wa / /
sgyeg bcas dga' ba'i mthar ni thang chad sdug pa bzhin / /
brla gnyis dag ni dbus su blangs nas nyal ba'o / /
rab tu yang dag 'khums gyur pad+ma dmar po'i mdzod / /
nyi ma nub par gyur tshe rdzing bu rnams ji ltar / /
rnam rgyas mig dang mdzes pa'i smin ma yod na yang / /
gzhan rnams mig rnams btsums shing mdzes par ma gyur to / /
de bzhin gzhan ni mgo skyes lhod pa las 'khrugs shing / /
rgyan dang dar rnams dpyi la rnam nyil de rnams ni / /
yan lag ma yi gzugs brnyan glang pos bcom pa bzhin / /
mgrin pa'i skud pa'i do shal rnam par bkram zhing nyal / /
brtan ldan lus ni yon tan rnams dang ldan na yang / /
gzhan rnams kyang ni dbang med ngo tshas rnam spangs shing / /
rnam par 'gyur zhing bskyod pa'i yan lag gya gyu dang / /
dbugs ni rnam par rgyu zhing lus po gsal bar gnyid / /
gzhan gyi rgyan dang me tog phreng ba rnam brul zhing / /
mdud pa'i gos rnams rnam par nyil gyur 'du shes med / /
btsums pa ma yin dkar po g.yo ba dang bral mig /
srog song ro ltar nyal ba rnam par mdzes ma gyur / /
kha sbyar rnam par gdangs te lus po rab brkyang zhing / /
kha yi chu ni rab 'dzags gsang ba rnam rab gsal / /
gzhan ma dag ni chang gis 'khrul par gyur pa nyid / /
lus rgyas rnam par 'gyur bar gnyid log mdzes ma gyur / /
de ltar sems pa dang ni rigs kyi rjes 'gro'i gzugs / /
rnam pa sna tshogs rab myos skye bo de nyal ba / /
rlung gis kun nas bskyod gyur gser gyi pad+ma yi / /
rdzing bu dang ni mtshungs pa'i gzugs ni mdzes par gyur / /
de ltar rnam par 'gyur la brtan min spyod pa can / /
de ltar nyal ba'i lang tsho ldan ma de mthong nas / /
lus kyi yon tan ldan zhing smra ba'i yid 'ong yang / /
mi skyong sras po des ni rnam par smad par gyur / /
mi gtsang rnam par 'gyur ba gson pa'i 'jig rten te / /
bud med rnams kyi rang gi ngo bo 'di 'dra ba / /
bgo ba rnams dang rgyan rnams kyis kyang slu ba ste / /
bud med rnams kyi yul la skyes pa chags par 'gro / /
gal te skyes pas bud med rnams kyi rang bzhin ni / /
rmi lam rnam par 'gyur ba bzhin du rnam dpyad na / /
nges par 'dir ni bag med 'phel ba ma yin la / /
'on kyang yon tan rtog pa bcom ste chags par 'gro / /
de ltar de yi go skabs rnam par rig nas ni / /
mtshan mor phyi ru 'gro 'dod yang dag skyes par gyur / /
'di yi sems ni kun nas rtog nas de nas ni / /
lha rnams dag gis khang pa'i sgo ni phye bar gyur / /
de nas lang tsho ldan ma nyal ba de rnams ni / /
smad cing de ni lding khang logs nas babs pa ste / /
mngon par babs nas de nas som nyi rnam bral bar / /
khang pa'i rim pa dang por phyi ru rnam par gshegs / /
de ni mgyogs 'gro bsrungs la go bar byas nas ni / /
skyen par 'dun pa la ni 'di skad ces smras so / /
bsngags ldan rta ni khyer shog myur ba dang ldan pas / /
bdud rtsi thob phyir 'di las di ring bdag skom mo / /
bdag gi snying la de ring tshim pa skyes gyur zhing / /
nges pa yang ste ji ltar blo gros la zhugs pa / /
skye bo med pa la yang mgon dang ldan pa ste / /
nges par 'dod pa'i don ni mngon du phyogs par 'du / /
ngo tsha nyid dang yang dag 'dud pa spangs nas ni / /
long tsho ma rnams bdag gi gdong du ji bzhin nyal / /
sgo ni rang bzhin ji ltar rnam par dbye ba la / /
nges par bdag ni 'di nas di ring 'gro ba'i dus / /
mi dbang brtan pa'i don ni rnam par rig na yang / /
jo bo bka' lung des ni de nas rab bzung nas / /
yid la pha rol po yis yang dag bskul ba bzhin / /
mgyogs 'gro khyer te 'ong ba la ni blo gros byas / /
de nas gdong gi gser gyi srab kyis gang ba ste / /
rgyab na yang ba'i stan g.yogs dag gis nye bar g.yogs / /
stobs dang sems pa mgyogs dang rjes 'gro nyer ldan pa / /
de yis rta mchog de la der ni nye bar 'ongs / /
snga ma'i rtsa ba rtsib logs gsum ga rab rgyas shing / /
rgyab dang rna ba lus skyes spu ni thung zhing dul / /
rgyab kyi rtsib ma dag ni dud cing rnam rgyal la / /
mchu dang dpral ba brang dang dpyi ni rab rgyas pa'o / /
zhi zhing ka ma la dang mtshungs pa'i phyag gis kyang / /
sku stong rnam par spangs des de la nyer 'khyud nas / /
rgyal mtshan sde la dmag dpon rab tu 'jug pa bzhin / /
mngar mo'i yi ge'i tshig gis zhal ta mdzad pa'o / /
g.yul du khyod la mngon par zhon nas sa skyong gis / /
dgra bo rnams ni lan grangs mang por nges par gtor / /
bdag kyang 'chi med go 'phang ji lta ba bzhin du / /
mgyogs 'gro'i gtso bo nye bar thob pa de ltar mdzod / /
yul thob bde ba la dang nor bsgrub pa la rung / /
g.yul 'gyed pa na 'khor ni nges par rnyed bla ste / /
brgyud par lhung ba la ngang chos la brten par rung / /
skyes bu yi yang 'khor ni rnyed par dka' ba'o / /
'di nyid du yang gang zhig 'khor du gyur pa ni / /
sdig pa'i las la dang ni chos dang ldan la rung / /
ji ltar bdag gi nang gi bdag nyid kyis rtogs pa / /
mi de rnams kyang de yi cha shas skal ba yi / /
de phyir chos dang ldan pa 'di ni yongs shes nas / /
bdag ni 'di las nges 'byung 'gro la phan pa'i phyir / /
mgyogs 'gro mchog skye shugs dang rnam par gnon pa yis / /
bdag phan la dang 'gro phan la ni 'bad par gyis / /
de ltar mdza' bshes bzhin du rjes su bslabs nas ni / /
mgyogs 'gro mchog la mi mchog 'gro 'dod de / /
dkar la dkar min 'gros kyi 'od zer lung ldan pa / /
nyi ma ston ka'i sprin la bzhin du yang dag 'dzegs / /
de nas 'khor gyi skye bos go bar byed pa'i skad / /
mtshan mor gtum pa dam pa'i rta des yongs bkag cing / /
'gram pa'i sgra med 'tsher ba'i skad ni rab zhi bar / /
'jigs pa'i sgra ni dor ba'i gom pa'i 'gros kyis gshegs / /
gser gyi gdu bu'i rgyan ni lag pa'i mkhrig ma la / /
ka ma la 'dras ka ma la rnams rnam byas nas / /
lus 'dud gnod sbyin rnams ni de nas 'di yis ni / /
tshim gyur lag pa'i rtse mos rmig pa rnams bzung ngo / /
lci mo'i sgo gtan sgo glegs yang dag bcad pa gang / /
bde bar gnyis 'thung gis kyang phyed pa ma yin pa / /
mi skyong sras po gshegs tshe skad med grong khyer dang / /
sgo khang de rnams rang nyid rnam par bye bar gyur / /
mngon par gdong phyogs yab dang sras po byis pa dang / /
skye bo rjes su chags dang phun tshogs mchog dag ni / /
blo gros byas shing ltos pa med par dor nas ni / /
yab kyi grong nas de ni de nas rnam par gshegs / /
de nas de ni rnam rgyal 'dam skyes yangs pa'i spyan / /
grong khyer kun nas gzigs nas seng ge'i sgra bsgrags pa / /
skye dang 'chi ba dag gi pha rol ma mthong bar / /
grong khyer ser skya zhes byar rab tu mi 'jug go / /
de ltar de yi gsung ni nges par thos nas ni / /
nor gyi bdag po'i 'khor rnams dag ni dga' bar gyur / /
rab tu dga' ba'i yid can lha yi tshogs rnams ni / /
nan tan pha rol song ba de la bsngags pa byas / /
me yi lus can mtho ris gnas pa gzhan rnams ni / /
'di yis nges pa shin tu dka' ba rnams rig nas / /
sprin stug gseb nas zla ba'i 'od zer 'thon pa bzhin / /
mtshan mo'i mun pa'i lam ni rab tu gsal bar byas / /
nyi ma'i mgyogs 'gro lta bu'i mgyogs 'gro de / /
yid kyis sprul pa bzhin du rnam par rgyu bzhin du / /
shing rta 'dren pas gzi nyams skar ldan bar snang la / /
de ni shin tu mang po'i dpag tshad rnams su gshegs / /
sangs rgyas kyi spyod pa zhes bya ba'i snyan dngags chen po las /
phyi rol du mngon par byung ba'i le'u ste lnga pa'o // //
de nas 'gro mig nyi ma ni / /
mngon par shes pa'i yud tsam na / /
ngan spong bu yi dka' thub gnas / /
mi mchog des ni gzigs par gyur / /
blo phab gnyid log ri dgas dang / /
rang gnas gnas par bya gang zhig /
gzigs nas ngal sos bzhin du dang / /
don ni byas pa bzhin du gyur / /
de ni rgyags pa med don dang / /
dka' thub mchod pa'i don nyid dang / /
rang gi rjes su srung ba la / /
rta yi rgyab nas babs par gyur / /
mngon par babs nas kyang reg cing / /
dga' zhing mig gis 'khru ba bzhin / /
nges par 'khor zhes rta dang ni / /
'dun pa la ni smras pa'o / /
'di ni mkha' lding dper mgyogs la / /
mgyogs 'gro la ni rjes su 'ongs / /
'dis ni bdag gi stobs dang ni / /
zhi ba bdag la gus pa bstan / /
thams cad nas don gzhan yin kyang / /
khyod kyi snying la bzung ba ste / /
gang gi jo bo dag la dga' / /
'di ni de 'dra dag la nyid / /
gus pa med la nus pa yod / /
nus pa med la gus pa ldan / /
gus pa ldan dang nus pa ste / /
khyod 'dra sa stengs rnyed par dka' / /
de phyir skal ba chen po'i las / /
khyod kyi 'dis ni bdag dga'o / /
gang zhig khyod kyis bsams pa 'di / /
'bras bu las kyang gzhan du phyogs / /
skye bo 'bras bu la gnas pa'i / /
mthun phyogs skye bo gang gis min / /
zlog la rang gi skye bo yang / /
phal cher pha rol skye bor gyur / /
rigs kyi don du bu bzung zhing / /
gsos pa'i don du pha bskyed la / /
sred pa'i bsam pas chags skye ste / /
byed pa med par rang nyid med / /
mang po brjod cing mdor bsdus nas / /
bdag gi dga' chen legs byas te / /
rta blangs nas ni phyir log dang / /
bdag ni 'dod pa'i gnas rab thob / /
de skad smras nas phyag chen te / /
rjes su bsngags par byed 'dod pas / /
rgyan rnams kun nas btogs nas ni / /
gdung sems ldan pa 'di la byin / /
dbu rgyan dag nas nor bu gsal / /
sgron ma'i las la blangs nas ni / /
nyi ma 'bigs byed la bzhin des / /
tshig 'di smras bzhin bzhugs par gyur / /
'dun pa nor bu 'di long la / /
lan mang btud nas mi skyong ni / /
kun nas gdung ba zlog pa'i phyir / /
blo phebs par ni gsol bar bya / /
skye dang 'chi ba nyams don du / /
dka' thub nags tshal rab thob ste / /
mtho ris skom pas nges min zhing / /
brtse ba med min khros pa min / /
de phyir de ltar mngon byung ba / /
bdag la mya ngan 'os ma yin / /
yun rings 'dus par gyur nas kyang / /
dus kyis 'gyur ba ma yin no / /
gang phyir nges par 'bral ba ste / /
de phyir thar phyir bdag gi blo / /
slar yang rang gi skye bo las / /
rnam par 'bral ba gang las min / /
mya ngan spong phyir nges 'byung ba / /
bdag la mya ngan 'os ma yin / /
mya ngan rgyud ni 'dod la chags / /
chags pa can la mya ngan bya / /
'di yang snga ma rnams la grags / /
kho bo cag la nges par gnas / /
de ltar ster byar gyur pa las / /
mya ngan 'os min lam gyis 'gro / /
skyes bu rnams la phyin log tu / /
nor gyis ster byar gyur pa ste / /
sa la chos kyi bdag po yang / /
rnyed dka' yang ni ma yin no / /
gang yang 'di ni dus min par / /
nags su song ba yin zhe na / /
srog kyang g.yo bar gyur pa na / /
chos la dus yod ma yin no / /
de phyir da lta nyid du bdag / /
dge ba bsag ces nges pa ste / /
'chi ba'i dgra ni gnas pa na / /
gson pa la ni blo gtad cing / /
zhi ba khyod kyis de la sogs / /
sa 'dzin bdag la zhu bya ste / /
ji ltar bdag ni mi dran pa / /
de ltar nyid du 'bad pa gyis / /
gzhan yang bdag la yon tan med / /
khyod kyis mi bdag la smra bya / /
yon tan med las brtse ba 'dor / /
brtse ba dor las mya ngan med / /
de ltar tshig 'di thos gyur nas / /
'dun pa gdung bas rnam 'khrugs shing / /
mchi mas 'dud pa'i tshig nyid kyis / /
thal mo sbyar te lan gsol ba / /
jo bo khyod kyis dgongs pa ni / /
gnyen la ngal ba ster ba 'dis / /
chu bo'i 'gram na gnyis 'thung bzhin / /
bdag gi sems 'di sgyur ba'o / /
khyod kyis nges pa 'di lta bus / /
su yis mchi ma 'byung ba med / /
lcags las gyur pa'i snying la'ang ste / /
brtse bas 'khrug la smos ci dgos / /
gzhal med khang gi mal 'os pa'i / /
shin tu gzhon nu 'di gang na / /
ku sha'i myu gu rno ba can / /
dka' thub nags kyi sa gang na / /
khyod kyi 'bad pa thos nas kyang / /
rta gang bdag gis blangs pa 'di / /
mgon po de ni stobs kyis ni / /
lha yis byed du bcug pa 'dra / /
khyed kyi nan tan nges pa 'di / /
rang dbang shes na gang gi phyir / /
nye bar len te mgyogs 'gro'i rta / /
ser skya'i gzhi yi mya ngan gnas / /
med pa po yis dam chos bzhin / /
rgyal po brtse ba bgres pa dang / /
sras po sdug go 'dor ba ni / /
phyag chen de ni 'os ma yin / /
dam pa'i bya ba byed bcom yin / /
yang dag bskyed pas yongs su ni / /
thang chad gnyis pa'i ma de dang / /
lha mo brjod par 'os ma yin / /
ma ning gis ni dpal thob bzhin / /
sras po byis pa yon tan ldan / /
rigs btsun bdag po'i brtul zhugs ma / /
lha mo 'dor bar 'os ma yin / /
bsngags 'os sras po grags pa 'dzin / /
snyan grags chos ni 'dzin pa'i mchog / /
zhen pa ldan pas grogs mchog bzhin / /
byis pa 'dor bar 'os ma yin / /
ci ste gnyen dang rgyal srid dag / /
'dor ba nyid du blo gros mdzad / /
bdag gi 'gros ni khyod zhabs la / /
khyab bdag bdag 'dor 'os ma yin / /
ma g+hu'i bu ni bshes bzang bzhin / /
khyod ni dgon par dor nas su / /
me yis tshig pa'i sems kyis ni / /
grong du 'gro bar nus pa med / /
khyod 'dir grong du 'gro ba can / /
rgyal pos bdag la ci zhig gsung / /
khyed kyi btsun mo'i 'khor du 'am / /
'os pa mi thong na ci zhig smra / /
gang yang yon tan med pa yang / /
mi bdag la smos gsung ba yang / /
skyon med thub pa'i bzhin khyod kyi / /
ma gyur pa de ci zhig smra / /
ngo tsha dang bcas sems kyis ni / /
lce ni thogs par gyur pa yi / /
bdag ni gal te yang smra ba / /
de la dad par 'os pa su / /
gang zhig zla ba'i 'od rno bar / /
smra bar dad par 'dzin pa'am / /
khyed kyis skyon shes des skyon ni / /
smra ba dad par 'dzin pa'am / /
rtag tu rjes su brtse bcas dang / /
rtag par snying rje shes pa yi /
brtse ba spong ba tshul min te / /
phyir log bdag la bka' drin mdzod / /
de ltar mya ngan gyis non pa'i / /
'dun pa'i tshig 'di gsan gyur nas / /
rang gnas mchog tu brtan pa yis / /
smra ba'i mchog gis bka' stsal to / /
'dun pa bdag dang bral ba la / /
kun nas gdung ba 'di thong cig /
lus can 'gro ba tha dad la / /
dgongs pa sna tshogs nges pa yin / /
gang yang brtse las rang gi skye / /
bdag gis rang ni mi 'dor te / /
'chi bas phan tshun dbang med par / /
bdag cag rnams ni 'dor bar 'gyur / /
sred pa chen po'i sdug bsngal gyi / /
mngal gang gis ni bdag bzung ste / /
'bras med 'bad pa med de yis / /
bdag su bdag gi de su yin / /
ji ltar sgong skyes gnas shing la / /
yang dag 'dus nas rnam par bral / /
de ltar 'byung po 'dus pa ni / /
nges par 'bral ba'i mtha' yin no / /
ji ltar sprin rnams 'dus nas ni / /
slar yang rnam par 'byed pa'o / /
de ltar 'du dang 'bral ba ni / /
bdag dang srog chags rnams kyi lugs / /
gang gi phyir na 'jig rten 'di / /
slus nas rnam par 'bral ba de / /
de phyir rmi lam 'dus gyur la / /
bdag gi ba nyid bzod ma yin / /
shing rnams 'dab ma dmar po dang / /
lhan cig skyes te rnam par 'bral / /
gzhan dang gzhan gyi 'bral ba ni / /
'gyur ba ma yin smos ci dgos / /
de phyir de ltar gyur na ni / /
zhi ba gdung ba ma byed song / /
gal te yang ni brtse ba 'bebs / /
song nas kyang ni slar yang shog /
kho bo cag la ltos byas pa'i / /
ser skya'i gzhi na skye bo la / /
der song brtse ba thong cig dang / /
'di yi nges la nyon cig smos / /
rga dang 'chi ba zad byas nas / /
yang na myur du 'ong ba'i gtam / /
rtsom pa nyams shing don ma byas / /
yang na nyams par 'gyur ba smros / /
de ltar 'di yi tshig thos nas / /
bsngags ldan mgyogs 'gro'i mchog gis ni / /
lce yis zhabs la rab ldags te / /
mchi ma dron mo phyung bar gyur / /
dra ba dang ni bkra shis rtags / /
'khor lo dbus ldan phyag gis ni / /
gzhon nus de la reg gyur cing / /
na tshod bzhin du rnam par smras / /
bsngags ldan mchi ma ma 'don cing / /
dam pa'i rta nyid 'di bstan to / /
sron mdzod khyod kyi ngal ba 'dis / /
myur du 'bras bu bcas bar 'gyur / /
de nas ral gri rnon po nor bu'i yu ba can / /
gser gyi phra ni sna tshogs dang ldan 'dun pa yi / /
lag na yang dag gnas pa brtan pa des bsnams nas / /
khung bu dag nas sbrul bzhin zhugs nas rab tu drungs / /
ut+pa la yi 'dab ma sngon po de drangs nas / /
sna tshogs dbu rgyan dbu skrar bcas pa rab bcad cing / /
rdzing bu dag na ngang pa bzhin du rnam bkram pa / /
'od zer dang ldan bar snang dag la de gtor ro / /
mchod pa mngon par 'dod phyir rnam mang bkur sti'i phyir / /
lha ni gnas pas rab tu bkram pa de bzung ste / /
ji lta ba bzhin de ni lha ni lha tshogs rnams / /
lha yi khyad par 'phags pa rnams kyis mchod pa byas / /
rgyan ni bud med ldan pa rnam par spangs nas kyang / /
dbu las dpal ni rnam par rgyang ring byas nas ni / /
nags su gser gyi ngang pa'i mtshan ma gos gzigs nas / /
brtan pa des ni gos dag mngon par 'dod par gyur / /
de nas lha ni gnas par ri dgas sngon po'i lus / /
dgongs pa rnam dag 'di yi dgongs pa rnams rig nas / /
kha bsgyur ngur smrig gos can nye logs mngon par 'ongs / /
de la shAkya'i rgyal po skyes kyis mngon par smras / /
khyod kyi dge yi ngur smrig drang srong rgyal mtshan dang / /
'tshe ba byed pa'i gzhu 'di rigs pa ma yin te / /
de phyir zhi ba gal te 'dir ni chags med na / /
bdag la rab tu byin la 'di dang 'di snoms mdzod / /
rngon pas smras pa 'dod sbyin 'dod pa snying po las / /
'di yis blo ni phab nas ri dgas rnams gsod do / /
brgya byin mtshungs pa gang de 'dis ni don 'gyur na / /
e ma rab tu bzhes la dkar po de gsol mdzod / /
de nas de ni mchog tu rab tu dga' ba yis / /
nags su byung ba'i na bza' blangs shing gos dor la / /
rngon pa nyid kyang lha yi lus nyid rnam bzung ste / /
dkar po de nyid blangs nas lha ni gshegs par gyur / /
de nas gzhon nu dang ni rta mchog skyong ba des / /
de ltar gshegs pa de la ya mtshan skyes gyur te / /
nags nas byung ba'i na bza' nyid dang de la ni / /
slar yang ri mor bya ba mang po skyen par mdzad / /
gdong ni mchi ma dang bcas 'dun pa rnams bzlog nas / /
bdag nyid chen po brtan dang grags pa 'chang ba ste / /
mtshams kyi sprin gyis g.yogs pa'i skar ma'i rgyal po bzhin / /
ngur smrig gyon zhing gdung sems gang yin de nas gshegs / /
de nas de ltar jo bo rgyal srid mi bzhed par / /
dka' thub nags su gshegs pa mdog nyams snang ba na / /
mgyogs 'gro 'chang de phyag rgyas gyen du bskyod byas nas / /
shin tu rnam par ngu zhing sa la 'gyel gyur to / /
rnam par bltas nas slar yang sgra bcas par ngu zhing / /
bsngags ldan rta la lag pa dag gis nyer 'khyud nas / /
de nas kho chad yang dang yang du zlos bzhin du / /
lus kyis song bar gyur kyang sems kyis ma yin no / /
la lar rab tu sems zhing la lar rnam par du / /
la lar sa la rab tu 'brad cing la lar 'gyel / /
de nas 'gro bzhin gus pa'i dbang gis sdug bsngal zhing / /
dbang med lam na bya ba mang po byas pa'o / /
sangs rgyas kyi spyod pa zhes bya ba'i snyan dngags chen po las /
bsngags ldan phyir la bzlog pa'i le'u ste drug pa'o // //
de nas 'dun pa ngu zhing gdong ni mchi ma can / /
bzlog nas nags su 'dun pa'i dka' thub chags med pa / /
don kun grub pa'i lus kyis mngon par zil mnan nas / /
dka' thub gnas de grub pa bzhin du rab tu thob / /
de nas ri dgas rgyal po'i 'gros can rgyal po'i sras po de / /
ri dgas gnas der ri dgas bzhin du rab zhugs pa / /
phun tshogs rnams dang bral yang lus kyi phun tshogs kyis / /
dka' thub gnas ldan kun gyi mig dag phrogs par gyur / /
khur ldan rnams bzhin mgo bo rnams ni phyed dud pas / /
lag na gnya' shing bcas par 'gro gyur ya mtshan la / /
de bzhin 'khor los sgyur ba chung ma dang bcas pa / /
dbang po dang mtshungs de mthong song bar ma gyur to / /
sbyin sreg bud shing phyir ni bram ze rnams phyin nas / /
me tog lo 'dab rgyas pa'i lag pa gtsang ma rnams / /
dka' thub gtso bo rnams ni blo rnams byas na yang / /
gshegs pa mthong ste klog glar song bar ma gyur to / /
chu gter sngon po bzhin du mthong nas rma bya rnams / /
dga' zhing gyen du dud cing skad dag 'don gyur la / /
rgya skyegs ri dgas spyod ldan rnams dang ri dgas rnams / /
'bru rnams bor nas mngon par gdong phyogs gnas par gyur / /
'od zer ldan pa shar ba lta bur 'bar ba yis / /
bu ram shing pa'i rigs kyi sgron ma de mthong nas / /
sbyin sreg 'jo rnams bzhos pa yin na yang / /
rab tu dga' ba skyes te rab tu 'jo gyur to / /
'di ni nor sbyin rnams kyi brgyad pa yin nam ci / /
tha skar dag gi nang nas gcig ni 'phos sam zhes / /
de mthong ba la ya mtshan skyes par gyur pa yi / /
thub pa rnams kyi tshig der mthon por sgrogs bar gyur / /
lha yi khyu mchog gnyis pa'i lus po lta bu dang / /
'jig rten rgyu dang mi rgyu'i snying po lta bu dang / /
gang 'dod pa yis nyi ma mngon par babs 'dra ba / /
des ni nags tshal mtha' dag rab tu snang bar mdzod / /
de nas gdung gnas pa de rnams kyi ji lta bzhin / /
nye bar snyan gsan phab cing mngon par mchod gyur la / /
de ni chu bcas chu 'dzin lta bu'i dbyangs kyis ni / /
chos 'dzin rnams la slar yang rab tu mchod par gyur / /
de nas rnam par thar bzhed brtan pa de yis ni / /
dka' thub sna tshogs rnams la nges par rnam gzigs shing / /
mtho ris mngon 'dod bsod nams byas pa'i skye bo yis / /
khyab pa'i dka' thub gnas der rjes su dpyad par gyur / /
dka' thub nor can rnams kyi dka' thub nags tshal der / /
dka' thub rnam par 'gyur ba rnams ni nges gnas nas / /
rjes su gshegs pa'i dka' thub ldan pa kha cig la / /
zhi bas de nyid rnam par shes bzhed 'di gsungs so / /
gang phyir chos kyi cho ga 'di ni mi shes pa / /
bdag gis dka' thub gnas mthong de ring snga ma'o / /
de phyir khyod kyis bdag la smra bar 'os min te / /
nges pa gang zhig gang la rab tu 'jug pa'o / /
de nas dka' thub rnam par rgyu ba'i gnyis skyes des / /
shAkya'i khyu mchog khyu mchog rnam par gnon pa po / /
de la rim gyis dka' thub khyad par rnams dang ni / /
dka' thub 'bras bu dang bcas gtam ngag byas pa'o / /
grong byung bza' ba ma yin chu la rab skyes pa'i / /
'dab ma rnams dang chu dang 'bras bu rtsa ba nyid / /
thub pa rnams kyi spyod pa 'di ni lung ji ltar / /
dka' thub rnams kyi rnam rtog tha dad de de'o / /
kha cig ri dgas bzhin du rtswa rnams la spyod la / /
gzhan rnams bor ba yis ni mkha' la rgyu ba'i bya ltar 'tsho / /
kha cig lag 'gro rnams dang lhan cig 'tsho ba ste / /
grog mkhar gyur pa rnams ni nags na rlung gis so / /
rdo yis rab 'bad bsgrub pa'i spyod pa gzhan rnams te / /
kha cig rang gi so yis nye bar blangs shing za / /
de bzhin gzhan ni gzhan gyi don du bcos byas nas / /
gal te lhag ma yod na bya ba byed pa'o / /
chu yis gsher ba'i ral pa'i tshogs can kha cig ni / /
gsang sngags sngon 'gro lan gnyis me la sbyin sreg cing / /
kha cig nya dang mnyam par chu la rnams zhugs nas / /
rus sbal bzhin du lus rnams rab tu bskum pa'o / /
de ltar dus su bsags pa'i dka' thub nags tshogs kyi / /
mchog gis lhar 'gro gzhan gyis mi yi 'jig rten te / /
sdug bsngal lam gyis bde ba nye bar thob phyir dang / /
chos kyi rtsa ba bde ba nyid du gsungs phyir ro / /
de skad ces sogs rkang gnyis dbang po'i sras po yis / /
dka' thub nor dang ldan pa de yi tshig gsan nas / /
de nyid gzigs pa min yang ngoms par ma gyur la / /
bdag tu song ba 'di ni dal bus gsungs par gyur / /
sdug bsngal bdag nyid dka' thub rnam pa du ma ste / /
dka' thub bdag gi 'bras bu mtho ris gtso bo'o / /
'jig rten thams cad yongs su 'gyur ba dang ldan la / /
nyung ngu la ngal 'di ni gdung gnas rnams kyi'o / /
phangs pa rnams dang gnyen dang yul rnams bor nas ni / /
gang zhig mtho ris phyir ni rnam par spyod byed la / /
de rnams rnam par bral te nges par 'gro 'dod la / /
slar yang shin tu 'ching ba chen po nyid yin no / /
lus kyi ngal dub gdung ba'i bya ba rnams kyis ni / /
'dod pa'i rgyu las rab tu 'jug par 'dod pa'o / /
'khor ba'i rgya mtsho'i skyon rnams yongs su mi rtog par / /
sdug bsngal gyis de sdug bsngal kho na rjes su tshol / /
'chi bas skye dgu rnams kyis rtag par 'jigs pa ste / /
'bad pa yis ni slar yang rab tu 'jug par 'dod / /
rab tu zhugs par gyur na nges par 'chi ba ste / /
'di nyid du ni gang las 'jigs pa rnams lhung ngo / /
'di yi don du gcig rnams ngal bar rab 'jug cing / /
gzhan rnams mtho ris don du ngal ba 'thob pa ste / /
bde ba'i don du sred pa'i bkren pa don ma byas / /
gson pa'i 'jig rten nges par don med nyid du lhung / /
gang zhig dman pa dor nas khyad 'phags 'gro ba can / /
'bad pa 'di ni nges par smad pa ma yin la / /
shes ldan rnams dang mnyam pa'i yongs su gdung ba yis / /
bya ba ma yin de 'dir slar yang byed pa'o / /
lus kyi gtser bas gal te 'dir ni chos yin na / /
lus kyi bde ba chos ma yin par 'gyur ba ste / /
pha rol du ni bde ba chos kyis kyang 'thob la / /
de phyir 'di yis chos kyi chos min 'bras bu'o / /
gang gi phyir na bsams pa'i dbang gis lus yin la / /
rab tu 'jug pa dang ni zlog pa dag kyang ngo / /
de phyir sems kyi dul ba nyid ni rig pa ste / /
sems las gzhan pa'i lus ni shing dang mnyas ba'o / /
bza' ba gtsang bas gal te bsod nams 'dod na ni / /
de phyir ri dgas rnams kyang bsod nams yod pa ste / /
phyi rol skyes bu gang dag rnams kyang 'bras bu las / /
bskal pa'i nyes pas don rnams gzhan du kha bltas so / /
bsod nams phyir ni sdug bsngal mngon par mtshams sbyor na / /
'o na sdug bsngal mngon par mtshams sbyor tshad ma min / /
de ltar gang dag las ni rnam par dag pa'i phyir / /
stegs zhes rab tu zhugs te chu la reg par byed / /
de yang de yi snying la tshim pa tsam yin te / /
chu yis sdig pa dag par byed pa ma yin phyir / /
yon tan ldan bas rig pa'i chu ni gang dang gang / /
de dang de ni sa la gal te stegs 'dod na / /
chu yang the tshom med par chu nyid kho na ste / /
de phyir yon tan ldan rnams kho na stegs su go / /
de ltar rigs pa mang po ldan pa de dang de / /
smras te rnam par mdzes pa'i nyi ma nub bar gyur / /
de nas sbyin sreg du bas kha dog 'gyur ba'i shing / /
dka' thub rab tu zhi ba'i khrus sar rnam par zhugs / /
mngon par bton pa'i rab tu 'bar ba'i me yis thal ba ni / /
dbang bskur byas pa'i drang srong skye bos khyab pa ste / /
bzlas bya'i dbyangs kyis kun nas skad sgrogs lha yi tshogs / /
chos kyi lam gyi las kyi mtha' bzhin rab tu zhugs pa'o / /
de ni mtshan mo thang 'ga' mtshan mor byed 'od kyis / /
dka' thub rnams la yongs su rtog cing zhugs gyur la / /
dka' thub thams cad yongs su brtags shing mkhyen gyur na / /
dka' thub zhing gi thang de las ni gshegs par gyur / /
de'i gzugs bdag nyid chen por sod ba'i yid rnams kyis / /
dka' thub gnas ldan rnams ni de nas de rjes gshegs / /
'phags min sdig pa rnams kyis zil non yul las ni / /
drang srong chen po rnams ni chos bzhin pha rol gshegs / /
de nas ral pa shing shun zur phud kyis rol ba'i / /
dka' thub nor dang ldan ba de rnams des gzigs shing / /
de dag rnams kyis dka' thub rnams la rjes brten te / /
dpal dang ldan la dge ba'i shing gi rtsa bar gnas / /
de nas dka' thub gnas ldan rnams ni nyer 'ongs nas / /
mi mchog de la yongs su bskor nas gnas gyur la / /
de dag rnams kyi rgyan pos mchod ma sngon btang ste / /
dus kyi zhi bas tshig 'di rab tu 'di smras so / /
khyod kyis byon tshe gdung gnas gang ba bzhin gyur la / /
rab tu gshegs tshe stong pa bzhin du rab tu thob / /
de phyir brtse ba 'di ni 'bor bar 'os min te / /
'tsho bar 'dod pa'i phangs pa'i tshe yis lus bzhin no / /
lha yi drang srong tshangs pa'i drang srong rgyal po yis / /
drang srong gis bsnyen bsod nams nye bar gang ldan ri / /
dka' thub nor ldan rnams kyi dka' thub de rnams ni / /
gang gi nye logs dag nas mang por 'gyur ba'o / /
de bzhin kun nas bsod nams dag gi stegs gyur la / /
nam mkha'i 'og gi them skas dag tu gyur pa ste / /
lha yi drang srong rnams dang drang srong chen po ni / /
chos kyi bdag nyid bdag nyid chen po rnams kyis bsnyen / /
'di nas slar yang khyad 'phags chos kyi ched las ni / /
byang gi phyogs nyid kho nar bsnyen par nus pa ste / /
blo dang ldan pas gom pa gcig tu gyur pa yang / /
lho yi phyogs su 'gro bar nus pa ma yin no / /
dka' thub nags 'dir ji ste bya ba ngan pa 'am / /
bsre ma'i chos sam ltung ba min nam mi gtsang bar / /
khyed kyis mthong ste gang gis khyed 'di bzhugs 'dod min / /
de ni gsung la re zhig sred par bzhugs mdzod cig /
dka' thub gter dang rab tu mtshungs par gyur pa la / /
'di rnams kyis ni dka' thub grogs su 'dod pa ste / /
dbang po dang mnyam khyed dang lhan cig gnas pa ni / /
phur bu yi yang mngon par mtho ba 'dren pa yin / /
dka' thub ldan pa'i gtso bos de skad ces smras te / /
srid pa rab tu nyams phyir dam bca' byas pa yis / /
mkhas pa'i gtso bo des ni dka' thub ldan dbus su / /
nang du song ba'i rang bzhin smras par gyur pa'o / /
'gron la sdug cing rang gi skye bo dang mtshungs pa'i / /
drang po'i bdag nyid chos 'dzin thub pa rnams kyis ni / /
bdag la rnam pa de ltar bsam pa skyes pa yis / /
bdag gi dga' ba mchog dang bkur sti skyes par gyur / /
mdor bsdus gyur na brtse zhing bsnyen pa 'di rnams dag /
snying la song ba'i ngag rnams ngag gis khrus byas bzhin / /
kun nas 'dzin med chos can bdag gi dga' ba ni / /
de ring slar yang cung zhig g.yos par gyur pa nyid / /
de ltar rab tu zhugs pa'i khyed cag skyabs 'os rnams / /
shin tu phyogs su lhung ba yang dag bstan pa rnams / /
bor nas 'gro zhes kho bo yi yang sdug bsngal te / /
ji ltar gnyen 'dun rnams ni spangs pa de ltar ro / /
khyed cag rnams kyi chos 'di mtho ris ched du ste / /
bdag gi mngon par mtho bar yang srid ma yin phyir / /
nags der gang gi bdag ni sdod 'dod ma yin te / /
chos las ldog pa rab tu 'jug pa tha dad phyir / /
de phyir nags 'di dag na gang gis yongs 'gro ba / /
bdag gi ma dga' ma yin pha rol spyod log min / /
sngon gyi dus na rjes mthun chos la gnas pa yi / /
drang srong chen po thams cad rnams dang mtshungs par gyur / /
de nas don dang ldan la bde zhing yid du 'ong / /
legs mthun mdangs dang ldan la snying po dang ldan pa / /
gzhon nu'i tshig ni dka' thub ldan pa de rnams kyis / /
thos nas khyad 'phags dang ldan bkur sti mang pos gshegs / /
de nas gnyis skyes thal ba la nyal kha cig ni / /
lus ring gtsug tor dang ldan shing shun gos gyon zhing / /
mig ni cung zad dmar ser sna ni phra la rings / /
lag gcig spyi blugs ldan pas tshig 'di smras pa'o / /
khyod kyis nges pa nyid du rgya chen blo ldan zhing / /
gzhon nu khyed kyi skye ba la ni nyes pa gzigs / /
mtho ris dang ni nyes pa yang dag rnam spyod phyir / /
thar pa gang gi blo gros yod pa de yin no / /
mchod sbyin dka' thub nges ba de dang de rnams kyis / /
chags pa dang ldan mtho ris la ni 'gro bar 'dod / /
dgra bo bzhin du chags dang lhan cig g.yul sprad nas / /
sems pa rang ldan thar pa ru ni 'gro bar 'dod / /
de phyir gal te khyod kyi blo gros 'di nges na / /
skyen par khyed nyid 'bigs byed phug par gshegs mdzod cig / /
gang zhig mthar thug nges par legs pa thob ba'i mig / /
thub pa 'di ni de ru mtshan mo min par gnas / /
de phyir khyod kyis de nyid lam ni thob 'gyur la / /
sred par gyur na yang dag rab tu thob par 'gyur / /
bdag gi mthong ba ji ltar blo gros de de ltar / /
de nyid kyi yang blo gros bor nas 'gro bar 'gyur / /
gsal zhing mtho ba'i shangs dang rnam rgyas yangs pa'i spyan / /
zangs mdog ya mchu ma mchu rno dkar mche ba can / /
ljags ni dmar zhing phra ba'i zhal dang ldan pa 'di / /
shes bya'i rgya mtsho mtha' dag la ni 'gro ba nyid / /
khyod kyi zab pa dang ni gting dpag dka' gang dang / /
gang zhig sgron ma nyid dang mtshan rnams gang yin pas / /
sngon gyi bskal par drang srong gis kyang ma mthong ba'i / /
slob dpon nyid de sa la mngon par dga' nas gshegs / /
dka' thub ldan pa de rnams kyis kyang de la yang / /
cho ga bzhin rjes byas nas dka' thub nags der gshegs / /
sangs rgyas kyi spyod pa zhes bya ba'i snyan dngags chen po las / /
dka' thub kyi nags su zhugs pa'i le'u ste bdun pa'o // //
de nas mgyogs 'gro spyod de yid mi bde gyur te / /
de ltar jo bo nags su nga med par gshegs la / /
lam du mya ngan med pa 'bad pa byas gyur te / /
de lta na yang de yi mchi ma khogs ma gyur / /
gang la jo bo'i bka' la mtshan mo gcig gis ni / /
mgyogs 'gro de dang gshegs par gyur pa'i lam / /
lam de nyid la 'gro zhag dag ni brgyad rnams kyis / /
jo bo nyid dang bral ba de yis sems shing 'ongs / /
'thon ba med pas rgyags pa med par gyur pa yis / /
bsngags ldan mgyogs 'gro nyid kyang mdangs med rgyu ba ste / /
de ltar rgyan de rnams kyis brgyan par byas na yang / /
de yis dor bas dpal ni song ba bzhin du gyur / /
phyir log nas kyang dka' thub nags su mngon phyogs te / /
snying rje bar ni yang dang yang du drag tu 'tsher / /
lam na ltogs pa ldan pa yin yang 'bru dang chu / /
ji ltar sngon bzhin mngon par ma dga' ma bslangs so / /
de nas 'gro la phan pa'i bdag nyid bdag nyid chen po des / /
ser skya zhes bya'i grong khyer rnam par dman pa la / /
nyin mor byed pas bor ba'i nam mkha' 'bras med bzhin / /
rim gyis de gnyis stong pa bzhin du nye bar song / /
pad+ma dkar po dang bcas chu yis mdzes gyur zhing / /
me tog 'dzin pa'i shing rnams kyis ni brgyan pa yang / /
grong khyer pa rnams rab tu dga' ba song gyur te / /
de yi nye ba'i nags de nags ltar mdzes ma gyur / /
de ltar lta byed mchi mas bcom pa'i mi rnams ni / /
rab tu 'bar min zhan pa'i yid kyis phyogs su skor / /
'ong du mi ster ba bzhin gnyis po de grong du / /
dal bus log pa'i khrus bzhin mngon par song bar gyur / /
shAkya'i rigs kyi drang srong dang bral 'ongs pa yis / /
lus zags 'gros dang ldan pa de gnyis mthong nas kyang / /
sngon tshe shing rta bcu pa'i shing rta 'ongs pa bzhin / /
grong khyer skye bo rnams ni lam du mchi ma phyung / /
de nas mya ngan nye bar ldan ba'i skye bo dag /
mchi ma byung ba rnams kyis 'dun pa la smras pa / /
grong khyer yul 'khor dga' mdzad rgyal bo'i sras po de / /
khyed kyis gang du bor zhes rgyab nas rjes su 'gro / /
de nas gus ldan skye bo de la des smras pa / /
mi dbang sras po bdag gis yongs su bor ba min / /
ngu bzhin skye bo med pa'i nags su kho bo dang / /
khyim bdag cha lugs dag kyang de yis rnam par spangs / /
de yi tshig ni skye bo de rnams kyis thos nas / /
nges par shin tu dka' ba nyid ces nges par song gyur la / /
'gyel zhing mig skyes chu ni rnam par 'thor ba ste / /
yid la smod cing bdag nyid kyis ni 'bras bu long / /
de nas smras pa gnyis skyes rgyal po'i shugs mnga' ste / /
gang du gshegs pa'i nags der di ring zhugs par bgyi / /
lus can dbang po ma tshang rnams kyi ji lta bar / /
de dag bral bas bdag cag 'tshe bar 'dod pa med / /
de dang bral ba'i grong khyer 'di ni nags yin la / /
de dang yang dag ldan pa'i nags de grong khyer yin / /
lha ni lha min gsod tshe brgya byin gyis ji ltar / /
de dag bral bas bdag gi grong khyer mdzes ma gyur / /
de nas slar yang gzhon nu phyir la log ces te / /
yan lag ma rnams skar khung phreng rnams rab thob ste / /
mgyogs 'gro'i rgyab ni rnam par dben ba mthong gyur nas / /
slar yang skar khung rnams ni rnam par bkag nas ngu / /
brtul zhugs dang ni mya ngan dag gis yid dub cing / /
brtul zhugs la rab zhugs pas sras po nyer thob phyir / /
bzlas byas shing gi lha yi khang par mi bdag gis / /
bsam pa ji ltar bya ba de dang de rnams byas / /
de nas mig dag mchi mas rab tu gang ba des / /
mgyogs 'gro blangs nas mgyogs 'gro rjes su 'gro ba ste / /
g.yul 'gyed pa na dgra bos jo bo khyer ba ltar / /
mya ngan dag gis mngon bcom mi skyong khang par zhugs / /
mi dbang rgyal po'i khab tu rnam par zhugs pa na / /
rnam par blta zhing mig dag mchi ma 'bab pa yis / /
skye bo la ni sdug bsngal rab tu rtogs 'jug bzhin / /
bsngags ldan mgyogs 'gro gsal ba'i dbyangs kyis ngus par gyur / /
de nas khang pa'i dbus na spyod pa'i bya rnams dang / /
nye bar brtags pa'i mgyogs 'gro dam par byed rnams kyis / /
mi dbang sras po log par gshegs la the tshom ste / /
mgyogs 'gro de yi dbyangs la so sor ram 'degs byas / /
ji ltar bsngags ldan mgyogs 'gro 'tsher bar byed pa ste / /
nges par gzhon nu khab tu rnam par zhugs snyam ste / /
dga' ba phul du byung bas bslus pa'i skye bo rnams / /
skye bo'i bdag po'i btsun mo'i 'khor gyi nye logs song / /
shin tu dga' ba las ni mya ngan gyis brgyal rnams / /
gzhon nu blta ba la ni g.yo ba'i spyan ma rnams / /
ston ka'i chu gter sprin las glog ni g.yo ba bzhin / /
bud med rnams ni sred pas khyim nas phyir la 'thon / /
lan bu rnam par 'phyang zhing dar gos dri ma can / /
mig rtsi dang bral mchi mas mig bcom gdong rnams kyis / /
mtshan mo zad tshe skya rengs kyis mkhar skar ma bzhin / /
byi dor dang bral bud med rid rnams mdzes ma gyur / /
rkang pa rkang gdub dang bral zangs mdog ma chags rnams / /
gdong pa rna lung dang bral mgrin pa drang po rnams / /
rang bzhin gyis rgyas brla ni 'og phab dang bral rnams / /
nu ma do shal dang bral stod g.yogs tshad rnams so / /
rten dang bral ba'i 'dun pa dang ni mgyogs 'gro nyid / /
mig ni mchi ma dang ldan de rnams kyis mthong nas / /
nags mthar khyu mchog dang bral ba glang rnams bzhin du / /
sems khral gdong ldan yan lag mchog ma rnams ni ngus / /
de nas rgyal po'i btsun mo mchi ma dang bcas par / /
be'u nyams pa'i ma he mo ltar mnyes gshin ma / /
gser gyi chu shing lo 'dab rnam par g.yo ba bzhin / /
gau ta ma mas ni lag pa bzung nas 'gyel / /
dpung pa lag pa mnyam zhing gzi brjid bcom pa yis / /
bud med gzhan rnams yid mi bde bas sems med bzhin / /
mchi ma ma bton 'o dod 'bod min dbugs med par / /
g.yo bral ri mo bris pa bzhin du gnas par gyur / /
brtan min bdag po'i mya ngan gyis brgyal bud med gzhan / /
rnam par lta byed nas 'bab rgyun gyi gdong rnams kyis / /
sa 'dzin ri bo nas 'bab rgyun gyi rdo ba ltar / /
tsan+dan rab bskus nu ma rnams la rnam par 'thor / /
de rnams kyis ni mig chus btab pa'i gdon rnams kyis / /
rgyal po'i khab de de tshe mdzes par gyur pa ni / /
chu gsar dus na chu gter char gyis btab pa yi / /
chu 'dzin pad+ma rnams kyis rdzing bu ji ltar ro / /
rgyas shing bar med legs par zlum pa'i sor mo can / /
rgyan bral rtsa mi mngon pa'i yan lag mchog ma rnams / /
rlung gis g.yos pa'i ljon shing rang gi 'dab mas ltar / /
pad+ma lta bu'i lag pa rnams kyis brang rnams brdungs / /
nags rlung gis sgul pad+ma lta bur g.yos pa yis / /
ngang pa rnams kyi 'khrigs pa rnams kyis chu klung ltar / /
brang brdungs rab bskyod 'brel mtho'i nu ma rnams kyis ni / /
de lta na yang mi mo de rnams mdzes par gyur / /
ji ltar brang rnams la ni lag pas zug byas pa / /
de ltar lag pa rnams la brang ni zug byed cing / /
le lo can ma brtse med stobs med ma yis der / /
lag pa'i rtse dang brang rnams phan tshun zug byas so / /
de nas khros pas rab tu dmar ba'i spyan ldan ma / /
sems khral gyis sbrel mgrin pa kha zhing ldab ldib dang / /
shugs ring phyung bas 'o ma 'dzin g.yo brtan pa yi / /
mya ngan mchi ma 'dzin pa'i grags 'dzin mas smras pa / /
mtshan mo gnyid log dbang med bdag ni rnam spangs nas / /
'dun ba 'dod pa'i shing rta de ni gang du thal / /
gsum po mnyam du song la khyod dang bsngags ldan ni / /
nye bar 'ongs pas kho mo'i yid ni g.yos par gyur / /
kho mo 'phags min brtse min bshes ma yin pa'i las / /
phul byung de 'dir byas nas da ni ci la ngu / /
mchi ma ma 'don khyod kyi sems ni sim par 'gyur / /
khyod kyi mchi ma dang ni las de gtam ma yin / /
dga' dang dbang du song dang phan dang legs pa dang / /
ci lta ba bzhin don byed khyod nyid dang 'grogs shing / /
slar mi ldog pa'i ched du jo bo sras po thal / /
khyod kyis nga la 'bras bcas sems ni dga' bar gyis / /
mi yi dbang po'i dgra bo dag ni mchog yin la / /
sbyor min la mkhas shes rab med pa'i bshes mchog min / /
nges par mdza' bshes rnam par mi mkhas khyod kyis ni / /
'di yi rigs kyi nye bar nub pa chen po byas / /
rab chags dri mas 'dres shing dmar ba'i mig can ma / /
kun nas rgyan dang bral ba 'di rnams mya ngan byed / /
gangs ldan ri bo dang mnyam bdag po gsan na yang / /
bud med rnams ni yugs sa mo bzhin mdzes pa nyams / /
'di dag rnams kyang bya 'dab lag pa rnam bskyod cing / /
rtag par phug ron rnams kyi ring ba'i skad rnams ni / /
de dang bral bas 'bras med pho brang 'khor dang bcas / /
gzhal med khang pa'i gtsang rnams shin tu ngu ba 'dra / /
skye bo 'di ni kun nas don med 'dod pa ste / /
bsngags ldan mgyogs 'gro de yang nges pa nyid du'o / /
mtshan mo skye bo gnyid che rkun pos rin chen bzhin / /
bdag gi 'di ltar 'di nas nor rdzas thams cad stor / /
mgyogs 'gro 'dis ni mda' yi rma srol byung rnams kyang / /
sron par nus zhes grags na lcags rnams smos ci dgos / /
bdag gi snying dang 'dra ba'i dpal ni blangs gyur nas / /
'dis ni lcags lhung 'jigs las song ba yin nam ci / /
mi dbang pho brang yongs su gang ba bzhin du ni / /
'phags pa min las da lta drag tu 'tsher bar byed / /
gang gi tshe na bdag gi dga' ba phyi rol gshegs / /
de yi tshe na mgyogs 'gro lkugs pa thang chad gyur / /
gal te skye bo dag la go bar 'tsher byed dam / /
yang na rmig pas sa la rmig pa'i sgra byed dam / /
yang na 'gram pa'i sgra ni mchog tu bskyod na ni / /
bdag la sdug bsngal 'di 'dra 'byung ba ma yin no / /
de ltar 'dir ni lha mo'i smre sngags la brten zhing / /
mchi mas 'dud pa yi ge'i tshig dag thos gyur nas / /
'og tu gdong phyogs mchi ma dang bcas thal sbyar te / /
'dun pas lan 'di dal bus smras par gyur pa'o / /
lha mo bsngags ldan la ni smod par 'os min zhing / /
kho bo la yang khro bar mdzad pa 'os ma yin / /
kho bo cag gi skyon min lha mo mkhyen par mdzod / /
mi yi lha de lha bzhin bkra shis kun gyis gshegs / /
bdag gis rgyal po'i brtan pa shes pa yin na yang / /
lha nyid gang dag gis ni stobs las byas pa bzhin / /
bdag gis mgyogs 'gro 'di ni nye bar 'ongs pa de / /
lam na ngal ba med par de ltar rjes su song / /
mgyogs 'gro mchog 'di nyid kyang gshegs tshe sa la ni / /
bar snang dag la bzung bzhin rmig pas ma reg cing / /
de bzhin lha yi ched du gdong ni sngogs byas bzhin / /
'gram pa'i sgra ni byas min 'tsher ba dag kyang med / /
gang las sa skyong bdag nyid skyes pa gshegs pa na / /
de tshe sgo ni rang nyid bye bar gyur pa ste / /
mtshan mo'i mun pa nyi mas bzhin du bsal gyur te / /
de yi phyir yang lha yi cho ga de zung shig /
gang phyir mi dbang bka' las skye bo stong phrag dag /
khang pa dang ni grong khyer nyid du bag yod kyang / /
de tshe de ni gnyid kyis phrogs shing ma sad de / /
de yi phyir yang lha yi cho ga de zung shig / /
gang phyir nags na gnas la mthun pa'i gos dag ni / /
lha na gnas pas dus su 'di la byin gyur la / /
rgyan dag mkha' la rab tu gtor ba de khyer te / /
de yi phyir yang lha yi cho ga de zung shig / /
de phyir de ltar lha mo nged gnyis la skyon du / /
ji ltar song ba de la rtog par 'os ma yin / /
mgyogs 'gro 'di dang bdag gi 'dod pa mi mdzad par / /
de ni lha rnams dag gis rjes 'gro byas shing gshegs / /
de ltar bdag nyid chen po de yis rab gshegs pa / /
lha yi mtshar mang bud med de rnams kyis thos nas / /
rab tu gshegs las yid la 'bar ba yang 'thob ste / /
mya ngan rab tu nyams bzhin ngo mtshar ldan par thal / /
de nas yid mi bde bas yongs lding mig can ma / /
phrug gu rab tu nyams pa'i 'ol ba sdug bsngal bzhin / /
rmongs gyur nyid kyang mchi ma dang ldan gdong gis smras / /
rlabs chen dang ldan 'jam zhing dkar min dge ba ste / /
so so so sor rtsa ba nas 'khrungs gyen du 'khyil / /
de yid bu skyes sa la 'thor ba de rnams ni / /
mi dbang dbu rgyan la ni yongs su dkri bar 'os / /
phyag ni rab 'phyang ri dgas rgyal po'i stobs mnga' zhing / /
khyu mchog chen po'i spyan ldan gser 'bar 'od mnga' ba / /
'brug dang rnga yi sgra ldan sku stod rnam par yangs / /
de ltar gyur kyang dka' thub gnas su gnas par 'os / /
sor mo legs skyes 'jam zhing dra bas 'brel pa dang / /
long bu mi mngon pad+ma'i rtsa ba ltar 'jam la / /
dbus na 'khor lo dang bcas zhabs ni de dag gis / /
drang srong rnams kyi nags mtha'i sa la 'gro 'am ci / /
khang bzangs logs na khri dang gdan la 'os pa ste / /
rin chen na bza' lci min tsan+dan gyis spras shing / /
de yi lus ni mdangs dang ldan pa nags dag tu / /
grang dang dro dang chu 'od rnams su bskor ram ci / /
rigs dang gzugs dang stobs dang sems pa dag dang ni / /
thos dang phun sum tshogs dang na tshod kyis khengs shing / /
slong bar ma yin ster ba nyid du mngon 'ongs pa / /
de ni pha rol dag la slong mo rgyu 'am ci / /
gser khri dang zhing gzims mal dag la gzims nas ni / /
mtshan mo sil snyan sgra rnams dag gis rab slong ba / /
gos kyi phyogs gcig bar na sa yi logs la ni / /
bdag gi brtul zhugs ldan de de ring ji ltar gzims / /
snying rje'i smre sngags rab tu zlos pa 'di thos nas / /
bud med de rnams phan tshun lag pas yongs 'khyud de / /
ljon shing g.yos las me tog las ni sbrang rtsi bzhin / /
rnam par lta byed dag nas chu dag 'thor ba'o / /
de nas ngang pa med pa'i ngang mo bzhin du ni / /
grags 'dzin ma ni nor 'dzin sa la 'gyel gyur la / /
rnam par 'khrugs shing yang dang yang du ldab ldib kyi / /
skad kyis de dang de dag rnam par smras pa'o / /
chos dang lhan cig spyod pa mgon med kho mo ni / /
de yis dor nas gal te chos ni byed 'dod cing / /
chos dang lhan cig spyod ma dang bral dka' thub gang / /
yongs su longs spyod 'dod 'di'i chos ni ga la zhig / /
sngon gyi sa skyong rnams des nges par ma mthong ste / /
legs mthong chen po la sogs mes po chen po rnams / /
bdag po ldan ma dang bcas nags su gshegs gyur la / /
kho mo dang bral chos byed 'dod pa de ltar ltos / /
mchod sbyin du 'am rig byed cho gas 'dus byas shing / /
pho mo gnyis la dbang bskur de yi 'bras bu ni / /
gzhan du mnyam por longs spyod 'dod pa ma mthong ste / /
de nas bdag la 'di yi chos la ser sna skyes / /
bdag nyid la ni sdud dang phan tshun phrag dog cing / /
yang yang rtsod par chos 'ga' des ni nges par shes / /
khro ba kho mo spangs nas dbang chen 'jig rten du / /
'jigs med lha mo las ni dga' ba len par 'dod / /
de la lus kyi yon tan bzung ba'i btsun mo de / /
ci 'dra zhig gam 'di ni bdag gis bsam mno ste / /
bdag gi gus pa nyid dang bud med bor nas ni / /
nags su gang phyir des ni dka' thub rnams la gdung / /
nges par bdag gi 'dod 'di mtho ris bde phyir min / /
sems ldan skye bo de ni rnyed par dka' ba min / /
sdug pa des kyang bdag la 'di 'am gzhan du rung / /
gang gis ma spangs zhes ni bdag gi yid la re / /
gal te bdag ni jo bo'i gzigs byed yangs pa'i zhal / /
gtsang zhing bzhad pa gyen du blta ba'i skal med na / /
skal ba dman par 'os min sgra gcan 'dzin de yang / /
pha yi pang na yongs su gnas par nam zhig 'gyur / /
e ma yid mnga' 'di yi lus ni shin tu gzhon / /
yid ni mi rnams kyis bsngags shin tu sra ba ste / /
ngag gi skad grag rab zos dgra yang dga' ba yi / /
bu ni byis pa 'di 'dra kye ma spong bar byed / /
bdag gi 'dod pa'i sems kyang shin tu sra ba ste / /
rdo las gyur ram yang na lcags las byas pa'am / /
bder 'os jo bo dpal dor nags su song ba la / /
mgon med ldan pa gang zhig dum bur ma song ngo / /
de lhar lha mo bdag po'i mya ngan gyis brgyal te /
sems shing rnam zlos lan cig ma yin 'di dus la / /
rang bzhin brtan yang dam ba mo de mya ngan gyis / /
brtan pa dran pa ma yin ngo tsha ma byas so / /
de nas de ltar mya ngan gyis smra rnam 'khrugs pa'i / /
grags 'dzin ma ni sa la 'gyel ba mthong nas ni / /
char gyis btang bas pad+ma chen po bzhin du ni / /
mchi bcas gdong gis bud med rnams ni cho nges 'debs / /
bzlas brjod rdzogs shing sbyin sreg bkra shis byas gyur te / /
mi skyong nyid kyang lta gang dag nas phyir gshegs pa / /
rdo rje'i sgra yis glang po ji bzhin skye ba yi / /
nyam thag sgra des kun nas bcom zhing g.yos par gyur / /
'dun pa dang ni bsngags ldan gnyis po mthong nas kyang / /
sras kyi nges par brten pa yang dag gsan nas ni / /
bde sogs bdag po'i ltad mo zin pa'i rgyal mtshan bzhin / /
mya ngan gyis bcom sa yi bdag po 'gyel bar gyur / /
de nas sras po'i mya ngan gyis rmongs yud tsam zhig / /
skye bo mtshungs mnyam mngon pa'i skye bos bzung gyur la / /
chab kyis gang ba'i spyan gyis mgyogs bgro la gzigs nas / /
sa yi logs nas sa skyong gis ni sme sngags bton / /
g.yul 'gyed pa na dga' chen mang po byas nas ni / /
bsngags ldan khyod kyis bdag gi dga' ba ma yin byas / /
bdag gi dga' ba yon tan dga' de gang gis ni / /
dga' ba yin yang dga' ba med bzhin nags su bor / /
de phyir de nyid gang du gshegs pa der bdag khyer / /
yang na de ni slar yang skyen par khyer la shog /
tshabs cher na ba'i sman dang bral bas de bzhin du / /
de dang bral bas bdag gi 'tsho ba med pa'o / /
rgyal bu gser 'bab 'chi bas phrogs par gyur pa na / /
dka' thub gang las yang dag rgyal ba shi ma gyur / /
bdag kyang chos 'dzin sras po gshegs par gyur pa na / /
bdag nyid thar 'dod bdag nyid med pa lta bur gyur / /
rgyal rigs bcu byas khyab bdag skye dgu'i bdag bo ni / /
mchog dang mchog min shes pa nyi ma'i sras po yi / /
bu ni phangs shing sdug bsngal dam pa dang bral la / /
yid mi bde byas yid kyi rmongs pa gang las min / /
rgyal bo a dza'i sras po blo dang ldan pa ni / /
mi bdag dbang po'i grogs la bdag gi 'dod pa ste / /
sras po nags su song la gang zhig lhar song la / /
mchi ma don yod ma yin bkren pas 'chos so kye / /
khyod kyis bdag gi chu yi snyim pa de gang du / /
phrogs pa'i dka' thub gnas der bzang po bdag la smros / /
de la bdag gi skom pa 'dis ni yongs 'dod de / /
bdag gi srog ni yi dags 'gro bar 'dod / /
de ltar sras dang bral ba'i sdug bsngal skyes gyur te / /
sa dang 'dra ba'i lhan skyes brtan pa rnam spangs nas / /
rA ma'i mya ngan dag gis shing rta bcu pa bzhin / /
mi skyong 'du shes bral bzhin mang po rnam par labs / /
de nas de la thos dang dul dang yon tan ldan / /
rab bgres mdun na 'don dang blon po blo gros kyis / /
mnyam par gzhag 'di ji lta ba bzhin smas gyur te / /
yongs su gdung ba'i gdong min mya ngan med pa'ang min / /
mi mchog brtan pa mya ngan thong la brtan par gshegs / /
mya ngan bzhin du mchi ma 'don par 'os ma yin / /
me tog phreng ba rnying bzhin phun tshogs bor nas ni / /
sa na mi skyong mang po nags su shin tu song / /
gzhan yang de yi dgongs pa nges pa 'di sngon tshe / /
drang srong dkar ming de yi tshig ni dran par mdzod / /
mtho ris su yang 'khor los sgyur ba'i rgyal srid la / /
skad cig kyang de gnas par bde bas nus ma yin / /
gal te yang de mi mchog 'bad pas byas pa ste / /
myur bar bka' lung stsol mdzod ji snyed 'dir 'gro bgyi / /
sna tshogs rnams kyi khyed kyi sras po de yi ni / /
sna tshogs mang bo'i 'thab mo de rnyed der byed shog /
de nas de gnyis la ni mi bdag gis bslabs la / /
de phyir nges par 'di nas khyed gnyis mngon par song / /
bu la lhag par chags pa'i nags kyi bya yi bzhin / /
bdag gi sems ni dga' bar rab tu song ma yin / /
dam pa zhes ni mi dbang bstan las blon po dang / /
mdun na 'don pa de gnyis nags der song bar gyur / /
byas zhes gna' ma'i skye bo dang bcas btsun mor bcas / /
mi skyong gis kyang bya ba lhag ma rab tu mdzad / /
sangs rgyas kyi spyod pa zhes bya ba'i snyan dngags chen po las /
btsun mo'i 'khor smre sngags bton pa'i le'u ste brgyad pa'o // //
de nas de'i tshe mdun na 'don dang blon po de / /
mi skyong mchi ma'i lcag gis mngon par bsnun pa dag /
phug pa'i dam pa'i rta bzhin 'bad pa thams cad las / /
bsam pa bzang pos skyen par nags der song bar gyur / /
'dra ba'i rjes 'brangs ngal ba skyes pa de gnyis ni / /
dka' thub nags der dus su nye bar phyin nas ni / /
rgyal po'i rdzu 'phrul dor de dul ba'i spyod pa yis / /
drang srong shes ldan bu yi khang par nye bar song / /
de dag gis ni tshul bzhin bram ze de mchod nas / /
de ni de dag la yang rjes mthun mchod pa ste / /
gdan byas pa dag bdag tu lta ba bcad nas ni / /
shes ldan sras po gdan gnas pa la gtam smras so / /
mdangs gtsang gtsang zhing rnam par grags pa'i yangs pa mnga' / /
bu ram shing pa'i rigs su rab 'khrungs rgyal po yis / /
shru ka rab tu 'dzin dang gsang sngags yongs 'dzin la / /
nag por skye bo 'di ni khyod kyis rig par mdzod / /
dbang po dang mtshungs de yi rgyal ba dang mtshungs sras / /
rga dang 'chi ba'i 'jigs pa dag ni sgrol 'dod de / /
'di na mngon par nye bar 'ongs grag de yi phyir / /
bdag cag nye bar 'ongs par bcom ldan mkhyen par mdzod / /
de dag la des smras pa phyag ring gyur pa de / /
rab tu thob gyur gzhon nu shes pa min pa min / /
chos 'di 'khor bar byed ces mngon par mkhyen nas ni / /
mngon par gdong phyogs ma yin thar bzhed skyen par gshegs / /
de nas de las de nyid de dag nyer thob nas / /
bram ze de la snyan dngags phab nas de ma thag /
dub kyang ma dub pa bzhin rgyal po la gus pas / /
de nyid gang nas gshegs pa de nas rab tu song / /
song ste de nas de dag gi ni rngon pa dang / /
rnam par bral ba'i sku lus rab tu 'bar ba de / /
nyi ma sdug po'i longs spyod dag la zhugs pa ltar / /
lam ni shing gi rtsa bar nye bar bzhugs pa mthong / /
de nas de la mdun na 'don dang sngags 'dzin bcas / /
theg pa rnam par spangs nas nye bar gshegs pa ste / /
slar gnas thub pa'i bu ni g.yon gyi lhar bcas pas / /
nags gnas lhag spyod lta bar 'dod pa ji ltar ro / /
lha na pa ba sangs dang phur bus dbang chen bzhin / /
de dag gis ni de nyid bskyed cing mchod pa'o / /
lha na pa sangs phur bu dag la dbang chen bzhin / /
mchod 'os des ni de gnyis dag la slar mchod do / /
sbyor bar song ba'i zla ba nye sar nab so bzhin / /
de nas kun nas mngon par rjes gnang byas pa ni / /
de dag shA kya'i rigs kyi rgyal mtshan de yi ni / /
nye logs dag tu song ba rnam par mdzes par gyur / /
shing gi rtsa bar gnas pa mngon par 'bar ba yi / /
rgyal po'i sras po de la mdun na 'don gyis smras / /
lha na yongs 'dus dag la brgya byin sras po ni / /
rgyal ba nye bar gnas la phur bu ji ltar ro / /
khyod kyi mya ngan zug rngu snying la btags pa na / /
sa yi logs la rmongs shing brgyal bar gyur pa ste / /
gzhon nu mig gi chu yi char ltar rgyal po yis / /
gang zhig khyod la smras pa 'di ni mkhyen par mdzod / /
khyod kyis chos la rab dmigs nges par shes pa ste / /
khyod kyi 'byung bar 'gyur pa'i don ni shes pa'o / /
khyod kyi dus ma yin par nags su bsnyen las bdag /
me dang rab mtshungs mya ngan me yis tshig pa'o / /
de phyir tshur spyon chos dga' dag gi dga' ston du / /
chos kyi don du blo gros de nyid thong mdzod dang / /
chu bo'i shugs kyis 'gram ngogs mngon par bcom pa bzhin / /
bdag la mya ngan shugs 'dir rab tu 'phel ba'o / /
rlung dang nyi ma me dang thog chen rnams kyi ni / /
'jug pa gang zhig sprin dang chu me ri rnams su / /
rnam par 'byer dang skems dang srog dang 'byed rnams kyis / /
bdag cag rnams la mya ngan gyis 'jug pa de byed / /
de phyir re zhig nor 'dzin bdag nyid longs spyod la / /
dus su bstan bcos mthong ste nags su gshegs gyur te / /
'byung po thams cad la ni brtse ba chos yin phyir / /
mi 'dod gnyen 'dun kho bo la ni ltos par mdzod / /
chos de nags nyid kho nar 'grub pa ma yin te / /
sdom brtson rnams kyis nges par grong khyer na yang 'grub / /
'dir ni blo dang 'bad pa dag ni mtshan ma ste / /
nags dang stag ni 'jigs pa dag gi mtshan ma'o / /
dbu rgyan 'dzin zhing dpung par rna cha do shal dang / /
dpung rgyan rnam par rengs pa'i phyag mnga' mi dbang rnams / /
phun tshogs yan lag dbus na yongs su gnas rnams kyis / /
khyim na gnas kyang thar ba'i lam ni rab tu thob / /
bstan pa'i nu bo stobs dang rdo rje'i lag pa dang / /
rnam mdzes bu dang chu stod de nas mthar gnas lha / /
lus 'phags rgyal po skyes byed dang ni de bzhin du / /
grong dang ljon shing can dang sde rgyal rgyal po rnams / /
nyes legs chos kyi cho ga la ni rnam dul ba'i / /
mi bdag khyim na gnas pa de rnams mkhyen mdzod la / /
nor gyi bdag po dang ni mi skyong dpal dag ste / /
gnyis po dag kyang de phyir dus gcig mkhyen par mdzod / /
mngon par dbang bskur byas pa'i chu yis brlan pa nyid / /
gdung ba skyob pa'i gdugs bzung khyed la drag tu ni / /
nye bar 'khyud nas kun nas gyen du lta ba ste / /
dga' ba des ni nags su rab tu 'jug par 'dod / /
de ltar mchi mas 'dud pa'i yi ge'i tshig gis ni / /
khyed nyid la ni sa yi bdag pos smras pa ste / /
thos nas de la brtse zhing de la dga' don du / /
khyed kyi brtse bas rjes su 'gro bar 'os pa'o / /
khyod las byung ba'i mya ngan chu ni gting med pa'i / /
sdug bsngal rgya mtshor shAkya'i rgyal po nub gyur te / /
de phyir mgon po rgya mtshor bying la gru bzhin du / /
dman zhing rten dang bral ba de ni sgrol mdzod cig /
chu bo gang gA'i lto nas byung ba 'jigs byed dang / /
lhag spyod dang ni ngan spong sras po lhag spyod kyis / /
pha yi dga' ba'i don du las byas thos nas ni / /
khyed kyang yab kyi bzhed pa mdzad par 'os pa lags / /
gnyen bshes be'u nyams par gyur pa'i ba bzhin du / /
rgyun mi 'chad par nyam thag snying rjer ngu ba mo / /
drang srong ri byi bsnyen zhing phyogs su ma song ba / /
yang dag skyed par byed pa'i lha mo mkhyen par mdzod / /
ngang pa rnam par bral ba'i ngang mo lta bu dang / /
nags na glang po dang bral glang mo lta bu ni / /
mgon dang bcas kyang mgon med dman zhing nyam thag pa'o / /
btsun mo gzigs pa yis ni skyob par 'os pa yin / /
sras gcig byis pa sdug bsngal 'os pa ma yin pa / /
kun nas gdung ba mthar gyur pa ni 'dren pa ste / /
gang ba'i zla ba sgra gcan nye bar bsgyur las bzhin / /
sgra gcan 'dzin de gnyen gyi mya ngan las thar mdzod / /
pho brang btsun mo'i 'khor dang grong khyer mtha' dag ni / /
khyed dang bral ba'i bud shing can gyi mya ngan me / /
phyir 'byung dbugs ni du ba mun pa'i rtse mo yis / /
tshig pa dag ni khyed la lta ba'i chu 'dod do / /
mdun na 'don pa de yi tshig dag gsan gyur nas / /
byang chub sems dpa' yongs su gang ba'i sems dpa' des / /
yon tan ldan zhing yon tan shes pas yud tsam zhig /
bsam gtan mdzad nas rigs pa'i lan 'di smras pa'o / /
pha rnams kyi ni bu la dgongs pa shes pa ste / /
gang zhig bdag la sa skyong gi ni khyad par du / /
shes pa yin yang na dang rga dang rgud pa las / /
'jigs te nags su phyin nas rang gi skye bo dor / /
mthar ni gal te dga' ba dang bral ma yin na / /
rang gi skye bo dga' ba lta 'dod cis ma yin / /
gang tshe yun ring gyur kyang rnam par 'bral ba ste / /
de phyir bla ma brtse ba yin yang 'dor bar bgyi / /
gang yang bdag gi ched du mi yi bdag po yi / /
mya ngan khyod kyis smras des bdag la dga' ba med / /
gang phyir rmi lam yang dag 'dus par gyur rnams su / /
rnam par 'bral bar 'gyur la kun nas gdung bar byed / /
'gro ba'i spyod pa rnam pa sna tshogs mthong nas ni / /
de bzhin du yang khyod kyi blo gros nges par song / /
bu min gnyen min kun nas gdung ba'i rgyu yin bzhin / /
'ching ba de ni shes pa med pa'i mtshan ma nyid / /
lam du 'gro rnams 'dir ni 'dus pa ji lta ba'i / /
skye dgu rnams ni dus su nges par 'bral ba ste / /
gnyen 'dun dam 'cha' skye bos rnam par dman pa yi / /
shes rab ldan pa'i skye bos mya ngan bsnyen nam ci / /
gzhan du rang gi skye bo dor nas 'dir 'ongs la / /
'dir yang rab tu bslus nas slar yang 'gro ba ste / /
der song nas kyang pha rol gzhan du 'gro 'gyur la / /
de ltar 'dor ldan skyo la rjes su brten nam ci / /
gang tshe mngal nas bzung ste gnas skabs thams cad du / /
gsod pa'i phyir ni 'chi ba rab tu gnas pa ste / /
bu la dga' ba der ni khyed kyis smras pa yi / /
bdag gi nags su brten pa gang phyir dus ma yin / /
yul la mngon par lhung tshe dus ma yin pa de / /
de bzhin nor gyi cho gar zhugs pa dus yin no / /
dus rnams kun du dus kyi 'gro ba khyab pa ste / /
dge legs nges par thob pa dus yod ma yin no / /
gang yang rgyal pos bdag la rgyal srid 'dir bzhad la / /
de yang yab kyi rgya chen mtshungs shing 'dra ba ste / /
sred pa las ni nad pa'i mi 'phrod zas bzhin du / /
bdag gis rab tu 'dzin par nus pa ma yin no / /
gti mug rmongs pa'i gzhi ma mi skyong rgyal po nyid / /
rab tu 'thob par mi ni mkhas pas gang phyir nus / /
gang du skyo ba dang bcas rgyags dang ngal dub dang / /
pha rol log par spyod pas ches la gnod pa'o / /
'dzam bu chu gser bzhin du gsal ba'i lding khang ni / /
dug dang 'dres pa'i kha zas bzang po lta bu dang / /
gza' yis 'khrugs pa'i pad+ma dang bcas chu lta bu / /
rgyal srid dang ni gser dag sdug bsngal dag gi rten / /
de ltar rgyal srid chos min bde ba ma yin pa / /
ji ltar mi gtsang skyes te mi dbang snga ma rnams / /
sdug bsngal yongs su spang bya na tshod rab mchog tshe / /
rgyal srid nges par dor nas nags su song bar gyur / /
rin chen bzhin du tshim ba mchog ni nyer mkhyud nas / /
'brog dgon dag na rtswa dag zos pa mchog yin la / /
sbrul nag bzhin du mthong ba ma yin nyes pa ni / /
rnyed bla'i dpal dang lhan cig nyal ba mchog ma yin / /
rgyal srid rnam par spangs pa rgyal po rnams kyi chos / /
mngon par 'dod pas nags su rab 'jug bsngags pa ste / /
nags tshal yongs su dor nas khyim du rab 'jug pa / /
dam bca' nye bar bcom pa'i 'thad pa ma yin no / /
rigs su skyes shing sems pa dang bcas mi gang gis / /
chos ni mngon par 'dod pas nags su rab zhugs la / /
ngur smrig rab tu dor nas ngo tsha rnam spangs nas / /
grong khyer 'joms pa yi yang grong la bsnyen ma yin / /
sred dang rnam par rmongs dang yang na 'jigs pa yis / /
gang zhig skyugs pa'i bza' ba slar yang len byed la / /
sred pa de ni rmongs dang yang na 'jigs pa yis / /
'dod pa rnams ni dor nas slar yang len par byed / /
gang zhig rab 'bar khang pa dag nas ci zhig ltar / /
byung nas slar yang de nyid kho nar rab 'jug la / /
nyes pa mthong de khyim na gnas pa dor nas ni / /
rmongs pas slar yang len par mngon par 'dod pa'o / /
gang yang mi skyong khyim na gnas pas thar pa ni / /
'thob pa dang ldan zhes thos de ni med pa ste / /
zhi ba gtso bo'i thar pa'i chos ni gang la yang / /
chad pa gtso bo'i rgyal po'i chos ni gang du'o / /
zhi ba dga' ba gal te rgyal srid dman pa ste / /
rgyal srid la blo gal te zhi ba rnam par nyams / /
grang dang dro dang me dang chu yi gcig nyid bzhin / /
zhi ba dang ni rno nyid 'thad pa ma yin no / /
me dang chu yi 'du ba yod pa ma yin la / /
khram dang drang po'i 'du ba yod pa ma yin zhing / /
'phags dang sdig pa'i 'du ba yod pa ma yin te / /
zhi dang chad pa'i 'du ba yod pa ma yin no / /
de phyir sa 'dzin bdag po de rnams nges pas sam / /
rgyal po'i srid rnams spangs te zhi ba thob pa can / /
rgyal srid dag la bsnyen nam dbang po sbas nyid las / /
mthar ma thug par thar par mngon pa'i nga rgyal byas / /
de dag rnams kyi rgyal srid la zhi ji lta bzhin / /
bdag ni nags tshal rab thob nges pas ma yin zhing / /
khyim dang gnyen gyi 'du shes zhags pa bcad nas ni / /
thar gyur slar yang rab tu 'jug par 'dod ma yin / /
de ltar bdag nyid rnam shes yon tan rjes mthun pa / /
re 'dod spangs shing gtan tshigs ldan pa sgrogs pa ste / /
mi dbang bdag nyid skyes kyi smra ldan thos gyur nas / /
gsang sngags 'dzin pa yis kyang lan ni smras pa'o / /
gang zhig chos kyi cho gar nges pa khyod kyi 'di / /
rig pa min pa ma yin 'di ni dus rig min / /
na tshod la gnas yab ma mya ngan phyir byin nas / /
chos 'dod khyod kyi chos ma yin par gyur pa'o / /
nges par khyed kyi blo yang shin tu phra min pa / /
yang na chos dang don dang 'dod par mkhas ma min / /
gang zhig ma mthong 'bras bu'i don du khyed nyid kyis / /
mngon sum don ni yongs su brnyas par mdzad nas gshegs / /
yang srid yod ces kha cig dag ni smra ba ste / /
med ces kha cig dag ni nges par dam 'cha'o / /
de ltar gang tshe don 'di the tshom gyur pa ste / /
de phyir longs spyod par nus dpal ni nye bar gnas / /
gal te slar yang rab tu 'jug pa gang yang yod / /
der ni ji ltar 'bad pa dag la dga' bar bgyi / /
ci ste gzhan du rab tu 'jug pa gang yang med / /
'gro ba 'di yi 'bad rtsol med las thar pa 'grub / /
kha cig 'jig rten pha rol yod ces smra ba ste / /
thar pa'i sbyor ba la ni bsngags pa byed ma yin / /
ji ltar me yi dro dang chu yi gsher ba nyid / /
de ltar rab tu 'jug par rang bzhin nyid du smra / /
dge dang mi dge nyid dang srid dang srid min la / /
kha cig rang bzhin las zhes bsngags pa byed pa ste / /
gang phyir 'di dag thams cad rang bzhin las yin te / /
de yi phyir yang rab tu 'bad pa don med 'gyur / /
gang zhig dbang po rnams kyis nges par rab spyod pa / /
yul rnams la ni dga' ba dang ni mi dga' nyid / /
gang zhig dga' dang nad rnams dag gis sbyor byed de / /
de la gang gis 'bad dam de ni rang bzhin no / /
chu rnams kyis ni me rnams zhi bar nye 'gro zhing / /
'od zer rnams kyis chu ni skams par byed pa ste / /
lus la yang dag gnas pa'i 'byung ba tha dad rnams / /
gcig nyid gyur nas 'gro ba dag ni 'dren par byed / /
gang zhig lag pa rkang pa lto rgyab mgo rnams kyis / /
mngal du song ba'i ngo bo nges par sgrub byed la / /
gang tshe bdag nyid de yi de yis sbyor ba ste / /
rang bzhin las byung de shes rnams kyis de smra'o / /
bya dang ri dgas rnams kyi sna tshogs ngo bo dang / /
tsher ma'i rnon po nyid du rab tu byed pa su / /
rab tu 'jug pa 'di kun rang bzhin las yin la / /
'dod pa byed pa yod min 'bad pa gang las so / /
de bzhin gzhan rnams dbang phyug las skyes smra ba ste / /
der ni skyes bu'i rab tu 'jug pa la don ci / /
'gro ba'i rab tu 'jug la gang nyid rgyu yin zhing / /
ldog pa la ni nges par de nyid rgyu yin no / /
kha cig bdag gi mtshan ma nyid du smra ba ste / /
rab tu skye ba nyid dang srid pa zad pa yang / /
'bad pa med las rab tu skye bar smra ba ste / /
'bad pa yis ni thar pa 'thob par smra ba'o / /
lha yi mchod sbyin drang srong rnams kyi rig byed dang / /
pha yi bu lon med pa bu rnams kyis te mi / /
gang gi grol ba yod pa de yi thar pa zhes / /
bu lon gsum po de dang lhan cig skyes pa'o / /
de ltar cho ga'i bya ba'i rim pa 'di yis ni / /
'bad rtsol bcas pa'i thar pa de shes rnam smra la / /
'bad rtsol ldan pa yin yang rnam par gnon pa yis / /
thar pa 'dod pa rnams ni ngal ba thob par byed / /
de phyir zhi ba gal te thar la gus yod na / /
cho gar brjod pa ji ltar rigs pas bsnyen mdzod dang / /
'di yi nye bar 'thad pa de ltar gyur pa ste / /
mi yi bdag po'i kun nas gdung ba nyams par 'gyur / /
dka' thub nags tshal dag nas khang par 'jug pa la / /
khyod kyi skyon gyi blo gros gang zhig rab zhugs te / /
yab gcig der yang khyod kyi bsam par ma gyur dang / /
snga ma rnams kyang nags nas rang gi khang par gshegs / /
dka' thub nags na gnas pa bu rnams kyis bskor te / /
rgyal po a ma ri Sha grong du zhugs gyur la / /
de bzhin 'phags min rnams kyis sa ni rnam bcom pa / /
dka' thub nags nas 'ongs nas rangs byed kyis gsungs so / /
de bzhin rdo ba dang bcas bdag po'i ljon shing ming / /
nags gnas bu dang bcas pa grong du bzhugs pa ste / /
tshangs pa'i drang srong gyur dang thub pa gnas 'jog las / /
sbyin sreg dang bcas mtha' can lha yis dpal bzung ngo / /
rnam pa de ltar chos dang grags par rab bzhugs pa / /
nags rnams bor nas khang khyim rnams su song ba ste / /
de phyir dka' thub nags nas chos kyi ched du nyid / /
khyim na rab tu 'gro ba skyon yod ma yin no / /
de nas mi skyong rgyal po'i dga' dang phan pa nyid / /
byas pa'i blon po de yi tshig dag gsan nas ni / /
dman min ma 'khrugs chags min brtan dang gnas pa la / /
myur min tshig ni rgyal po sras kyis smras pa'o / /
'dir ni yod dang med ces the tshom gang de ni / /
gzhan gyi tshig gis bdag la 'di na nges pa med / /
dka' thub dang ni zhi bas de nyid rtogs gyur nas / /
gang 'dir nges par bdag nyid kyis ni gzung bar bgyi / /
phan tshun gnod cing mi gsal the tshom skye ba yi / /
lta ba dag ni len par bdag gis nus ma yin / /
mun par long bas long ba'i lam mkhan byed pa bzhin / /
mkhas pa'i skye bo su zhig gzhan gyi rkyen gyis 'gro / /
de nyid ma mthong gyur kyang 'on kyang kho bo yi / /
dge dang mi dger the tshom na dge blo gros gyur / /
'bras bu med phyir la yang dge ba'i bdag nyid mchog /
smod pa'i bdag nyid de nyid la yang bde ba med / /
rnam gzhag med pa'i lung 'di yang ni mthong gyur nas / /
tshad ldan rnams kyis gang smras de ni legs rtogs mdzod / /
nyes la rab dman tshad ldan nyid ni rtogs mdzod dang / /
nyes pa rab tu dman pas bden min smra ba yin / /
khyim la 'jug par dmigs gang bdag la khyod kyis ni / /
smras shing rangs byed la sogs rnams ni dpe bstan te / /
de rnams tshad min chos des rnams su nus med cing / /
tshad ma'i ched du brtul zhugs rnams ni yongs su zad / /
de lta na yang nyi ma sa la lhung gyur la / /
gangs dang ldan pa'i ri bos brtan nyid 'dor na yang / /
de nyid ma mthong yul la kha bltas dbang po ni / /
khyim rnams dag la so so skye bo mi bsnyen to / /
bdag ni 'bar bar gyur pa'i me la 'jug pa ste / /
don ma byas par khyim gyi gzhi la rab mi 'jug /
de ltar thugs rgyal ldan des dam bca' mdzad gyur cing / /
ji ltar 'dod bzhin bzhengs nas ngar 'dzin med par gshegs / /
de nas mchi ma dang bcas blon dang gnyis skyes gnyis / /
de yi bstan pa nyid dang nges pa thos gyur nas / /
gti mug bzhin ldan rjes su song nas sdug bsngal ba / /
dal bus song nas grong khyer nyid du song bar gyur / /
de nas de la brtse dang mi skyong la gus las / /
de dag ltos byas rab tu song zhing gnas gyur la / /
gsal zhing snang bas nyi ma blta bar dka' ba ltar / /
de ni lam du lta bar ma nus 'dor bar min / /
mchog tu gshegs te gshegs pa shes phyir de dag gis / /
so pa'i skyes bu gtsang ma sbas pa rnams byas nas / /
dga' zhing sras po 'dod pa'i rgyal po la song nas / /
ji ltar blta'am zhes ni ji ltar yang song ngo / /
sangs rgyas kyi spyod pa zhes bya ba'i snyan dngags chen po las /
gzhon nu rjes su tshol ba'i le'u ste dgu pa'o // //
sku stod rgyas shing rgya chen rgyal po'i sras po ste / /
bsreg bya dang bsngags bdag po de dag rnams spangs te / /
dba' rlabs g.yo ba'i chu bo gang gA rgal nas ni / /
dpal dang ldan pa'i rgyal po'i khab tu gshegs par gyur / /
ri rnams dag gis legs par sbas dang brgyan pa dang / /
dge dang dka' thub gter bas gzung dang gtsang ba ste / /
zhi ba rang byung tshangs pa mtho ris logs su bzhin / /
ri lngas mtshan pa'i grong khyer rab tu thob par gyur / /
zab mor gyur pa'i mdangs dar de yi lugs gsal ba / /
skyes bu rnams ni shin tu gnon pa mthong gyur nas / /
khyu mchog rgyal mtshan de yi brtul zhugs brtan pa bzhin / /
der ni de tshe skye bo rnams ni ya mtshan gyur / /
de rab mthong nas gzhan gang ma song de gnas shing / /
der ni gang zhig lam na gnas de rjes 'gro zhing / /
gang zhig skyen por song ste brtan por song gyur la / /
kha cig bsdad pa gang yin de ni langs pa'o / /
skye bo kha cig de la mchod pa'i lag pa yis / /
bsti stang byas nas kha cig mgo bos phyag 'tshal zhing / /
kha cig gnyen po'i tshig gis mngon par stod byed cing / /
kha cig de la rab tu mchod nas song bar gyur / /
de rab mthong nas sna tshogs cha lugs rnams ngo tsha / /
rab bkram tshig ni lam du smra ba med par song / /
dngos su gzhan du chos rnams dag gi nye logs su / /
kha cig tshul ma yin pa'i blo gros ma gyur to / /
lha dang mtshungs pa'i mi dbang sras po de mthong nas / /
bya ba gzhan ma rnams kyang rgyal po'i lam du ni / /
mchod mang bkur sti sngon 'gro bud med rnams kyi 'am / /
skyes pa rnams kyis mig dang ngoms par ma gyur to / /
dpral ba 'am smin ma dag dang zhal lam spyan dag dang / /
sku 'am phyag dag dang ni 'gros sam zhabs dag ni / /
gang gis de yi gang nyid der ni mthong gyur pa / /
de nyid kyis ni de yi mig dag bcings par gyur / /
smin ma mdzod spu dang bcas spyan dag yangs pa dang / /
sku lus mdzes shing dge ba'i dra ba dang ldan phyag /
sa skyong nyid du 'os pa'i dge slong cha lugs de / /
mthong nas rgyal po'i khab kyi phun tshogs g.yos par gyur / /
de nas khang pa'i phyi nas rnam rgyas skye bo'i tshogs / /
ma ga d+hA yi khyim gyi ngo bo bzo sbyangs kyis / /
mthong bar gyur te de yi rgyu mtshan dris pa ste / /
de nas 'di la skyes bu rnams kyis de smras so / /
ye shes mchog gam yang na sa yi dpal dag ni / /
'thob par 'gyur zhes bram ze rnams kyis gang smras pa / /
rab tu gshegs par skye bos nges par mthong ba yi / /
shAkya'i bdag po'i sras po de ni 'di yin no / /
de nas don thos yid kyis chags shing zhen gyur pa'i / /
rgyal po yis ni skyes bu de nyid la smras pa / /
de ni gang du song zhes rnam par shes par mdzod / /
de nas de ltar bgyi zhes skyes bu rjes su song / /
g.yo mi spyan ni gnya' shing gang tsam gzigs pa ste / /
gsung ni kun nas snyoms shing zab mo'i 'gros mnga' ba / /
g.yo ba'i sems dang lus rnams dag ni nges bsdams nas / /
dge slong mchog nyid de yang bsod snyoms la gshegs so / /
ji ltar nye bar 'thad pa'i bsod snyoms bsnams nas ni / /
rnam par dben zhing char rab 'bab par rab gshegs la / /
der ni tshul bzhin rigs pas mngon par gsol gyur nas / /
de ni sa 'dzin ri bo skya bseng la 'dzegs so / /
ro d+ha'i nags kyis nye bar sbas pa'i ri bo der / /
rma bya'i skad kyis rab gang lo ma'i spyil bo na / /
'char ri'i steng na nyi ma gzhon nu ji lta bar / /
ngur smrig gos kyis nyi ma'i nyi ma de mdzes so / /
der ni de nyid rgyal po'i 'khor de mthong gyur nas / /
bzo sbyangs rgyal po la ni gtam dag byas pa ste / /
thos nas rgyal po des kyang mchod pa mang po las / /
der ni sbas pa'i rjes su 'brang bas rab tu song / /
skya bseng ri bo mchog la skya bseng na dang ni / /
brtson 'grus mnyam zhing ri bo dang mnyam sku lus can / /
mi yi seng ge'i 'gros can cod pan 'dzin pa ste / /
ral pa g.yo ba'i seng ge bzhin du 'dzegs par gyur / /
de nas de yi steng na rtse mor gyur pa yi / /
byang chub sems dpa' dbang po nye bar zhi ba ni / /
ri bong gis mtshan sprin gyi sbubs nas byung ba bzhin / /
skyil mo krung gis bzhugs nas rnam par mdzes pa mthong / /
gzugs dang phun sum tshogs dang nye bar zhi ba yi / /
chos kyi sprul pa bzhin du nye bar bzhugs de la / /
ya mtshan dang bcas rab tu bsnyen ldan mi dbang po / /
rang byung la ni brgya byin gyis bzhin nye bar gnas / /
rigs pa yis ni rigs pa rig pa rnams kyi mchog /
khams mnyam gyur pa de la song nas dris pa ste / /
de nyid kyis kyang mtshungs shing zhi bas mi skyong la / /
yid ni rang bzhin gnas dang nad med smras par gyur / /
de nas gtsang la glang po'i rna ba ltar sngo ba'i / /
rdo ba'i logs la rgyal po yang dag nges gnas shing / /
nye sar nye bar bsdad nas rjes su mthun pa yis / /
de yi dgongs pa rnam par shes 'dod 'di smras so / /
rim pas 'ongs pa nyid dang yongs su brtags pa ste / /
khyod kyi rigs kyis bdag gi dga' ba mchog yin la / /
gang phyir bdag la rang gi na tshod smra 'dod pa / /
skyes te de phyir brtse ba'i tshig 'di mkhyen par mdzod / /
khyod kyi rigs ni rnam rgyas sngon du nyi ma ste / /
lus kyang na tshod gsar pa gsal la mdzes pa 'di / /
gang phyir 'di ni khyod kyi blo gros rim med pas / /
slong mo nyid la mngon dga' rgyal srid la ma yin / /
khyod kyi lus 'di tsan+dan dmar po 'os pa ste / /
ngur smrig gis dkris de ni 'os pa ma yin no / /
lag pa 'di ni skye dgu skyong bar 'os pa ste / /
gzhan gyis byin pa'i bza' ba za bar 'os ma yin / /
de phyir zhi ba gal te yab kyi rgyal srid la / /
khyod kyi yab kyi brtse las stobs kyis mi 'dod cing / /
khyod kyi blo gros rim par bzod par ma gyur na / /
skyen par kho bo'i yul gyi phyed la longs spyod mdzod / /
de lta na ni rang gi skye la gnod min zhing / /
dus kyi rim pa yis kyang dpal gang bsngags pa ste / /
de phyir khyod kyis bdag la brtse ba mdzod cig dang / /
dam pa rnams dang bcas pas dam pa'i dpal 'phel lo / /
ci ste da ni rigs kyis khengs pa nyid las ni / /
bdag cag rnams la khyod la blo gtad yon tan med / /
sde rgyas rnams ni mda' yis rnam par dkrugs byas nas / /
bdag dang bcas pas pha rol rnams ni pham par mdzod / /
de phyir 'dir ni gnyis dbus gcig blo tshol mdzod la / /
chos don 'dod pa rnams la cho ga bzhin bsnyen mdzod / /
'di na sde tshan gsum po chags las rnam bzlog nas / /
'di dang gzhan du phyin nas lhung ba kun nas 'thob / /
gang zhig don dang chos la gnod nas 'dod pa dang / /
chos dang 'dod pa yongs su brnyas nas don dang ni / /
'dod dang don dag nye bar zhi bas chos de ni / /
don byas gal te mtha' dag 'dod na don yin no / /
de phyir sde tshan gsum la nges par bsnyen pa yis / /
khyod kyis gzugs 'di 'bras bu bcas pa nyid du mdzod / /
chos dang don dang 'dod pa dman min thob pa la / /
mi rnams dag gis dman min skyes bu'i don du smra / /
de phyir gzhu ni rnam par 'gengs 'os rgyas pa'i phyag /
'di dag 'bras bu med par byed par 'os min te / /
nga las nu bzhin 'dis ni 'jig rten gsum rnams kyang / /
pham par 'os pa yin na sa 'dir smos ci dgos / /
brtse bas nges par de ni bdag gis smra ba ste / /
ya mtshan gyis min dbang phyug nyid kyi chags pas min / /
khyod kyis dge slong nyid kyi cha lugs 'di mthong nas / /
rjes su brtse ba skyes nas mchi ma rang byung ngo / /
de phyir rang rigs rab mtshungs khyod kyi gzugs ji srid / /
rga bas zil gyis mnan nas slar yang ma 'ongs par / /
slong mo'i gnas 'dod 'dod pa rnams la longs spyod la / /
dus su chos la dga' ba chos ni gyis mdzod cig /
'khogs pas nges par chos ni 'thob par nus pa ste / /
'dod pa nye bar spyod la rgas pa'i 'gro ba med / /
de phyir dar la bab pa'i 'dod pa rnams smra ste / /
bar ma'i nor yin rgan po rnams kyi chos yin no / /
gson pa'i 'jig rten dag na chos dang don dag ni / /
rnam par 'gal bar gyur pa yin phyir lang tsho rnams / /
yang dag srung ba yin yang thub par dka' ba ste / /
gang phyir 'dod pas lam de las ni 'phrog par byed / /
na tshod 'khogs pa rnams ni rnam spyod ldan pa ste / /
shin tu brtan pa'i gnas skabs mchog tu song ba rnams / /
ngo tsha ba nyid phyir dang song ba ma yin phyir / /
'bad pa nyung ngus zhi ba'i bdag nyid gyur pa'o / /
de nyid phyir na g.yo zhing yul ni gtso bo dang / /
rab myos bzod pa ma yin ring por mthong min la / /
'brog dgon dag la des par thar nas dbugs phyung bzhin / /
g.yo sgyu mang bo'i lang tsho shin tu 'das nas so / /
de phyir mi brtan g.yo la bag med ldan pa yi / /
na tshod gsar pa 'di ni re zhig rnam par 'ong / /
'dod pa'i lha yi sngon du na tshod dben yin la / /
dbang po rnams las bsrung bar nus pa ma yin no / /
ci ste khyod kyi chos nyid mdzad par 'dod pa ni / /
mchod sbyin gyis lha mchod mdzod 'di ni rigs kyi chos / /
mchod sbyin rnams kyis mtho ris logs ni byin brlabs nas / /
lha dbang nyid kyang mtho ris logs su gshegs par 'gyur / /
gser gyi dpung rgyan rnam par bcings pa'i phyag rnams dang / /
nor bu'i sgron mas 'bar ba'i dpung rgyan sna tshogs can / /
mi skyod drang srong rnams dang drang srong chen po rnams / /
ngal bas gar gshegs 'gros der mchod sbyin rnams kyis gshegs / /
de ltar ma ga d+hA yi bdag pos tshig smras pa / /
gang zhig dbang po'i bzhin du smra ba yang dag mdzes / /
sna tshogs du ma'i sa phyogs ti se'i gangs ri ltar / /
rgyal po'i sras des de thos gyur nas rnam ma g.yos / /
sangs rgyas kyi spyod pa zhes bya ba'i snyan dngags chen po las /
bzo sbyangs sngon du song ba'i le'u ste bcu pa'o // //
de nas bshes kyi sgo nas phan pa min pa'i don / /
de ltar ma ga d+hA yi bdag pos smas pa yis / /
rang gnas rnam par 'gyur min rigs gtsang gtsang pa po / /
zas gtsang rgyal po'i sras kyis tshig 'di smras pa'o / /
seng ges mtshan pa'i yangs pa'i rigs su rab skyes pa / /
khyed kyi cho ga de ni ngo mtshar che ma yin / /
gang phyir bshes gnyen phyogs su gshegs 'dod khyod kyi ni / /
yongs su dag pa'i spyod pas spyod pa de yin no / /
rang rigs rjes su spyod pas dam pa min la byams / /
dbang po ma tshang ba la dpal bzhin gnas min la / /
snga mas byas pa'i dga' ba rim rnams kyis / /
de ni dam pa rnams kyis rnam par 'phel bar byed / /
don ni dka' ba rnams su mi rnams gang zhig gis / /
mdza' bo rnams kyis mnyam pa'i don gyur 'jig rten na / /
bshes gnyen de rnams blo yis yongs su shes bgyi ste / /
rang gnas dag ni 'phel bar gang gi phyir ma yin / /
de ltar gang gis rdzas dag thob nas 'jig rten na / /
bshes rnams dang ni chos la nges par sbyor byed pa / /
de rnams kyis ni nor gyi snying po thob pa ste / /
mthar ni nyams las gdung ba skyed par byed ma yin / /
rgyal po mdza' bo nyid dang 'phags pa nyid kyis kyang / /
khyod kyi nges pa gang zhig bdag la dmigs pa 'di / /
mdza' bo nyid kyis 'dir ni rjes su bsnyad bgyi ste / /
rgol ba gzhan min 'dir ni bdag gis smra bar bgyi / /
bdag gis rga dang 'chi ba'i 'jigs pa rnam rig nas / /
thar pa 'dod pas chos 'di rab tu thob pa ste / /
gnyen 'dun dga' ba mchi ma'i gdong ldan rnams spangs nas / /
mi dge'i rgyur gyur 'dod pa rnams ni sngon nyid do / /
bdag ni yul rnams dag la ji ltar 'jigs pa nyid / /
de ltar sbrul gyi dug rnams la ni mi 'jigs shing / /
nam mkha' dag las 'phos pa'i thog rnams las min la / /
rlung dang bcas pa'i me rnams dag las ma yin no / /
mi rtag 'dod pa rnams kyis dge ba'i nor rku zhing / /
stong pa rmi lam sgyu ma dang mtshungs 'jig rten na / /
yid la smos pa yis kyang rmongs par byed pa ste / /
mi yi sems ni bdag nyid gnas pa smos ci 'tshal / /
kye ma 'dod pas zil gyis non na mtho ris su / /
bde ba thob min 'chi ba'i 'jig rten na smos ci / /
rlung grogs ldan pa'i me yis bud shing gis ji ltar / /
sred dang bcas pa'i 'dod pa rnams kyis tshim pa med / /
'gro na 'dod pa rnams dang mnyam pa'i don med med / /
rmongs las de rnams kho nar skye bo rab tu chags / /
de nyid shes nas de ltar don med 'jigs pa ste / /
shes ldan su zhig rang gis don med mngon par 'dod / /
rgya mtsho'i gos can sa ni kun nas thob nas kyang / /
rgya mtsho chen po'i pha rol rgal bar 'dod pa ste / /
rgya mtsho'i chu bo rnams dang chu bran rnams kyis ltar / /
'jig rten pa yi 'dod pa rnams kyis ngoms pa med / /
lha yis gser gyi char pa dag kyang phab gyur la / /
gling rnams bzhi po mtha' dag la yang longs spyad de / /
brgya byin gyi yang gdan phyed dag kyang rab thob nas / /
nga las nu ni yul rnams dag la ngoms pa med / /
lha na lha rnams kyi yang rgyal srid longs spyad nas / /
mchod sbyin brgya pa lha min 'jigs las rab nyams tshe / /
rgyags las drang srong chen po rnams la'ang khur bcom nas / /
'dod pa rnams la ngoms med sgra med lhung bar 'gyur / /
e la'i rgyal pos mtho ris rnams ni rnam dkrugs te / /
brla mdzes lha mo de nyid dbang du blangs nas kyang / /
sred phyir drang srong rnams las gser dag phrogs pa ste / /
yul rnams la ni ngoms med nyams par song bar gyur / /
lha min las ni dbang chen dbang chen las dgra med / /
dgra med las slar dbang chen gang du nyer song ste / /
mtho ris dang ni sa 'am yul ni de rnams su / /
bskal ba'i tshogs 'khrugs rnams la su zhig blo gtad byed / /
shing shun gos can rtsa ba 'bras bu chu za zhing / /
lag 'gro'i sbrul ltar ring ba'i ral ba'i khur rnams kyang / /
gang gis don gzhan ma yin thub pa yang nyams te / /
'dod pa zhes bya'i dgra bo rnams ni sa yis tshol / /
rno ba'i mtshon cha dang ni rno 'dzin mtshon cha yang / /
gang gi don du 'jigs sde las ni 'chi thob la / /
de dag rnams kyi dge min sems kyang spyod rnams kyis / /
'joms phyir de phyir brtul zhugs rnams kyis smos ci dgos / /
yul rnams su ni mya ngan nyung ngur shes gyur nas / /
kun nas sbyor zhing mchog tu ngoms pa med pa nyid / /
dam pa rnams kyis smod cing nges par sdig pa ste / /
'dod pa'i mig can dug ni su yis len par byed / /
zhing gi las la sogs pa rnams kyis nyam thag cing / /
'dod pa rnams la mi tshar rnams kyi rang gnas dang / /
'dod pa'i bdag nyid rnams kyi rang gnas thob nas ni / /
'dod pa rnams ni spong bar sems ldan rnams kyis nus / /
grub 'gyur 'dod pa rnams su rgyags pa nyer 'thob phyir / /
'dod pa can la 'dod 'byor rgud pa shes bya ste / /
rgyags las bya ba min byed bya ba ma yin la / /
gang gis zad cing ngan 'gror nye bar 'gro bar 'gyur / /
gang la 'bad pas thob cing yongs su bskyangs pa rnams / /
rnam par bslus nas slar yang so sor 'gro ba ste / /
bdag nyid ldan pas g.yar po dang mtshungs de rnams su / /
'dod pa rnams la 'di na mkhas pa su zhig dga' / /
btsal nas dang ni blangs nas skom pa skyes pa yin / /
gang rnams mi 'dod sdug bsngal bar ni yongs 'gro la / /
'jig rten dag na rtswa sgron dang mtshungs de rnams su / /
'dod pa rnams la sems ldan su mi dga' ba yin / /
dga' ldan min pa'i snying la gang gis rnam rmugs te / /
rnam par nyams par 'gro 'gyur bde bar 'gro min zhing / /
kun nas khros pa'i sbrul dang rab mtshungs de rnams su / /
'dod pa rnams la sems ldan su yi dga' ba yin / /
ltogs pas nyam thag khyi bzhin rus pa zos nas kyang / /
gang rnams la ni ngoms par 'gyur ba ma yin nyid / /
'khogs pa'i nus pa'i keng rus dang mnyam de rnams su / /
'dod pa rnams la sems ldan su yi dga' ba yin / /
gang gi rgyal po rkun po chu dang me rnams las / /
thun mong gyur pa nyid phyir sdug bsngal sred byed de / /
rab tu gtor ba'i sha dang mtshungs pa de rnams su / /
'dod pa rnams la sems ldan su yi dga' ba yin / /
dgra bo dang ni gnyen 'dun 'brel pa rnams las kyang / /
gang la gnas pa rnams ni skyen par rgud pa ste / /
skye mched dang mtshungs nye bar 'tshe ba de rnams su / /
'dod pa rnams la sems ldan su yi dga' ba yin / /
ri dang nags dang chu dang rgya mtsho rnams su yang / /
gang la rnam par 'phyo ba rnams ni lhung 'gyur te / /
ljon shing rtse mo'i 'bras bu dang mtshungs de rnams su / /
'dod pa rnams la sems ldan su yi dga' ba yin / /
rnam pa sna tshogs 'bad pa drag bo 'thob pa rnams / /
gang gis skad cig gis 'dir nyams par 'gyur ba ste / /
rmi lam nye bar longs spyod dang mtshungs de rnams su / /
'dod pa rnams la sems ldan su yi dga' ba yin / /
gang rnams bsgrubs nas dang ni rnam par spel nas dang / /
yongs su bskyangs nas dang ni bde bar 'gro min la / /
lci ba'i me ma mur dang rab mtshungs de rnams su / /
'dod pa rnams la sems ldan su yi dga' ba yin / /
gtum po long byed bcom brlag pa dang daN Da ka /
gang gi don du sgra ngan rnams ni nyams gyur la / /
ro bsregs shing dang rab tu mtshungs pa de rnams su / /
'dod pa rnams la bdag ldan su yi dga' ba yin / /
lha min mdzes sbyin dang ni nye ba'i mdzes sbyin bdag /
gang gi don du phan tshun dgrar song nyams gyur la / /
mdza' bshes gyur cing rnam par 'bral ba de rnams su / /
'dod pa rnams la sems ldan su yi dga' ba yin / /
gang dag rnams kyi don du chu dang me la dang / /
sha za rnams la bdag nyid 'dir ni 'dor ba ste / /
dge ba ma yin dgra bor gyur pa de rnams su / /
'dod pa rnams la sems ldan su yi dga' ba yin / /
bshes med 'dod pa'i don du bkren por byed pa ste / /
gsod dang 'ching ba la sogs sdug bsngal rab thob la / /
'dod pa'i don du sems ni bkren pa'i dka' thub can / /
gson pa'i 'jig rten 'ching ba dang ni ngal bar 'gro / /
ri dgas rnams ni gsod phyir glu yis 'phrog byed la / /
gzugs kyi don du phye ma leb rnams mer mchong zhing / /
sha dag don gnyer nya yis lcags ni za ba ste / /
de phyir yul rnams don med nyid du 'bras bu smin / /
'dod pa'i longs spyod yin zhes gang gi blo yin la / /
kha cig longs spyod rnams ni yongs su spyod pa ste / /
gos sogs rdzas kyi yon tan yin phyir 'jig rten na / /
sdug bsngal zhi bar byed ces rab tu gzung bar bya / /
skom pa rab tu zhi phyir chu dag 'dod pa ste / /
bkres pa rnam par nyams phyir bza' ba de bzhin du / /
rlung dang gdung ba sgrib pa'i ched du khang pa ste / /
mdoms dang grang ba sgrib pa'i phyir ni bgo ba'o / /
de bzhin nyid ni rnam par 'joms phyir gnas yin la / /
de bzhin lam la ngal ba nyams phyir theg pa ste / /
de bzhin gnas ni rnam par sbyong phyir stan yin la / /
gtsang dang nad med stobs la brten phyir khrus yin no / /
sdug bsngal rab tu zhi ba'i ched du gyur pa ste / /
de bzhin skye dgu rnams kyi yul nas longs spyod min / /
rab tu zhi ba'i cho gar rab zhugs shes rab can / /
longs spyod rnams ni bza' zhes su yis khas len byed / /
gang zhig 'gro ba'i gdung bas rnam par gdungs pa ni / /
longs spyod yin zhes grang ba'i bya bar nan tan byed / /
sdug bsngal zhi ba'i bdag nyid la ni rab 'jug cing / /
des ni 'dod pa rnams la longs spyod 'du shes byed / /
gang phyir 'dod pa rnams la mtha' gcig gyur min te / /
de phyir bdag gis de la longs spyod 'du shes med / /
dngos po gang nyid kyis ni bde ba ster byed pa / /
de nyid kyis ni slar yang sdug bsngal 'dren par byed / /
bgo ba lci mo dang ni lci ba ma yin nyid / /
grang dang dro ba'i tshe na bde dang bde min la / /
zla 'od rnams dang tsan+dan nyid kyang dro ba na / /
bde ba'i phyir dang sdug bsngal phyir yin grang ba na'o / /
gang phyir rnyed dang ma rnyed la sogs 'jig rten na / /
kun gyi gnyis su 'dzin pa rnams ni rab zhugs te / /
de phyir mtha' gcig bde ba yod pa ma yin zhing / /
sa na skyes bu kha cig mtha' gcig sdug bsngal min / /
bde dang sdug bsngal nyid ni rnam par 'dres mthong nas / /
rgyal srid dang ni bran nyid mnyam pa bdag gi lugs / /
rgyal bo nyid ni rtag par rgod pa ma yin zhing / /
bran ni kun nas gdung ba nyid kyang ma yin no / /
gang phyir mi skyong nyid du bka' lung lhag par gyur / /
de phyir rgyal po'i sdug bsngal dag ni chen po nyid / /
kun nas brten pa'i shing dang rab mtshungs rgyal po ni / /
srid pa'i rgyu las yongs su ngal bar 'gro ba nyid / /
rgyal srid 'dor ldan bshes min mang por mi skyong gis / /
gal te blo gtad 'cha' bar gyur na rgud pa ste / /
ci ste yang na blo gtad nye bar byed min na / /
'dir ni 'jigs ldan rgyal bo'i bde ba zhes bya ci / /
gang tshe sa ni mtha' dag rgyal bar gyur nas kyang / /
gnas pa'i ched du grong khyer gcig pu nyid mthong zhing / /
de nyid la yang pho brang gcig pu bsnyen bya ste / /
rgyal por gyur pa pha rol don du ngal lam ci / /
rgyal po sdod pa'i gnas kyang gnya' shing gcig nyid do / /
de bzhin bkres pa 'gegs phyir bza' ba tsam yin la / /
de bzhin nyal lam gcig dang stan ni gcig nyid de / /
lhag dang lhag min mi skyong gis ni rgyags phyir ro / /
gal te tshim pa'i don du 'bras bu de 'dod na / /
rgyal srid rnams dang bral yang bdag ni tshim pa yod / /
tshim pa yod par gyur na skyes bu'i 'jig rten na / /
khyad par med pa ma yin thams cad khyad par ro / /
de phyir dge dang zhi ba'i lam ni rab thob pa / /
kho bo 'dod pa rnams la slu bya ma yin la / /
mdza' bshes nyid du dran par byas nas yang dang yang / /
dam bca' nges par skyongs zhes bdag la smras pa'o / /
bdag ni nags su zhugs pa mi bzod pas min la / /
dgra bo'i mda' rnams kyis ni mgo bo 'dar ba min / /
'bras bu lhag pa rnams las re ba byas min te / /
de phyir khyed kyi tshig de bzung ba ma yin no / /
gang zhig yang yang shin tu sos 'debs khros pa'i sbrul / /
spangs nas slar yang len pa la ni nan tan byed / /
yang na sreg pa'i rang bzhin 'bar ba'i rtswa yi me / /
spangs nas 'dod pa rnams ni slar yang de yis brten / /
gang zhig ma long long ba'i phyir ni 'dod pa ste / /
grol ba 'ching ba'i phyir dang phyug po nor med phyir / /
rang bzhin gnas pa'i sems ni bsnyon pa'i sems phyir la / /
yul gyi bdag nyid phyir ni 'dod par de yis byed / /
gang zhig 'dir ni mchog tu zhi ba'i bde ba dang / /
gzhan du sdug bsngal rnams ni kun nas sgrib pa ste / /
byed ldan rga dang 'chi ba'i 'jigs las sgrol 'dod pa / /
slong mo nye bar rgyu zhes rjes su brtse bya min / /
gang zhig 'dir ni zhi ba'i bde ba 'thob min la / /
gzhan du sdug bsngal rnams kyis rab tu 'dzin byed cing / /
phun tshogs chen po'i bdag nyid la yang rnam gnas pa'i / /
sred pas zil gyis gnon la rjes su brtse bar byas / /
sems pa yi dang spyod pa yi dang rigs nyid kyi /
khyod kyis brjod pa la ni rjes su mthun pa ste / /
sems pa yi dang spyod pa yi dang rigs nyid kyi / /
kho bo yi yang dam bca' 'dren par mtshungs pa'o / /
bdag kyang 'khor ba'i rgya mtsho'i mda' yis rnam phug pa / /
zhi ba thob par 'dod pas rnam par nges 'byung ste / /
nad med mtho ris na yang rgyal srid 'thob pa ru / /
'dod pa med na kye ma mi rnams su smos ci / /
mi skyong gang yang sde gsum mtha' dag brten pa ni / /
rab mchog mi yi don zhes khyed kyis bdag la smras / /
de ltar don med ces ni bdag gi bstan pa 'dir / /
mdzad ldan sde tshan gsum ni tshim byed kyang ma yin / /
gang du dga' bar 'gro min 'jigs min nad ma yin / /
skyod min nye bar 'da' min sems kyi nad rnams min / /
gang na yang dang yang du bya ba yod min pa / /
de nyid skyes bu'i don ni mchog tu shes pa'o / /
ji srid na tshod so ma rnam par 'gyur bar 'gro / /
de srid dga' ba yongs su skyongs mdzod zhes smras pa / /
'di ni nges pa ma yin g.yo bar mthong ba ste / /
rga ba brtan pa min dang lang tsho brtan ldan mthong / /
rang gi las mkhan mthar byed gang gi 'gro ba ni / /
na tshod kun la dbang med rnam par 'gugs pa ste / /
rnam gzhag ma yin rnam par nyams tshe gang ltar ni / /
zhi 'dod mkhas pa dag gis dga' ba rtogs par byed / /
gang tshe dga' ba'i gzhu dang nad rnams bkram pa'i mda' / /
mthar byed dge ba ma yin rngon pa bzhin gnas pas / /
skye dgu'i ri dwags bskal pa'i nags brten rnams gtor te / /
na tshod rab mchog la dmigs yid la re ba yi / /
de phyir gzhon nam rgan dang yang na byis pa ni / /
rab tu 'jug par 'dod dam rnam par ldog pa nyid / /
chos ldan bdag nyid byas pa ji lta bar gyur pa / /
de ltar myur ba ldan pas 'dir ni bya bar 'os / /
yang na 'dod pa'i 'bras bu rigs su 'os pa rnams / /
chos phyir mchod sbyin bya ba gyis zhes gang smras pa / /
gang zhig gzhan gyi sdug bsngal bya bas 'dod pa ste / /
mchod sbyin rnams la phyag 'tshal bde ba 'dod pa med / /
'bras bu 'dod pas dbang med pha rol gsod pa la / /
snying rje'i bdag nyid dam pa rnams kyi rigs tshul min / /
gang yang mchod sbyin dag gi 'bras bu rtag gyur pa / /
snying rje'i bdag nyid gang gis de ltar byas nas ci / /
sems ni zhi ba yis sam tshul khrims brtul zhugs kyis / /
gal te chos tshul gzhan gyi cho ga ma yin la / /
de lta na yang mchod sbyin bsnyen par 'os min te / /
gang du gzhan la 'tshes nas 'bras bur brjod pa'o / /
'di nyid du yang re zhig skyes bu gnas pa yi / /
bde ba gang zhig pha rol 'tshe bas rab zhugs pa / /
de yang brtse bcas blo dang ldan pa'i 'dod min te / /
gang zhig sred pa'i mtha' mar mi mthong kye ma ci / /
rgyal po 'khor bar bdag gi yid ni dga' med cing / /
'bras bur rab tu 'jug phyir bdag ni bslu bya min / /
chu 'dzin char gyis brgyab pa'i ljon shing bzhin du ni / /
kun du song ba'i rab tu 'jug pa rnams ni g.yo / /
rnam par thar pa smra ldan rtsibs phur thub pa ni / /
blta bar 'dod pas bdag ni 'dir yongs de yi phyir / /
mi skyong khong la dge bar gyur cig de ni 'gro / /
bdag gi de nyid ltos med dag ni bzod par mdzod / /
lha na dbang po bzhin srungs rtag par nyi bzhin srungs / /
yon tan gyis srungs sa srungs 'dir ni dge legs srungs / /
tshe srungs 'phags pa yis srungs dam pa'i bu rnams dang / /
dpal srungs rgyal po'i bdag nyid kyis ni chos srungs shig /
kha ba'i dgra yi rdeg las skyes pa las skyes nas / /
ji ltar gnyis skyes gang zhig lus ni rnam thar 'gro / /
kha ba'i dgra yi dgra yis khyim gyi dgra 'joms nang / /
nang du de ltar gang zhig yid ni rnam par thar gshegs mdzod / /
thal mo dang bcas re thob mi skyong gis smras pa / /
khyed kyis ji ltar 'dod pa bgegs med thob par shog /
bya ba byas pa kun nas thob pa dus su 'dir / /
kho bo yi yang rjes su 'dzin pa khyed kyis mdzad pa'o / /
de ltar gyur zhes brtan pa'i dam bca' mdzad nas sa skyong la / /
de nas de ni thams cad sgrol gyi dka' thub gnas su gshegs / /
yongs su gshegs pa de mthong nas kyang ya mtshan gyur pa yi / /
mi skyong nyid kyang ri yi tshogs kyi grong khyer nyid du song / /
sangs rgyas kyi spyod pa zhes bya ba'i snyan dngags chen po las /
'dod pa la rnam par smod pa'i le'u ste bcu gcig pa'o // //
de nas lus kyis gang ba bzhin / /
bu ram shing ba'i zla ba yis / /
zhi bar gnas pa'i thub pa yis / /
rtsibs 'phur gyis ni gnas su bsnyen / /
sgyu rtsal shes kyi rigs de yis / /
rgyang nas gzigs nas mthon po yis / /
legs par 'ongs zhes smras pa ste / /
drung du nye bar gshegs pa'o / /
de gnyis phan tshun rigs par ni / /
khams ni snyoms par dris nas su / /
shing gtsang brtul zhugs gdan dag la / /
sa phyogs gtsang bar bzhugs pa'o / /
bkur mang rnam par yangs pa yis / /
lta byed dag gis 'thung ba bzhin / /
mi skyong sras po bzhugs de la / /
thub pa mchog des smras pa'o / /
zhi ba bdag gi shes pa ltar / /
khyim nas nges par 'byung bar 'gyur / /
gnyis 'thung rgyags pas zhags pa ltar / /
brtse ba'i zhags pa bcad nas 'ongs / /
khyod kyi yid ni shes rab dang / /
kun nas brtan pa ldan pa nyid / /
dug gi ljon pa'i 'bras bu bzhin / /
gang khyod dpal dor nas 'ongs so / /
longs spyad lhag ma'i phreng ba bzhin / /
bu rnams dag la dpal byin nas / /
sa skyong 'khogs pa'i na tshod rnams / /
gang zhig nags 'ongs ngo mtshar min / /
bdag gi lugs ni ngo mtshar te / /
so ma'i na tshod la khyod kyis / /
yul gyi spyod yul la gnas pa / /
dpal nyid longs ma spyad nas 'ongs / /
de phyir chos 'di shes pa la / /
khyod ni dam pa'i snod yin la / /
ye shes gru bo byin brlabs nas / /
skyen par sdug bsngal rgya mtsho sgrol / /
gang yang slob mar shes pa na / /
dus kyis bstan bcos la 'jug ste / /
zab pa las dang nan tan las / /
bdag gi yongs rtog khyod ma yin / /
de ltar rtsibs 'phur nyid kyi tshig /
mi yi drang srong des gsan nas / /
mchog tu dga' bar gyur pa yis / /
lan gnyis rab tu smras pa'o / /
don ma byas kyang 'di yi ni / /
don byas bzhin du da lta nyid / /
chags dang bral ba gang 'di ni / /
dam pa khyed kyi mngon du gyur / /
blta bar 'dod pas 'od bzhin dang / /
sgrol bar 'dod pas gru bzhin dang / /
'gro bar 'dod pas lam mkhan bzhin / /
khyed mthong ba la bdag gis shes / /
rga dang 'chi ba'i 'jigs rnams las / /
gal te gsung byar dgongs nas ni / /
de phyir gsung bar 'os pa'o / /
de ltar rtsibs 'phur gyis gzhon nu'i / /
bdag nyid che las bskul ba nyid / /
rang nyid kyi ni bstan bcos kyi / /
nges par mdor bsdus gsungs pa'o / /
ji ltar 'khor ba yin pa la / /
ji ltar nges par ldog pa nyid / /
nyan pa rnams kyi mchog grub mtha' / /
kho bo'i 'di ni gson mdzod cig /
rang bzhin dang ni rnam 'gyur dang / /
skye dang 'chi dang rga ba ste / /
re zhig sems pa zhes brjod pa / /
brtan pa'i sems pa de shes mdzod / /
de la rang bzhin shes bya ba / /
rang bzhin shes pa shes par mdzod / /
'byung ba lnga yi bdag nyid dang / /
blo dang mi gsal ba nyid do / /
rnam 'gyur zhes bya mkhyen par mdzod / /
yul rnams dang ni dbang po rnams / /
lag pa rkang pa dag dang ni / /
'phongs dang mdoms dang de bzhin yid / /
'di yi zhing ni shes pa la / /
zhing shes pa zhes bya ba ste / /
zhing shes pa zhes bdag nyid du / /
bdag tu bsam byed rnams kyis smras / /
slob ma dang bcas ser skya yis / /
'di ni rab tu rtogs zhes dran / /
bu dang bcas pa'i rtogs pa yang / /
skye dgu'i bdag por 'di brjod do / /
skye ba nyid dang rga ba dang / /
na ba dang ni 'chi ba dang / /
de ni gsal zhes rtogs bya ste / /
bzlog las mi gsal ba yang ngo / /
mi shes pa dang las dang srid / /
'khor ba'i rgyu rnams shes bya ste / /
gsum po 'dir gnas 'gro ba ni / /
snying stobs de ni 'da' ba med / /
log pa las dang ngar 'dzin las / /
the tshom las dang mngon 'phyo las / /
khyad par med las thabs min las / /
chags pa las dang mngon lhung las / /
de la log pa zhes bya ba / /
phyin ci log tu 'jug pa ste / /
bsam par bya ba gzhan sems shing / /
bya ba gzhan ni byed pa'o / /
smra ba dang rig pa dang / /
'gro ba nga dang gnas pa nga / /
de ltar 'di ni ngar 'dzin pa / /
ngar 'dzin med kyi 'jug pa'o / /
gang zhig the tshom med dngos rnams / /
gcig tu gyur pas mthong ba ste / /
the tshom med pas 'jim gong ltar / /
de 'dir the tshom du brjod do / /
gang zhig nga nyid de nyid 'di / /
yin dang blo dang las yin la / /
gang zhig drangs te de nyid nga / /
zhes gang de ni mngon par 'phyo / /
rab rgyas rab rgyas ma yin pa'i / /
khyad par med pa'i khyad shes kyi / /
rang bzhin rnams kyis gang shes pa / /
de ni khyad par med ces dran / /
phyag 'tshal ba dang gzhi mi 'grib / /
bsang gtor dang ni mngon 'thor sogs / /
thabs min zhes ni shes ldan gyis / /
rab tu rtogs bya thabs shes kyi / /
chags pa mi skye yul rnams la / /
yid ngag blo dang las rnams kyis / /
blo ngan gang gis chags byed pa / /
de ni mngon par chags zhes dran / /
bdag gi 'di dang 'di bdag ces / /
gang zhig sdug bsngal mngon snyam ste / /
gang zhig 'khor bar lhung shes bya / /
de ltar mkhas skye ma rig pa / /
gnas skabs lnga ni rab thob ste / /
mun pa rmongs pa rmongs pa che / /
mun las gyur pa gnyis nyid do / /
de la mun pa le lor dang / /
rmongs pa skye 'chir rtogs par mdzod / /
rmongs pa chen po 'dod pa zhes / /
kun nas rmongs med mkhyen par mdzod / /
gang phyir 'di na 'byung rnams kyis / /
chen por yang ni rab rmongs byed / /
de phyir phyag chen 'di dag ni / /
rmongs pa chen po zhes dran no / /
mun las gyur pa khro nyid du / /
lhag par byed pa'o khro med kyis / /
mi shes mun las gyur pa ni / /
skyo bar rab bshad skyo med kye / /
ma rig pa 'dis byis pa 'di / /
gnas skabs lnga dang ldan pa ste / /
'khor bar sdug bsngal gyur pa yi / /
skye ba rnams su 'bab par byed / /
lta bo nyan po shes pa po / /
bya ba dang ni rgyu nyid dag /
da zhes de ltar 'ongs nas ni / /
'khor bar yongs su 'khor bar byed / /
blo ldan rgyu 'di rnams kyis 'di / /
skye ba'i rgyun la rab tu 'jug /
rgyu med pa las 'bras bu med / /
de ltar rnam par shes par 'os / /
de la rgyun rab rab rgyas mig /
gsal ba dang ni mi gsal nyid / /
thar pa 'dod pa bzhin rnams te / /
yang dag 'gro ba rigs par mdzod / /
bzhi po de dag ji lta bzhin / /
'gyur med go 'phang 'thob par byed / /
de phyir 'jig rten na tshangs pa / /
mchog tu tshangs par smra ba rnams / /
tshangs pa'i spyod pa spyod byed 'dir / /
tshangs pa rnams kyis gnas par byed / /
mi skyod sras kyis thub pa de'i / /
tshig 'di de ltar gsan nas ni / /
mthar thug go 'phang nyid dang ni / /
thabs mngon pa dag dran pa'o / /
ji ltar ji srid gang du ni / /
tshangs pa'i spyod pa 'di spyad cing / /
chos 'di yis ni mthar thug pa / /
khyod kyis rnam par bshad par 'os / /
de ltar thub pas bstan bcos ltar / /
rnam gsal don ni mdor bsdus pas / /
cho ga'i rtog pa gzhan nyid kyis / /
chos de de la smras pa'o / /
'dis ni dang por khyim spangs nas / /
slong mo'i rtags ni bsten pa ste / /
phrin las rnam par rgyas pa yi / /
tshul khrims blangs nas 'jug par byed / /
byed ldan rtsod med bstan bcos rig /
mchog tu tshim pa la gnas nas / /
gang dang de yis gang dang der / /
rnam dben gnas ni bsten pa'o / /
de nas chags las 'jigs mthong nas / /
chags pa med las mchog zhi yang / /
dbang po'i grong ni nges bzung ste / /
yid la zhi ni 'bad pa byed / /
de nas 'dod pa rnams las dang / /
gnod sems sogs las rnam dben nyid / /
bsam gtan dang po rnam dpyod ldan / /
rnam par dben pa las skyes thob / /
bsam gtan bde ba de thob nas / /
de dang de nyid rnam dpyod cing / /
sngar med bde ba thob pa yis / /
byis pa'i skye bo 'phrog par byed / /
'dod dang sdang ba rnam smad pa'i / /
zhi ba'i cho ga de 'dra 'dis / /
tshangs pa'i 'jig rten thob pa ste / /
yongs su tshim pas gnas pa'o / /
rnam dpyod yid ni skyong byed rnams / /
mkhas par rnam par shes nas kyang / /
de las rnam par grol ba ni / /
bsam gtan dga' ba'i bde ldan thob / /
gang zhig khyad par ma mthong zhing / /
dga' ba de yis phrogs pa de / /
'od gsal ba yi lha rnams su / /
'od gsal ba yi gnas 'thob bo / /
gang yang dga' ba'i bde de las / /
yid ni rnam par dben byed pa / /
dga' ba'i bde ba dang bral ba / /
bsam gtan gsum pa thob par byed / /
de 'dra'i bde ba 'dir thob nas / /
gang zhig chags min btang snyoms shing / /
bde dang sdug bsngal rnam spangs pa'i / /
bsam gtan bzhi pa thob par byed / /
bde dang sdug bsngal zhi phyir dang / /
sems kyi bya ba med pa'i phyir / /
thar zhes mngon pa'i nga rgyal gyis / /
der yang kha cig 'bad pa byed / /
bsam gtan de yi 'bras bu ni / /
'bras bu che bas lhas mnyam par / /
longs spyod shes rab che rnams kyis / /
chen po'i dus su smra ba'o / /
ting 'dzin de las rnam langs shing / /
lus skyes skyon rnams mthong nas ni / /
lus las rnam par ldog pa'i phyir / /
shes ldan bsam gtan la 'jog go / /
de nas bsam gtan de bor nas / /
khyad par la ni nges byas pa'i / /
shes rab ldan de 'dod las bzhin / /
gzugs rnams las kyang chags pa med / /
lus 'di la ni kha gang du / /
de la yongs su rtog pa ste / /
de nas rdzas sdug rnams la yang / /
nam mkhar lhag par mos par byed / /
nam mkhar song ba'i bdag nyid du / /
bsdus nas gzhan du blo ldan gyis / /
de nyid mtha' med par mthong zhing / /
khyad par 'phags pa lhag par 'thob / /
nang na mkhas pa gzhan dag ni / /
bdag nyid bdag nyid kyis bzlog nas / /
ci yang med ces mthong ba ni / /
ci yang med pa zhes dran no / /
de nas gur nas bya bzhin dang / /
gong bu dag nas srin bal bzhin / /
zhing shes lus las 'thon pa las / /
thar pa zhes ni mngon par brjod / /
de nyid shes pa'i mkhas pa yis / /
gang zhig thar pa zhes brjod pa / /
'di de tshangs pa dam pa ste / /
rtags med rtag cing 'gyur ba med / /
de ltar thabs dang thar pa dag /
bdag gis khyod la bstan pa ste / /
gal te shes shing gal te sred / /
ji lta ba bzhin rtogs par mdzod / /
rgyal 'dod bu dang skyed byed dang / /
gzhan mi 'bral ba rgan po dang / /
thar pa 'dod pa gzhan rnams kyang / /
lam 'di thob nas grol bar 'gyur / /
de yi dam pa'i tshig 'di dang / /
rnam par dpyod pa yang bzung nas / /
sngon du rgyu yi stobs thob pas / /
lan ni smras par gyur pa'o / /
gong nas gong du zhi ba yi / /
ye shes phra mo 'di thos shing / /
zhing shes yongs su ma btang phyir / /
de ni mthar thug min par go / /
rnam gyur dang ni rang bzhin las / /
zhing shes grol bar kho bo yis / /
rab tu skye ba'i chos su dang / /
sa bon chos su snyam pa'o / /
gang yang rnam dag bdag nyid ni / /
nges par thar zhes rtog pa ste / /
slar yang rkyen dag yod pa las / /
de ni grol bar mi 'gyur ro / /
ji ltar dus sbyor sa dang chu / /
me las sa bon skye ma yin / /
de bzhin rkyen ni de rnams kyis / /
skye ba de yang bdag gi lugs / /
gang zhig mi shes las sred rnams / /
spangs las thar pa rtogs byed pa / /
de ni mchog tu yongs spong ba / /
bdag yod gyur na yod ma yin / /
spangs nas spangs nas gsum po 'di / /
khyad par du yang nyer 'thob cing / /
gang du bdag ni gnas gyur pa / /
der ni gsum po 'di phra'o / /
skyon rnams phra ba nyid las dang / /
sems kyi bya ba med las dang / /
tshe ni ring ba nyid las kyang / /
thar par kyang ni yongs su rtog /
ngar 'dzin par ni yongs spong bar / /
gang de yongs su rtog byed la / /
bdag spyod gyur nas ngar 'dzin pa / /
yongs su spong ba yod ma yin / /
drang srong rnams kyis ma spangs pa / /
'di ni yon tan med ma yin / /
de phyir yon tan med gyur na / /
'di yi thar par mi brjod do / /
yon tan can gyis yon tan gyi / /
ldog pa yod pa ma yin te / /
gzugs dang 'gro ba dang bral ba'i / /
me ni nye bar 'thob ma yin / /
lus las sngon du lus can dang / /
yon tan las sngar yon tan can / /
ma yin de phyir dang por grol / /
lus bzhin slar yang 'ching bar byed / /
zhing shes lus dang ma bral ba / /
shes pa yin nam shes min nyid / /
gal te shes 'di shes bya yod / /
shes bya yod na mi grol lo / /
ci ste khyod la shes mi 'grub / /
bdag tu rtog pas ci zhig bya / /
bdag dang bral yang shes pa ni / /
rab grub shing dang rtsig pa bzhin / /
gang phyir gong nas gong du ni / /
de ltar rtsibs 'phur gyi ni chos / /
mkhyen nas de ni ma tshim zhing / /
mtha' dag min zhes shes nas su / /
de nas so sor gshegs pa'o / /
de nas khyad par chos 'dod pa / /
lhag spyod kyi ni gnas su gshegs / /
de yi bdag tu 'dzin las kyang / /
des ni lta bar sred ma gyur / /
'du shes 'du shes med pa'i skyon / /
thub pa lhag spyod kyis shes nas / /
'du shes 'du shes med bdag min / /
cung zad med las gzhan 'gro thob / /
gang phyir dmigs pa phra mo ni / /
'du shes 'du shes med las gzhan / /
'du shes med min 'du shes min / /
de phyir der ni re 'dod min / /
gang phyir der ni blo gnas shing / /
gzhan du rab tu rgyu pa med / /
phra zhing rno ldan de phyir der / /
'du shes med min 'du shes med / /
de phyir de yang rab thob nas / /
slar yang 'gro ba 'khor ba ste / /
byang chub sems dpa' mchog 'dod pas / /
de phyir lhag spyod dor ba'o / /
de nas de yi gnas thob nas / /
dge legs don gnyer nges byas nas / /
gang yang rgyal ba'i drang srong gis / /
grong khyer zhes bya'i gnas bsnyen no / /
de nas nai rany+dza na'i 'gram / /
gtsang mar gtsang zhing pha rol gnon / /
dben pa'i gnas ni mngon 'dod ba'i / /
thub pa yis ni gnas mdzad do / /
de nas de ni sngar brten zhing / /
dbang po lnga yi dbang las khengs / /
mun pas bsnyen pa'i brtul zhugs can / /
dge slong lnga rnams des gzigs so / /
bsod nams kyis bsgrubs nor nad med / /
dbang don rnams kyis dbang phyug bzhin / /
dge slong de rnams kyis kyang 'dir / /
de mthong gyur nas nye bar gnas / /
de'i dbang gis gnas slob ma rnams / /
dbang po g.yos pas yid bzhin du / /
rab tu de rnams kyis mchod cing / /
rnam par dul las rjes su 'jug /
'chi dang skye ba mthar byed la / /
de nas thabs ni 'di yis zhes / /
bza' ba med par shes pa yis / /
dka' thub gdung ba rnams brtsams so / /
basmyung gnas cho ga du ma rnams / /
mi yis spyod dka' rnams mdzad cing / /
las ni thob bzhed lo drug tu / /
bdag gi sku lus rig par mdzad / /
pha mtha' med pa'i 'khor ba yi / /
pha rol thob par 'dod pa nges / /
bza' ba'i dus su til dang 'bru / /
rab sha rnams ni re re gsol / /
dka' thub gdung ba des de yi / /
sku las bri bar byas pa gang / /
slar yang de yi gzi brjid kyis / /
sku lus nye bar 'phel byas gyur / /
ston ka'i dkar phyogs dang po yi / /
zla bas ku mu ta rnams bzhin / /
ring kyang dpal grags ring min zhing / /
gzhan gyis mig rnams tshim par mdzad / /
rus lpags lhag ma lhag med par / /
tshil dang sha dang khrag rnams kyis / /
zad kyang zab mo ma zad par / /
rgya mtsho bzhin du de mdzes so / /
de nas sangs rgyas nyid 'dod pas / /
ngal dub gdung bas don med bsal / /
nyon mongs lus can thub pa ni / /
srid las 'jigs pa blo mdzad do / /
chos 'di chags bral phyir min zhing / /
rtogs phyir ma yin thar phyin min / /
de tshe 'dzam bu'i rtsa bar gang / /
bdag gis thos te nges pa yin / /
'di ni stobs chung gis thob par / /
nus pa min phyir gus 'ongs shing / /
sku yi stobs ni 'phel don du / /
slar yang 'di ni rjes su bsams / /
bkres dang skom pas yongs gtser zhing / /
ngal las rang gnas med pa'i sems / /
yid kyis thob bya'i 'bras bu ni / /
ldog pa med pa gang zhig 'thob / /
rtag par dbang po tshim pa las / /
yang dag gnas pa 'thob pa ste / /
dbang po yang dag tshim nyid kyis / /
yid ni rang bzhin gnas pa 'thob / /
dang zhing rab dang yid kyis ni / /
ting 'dzin nye bar skye ba ste / /
ting 'dzin gyis sbyar sems kyi ni / /
bsam gtan sbyor ba rab tu 'jug /
bsam gtan rab tu zhugs pa las / /
rnyed dka' zhi zhing dga' med mchog /
'chi med go 'phang de chos rnams / /
gang gis thob pa rab thob po / /
de phyir bza' ba rtsa ba ste / /
'di ni thabs zhes nges pa yin / /
bza' ba byed la brtan pa ni / /
dpag med blo yis blo mdzad nas / /
khrus byas nai rany+dza 'gram nas / /
lag byin 'gram gyi ljon shing ni / /
gus pa yis dud yal ga'i rtses / /
sku lus rid pa dal bus drangs / /
de nas lha rnams kyis bskul ba'i / /
ba lang skyong bdag bu mo ni / /
snying la dga' skyes 'gyur ba yi / /
dga' stobs ma ni der 'ongs so / /
dung dkar gyis 'bar lag pa can / /
la ba sngon po gon pa mo / /
dbu ba dang bcas chu sngon phreng / /
chu mchog ya mu na bzhin no / /
spyan mig ut+pal rab rgyas shing / /
dad pas 'phel ba'i dga' ma des / /
de la mgo yis rab btud nas / /
'o ma drangs par gyur pa'o / /
des de gsol nas de la ni / /
skye ba'i 'bras bu thob byas nas / /
yang dag dbang po drug tshim ste / /
byang chub 'thob par nus par gyur / /
phul byung rgyas pa'i sku mnga' zhing / /
rang gi grags bcas thub pa ni / /
nus gyur rgya mtsho gnyis dag gis / /
mdzes dang bstan pa gcig pus bzung / /
bdag ni nges par grol ba la / /
blo ldan khams lnga rnams kyis ltar / /
kun nas 'jug ces rnam shes nas / /
dge slong lnga rnams kyis de dor / /
de nas 'bad rtsol gnyis pa ni / /
byang chub ched du nges mdzad de / /
rtswa 'jam bkram pa'i sa gzhi la / /
a shwad tha yi rtsa bar gshegs / /
de tshe glang po'i 'gros mnga' ba'i / /
dpe med zhabs kyi sgra yis sad par byas pa ni / /
thub pa chen po'i byang chub des par rtogs pa yi / /
grub mchog nag po zhes byas bstod pa smras par gyur / /
ji ltar thub pa khyod kyis zhabs kyis brdzis pa ni / /
yang nas yang du sa ni sgra skad sgrogs pa 'dra / /
ji ltar khyod kyi 'od ni nyi mar snang ba ste / /
khyod kyis nges par 'dod pa'i go 'phang mkhyen pa nyid / /
ji ltar mkha' la khug rta'i phreng ba rnams bskor zhing / /
pad+ma'i spyan mnga' khyed la skor ba byed pa nyid / /
ji ltar mkha' la rlung rnams zhi bar 'gro ba ste / /
khyod kyis nges par de ring sangs rgyas 'gyur ba nyid / /
de nas glu mchog gis ni yang dag bstod pa ni / /
lco ga las ni gtsang ma'i rtswa rnams nyer blangs nas / /
byang chub shing chen rtsa ba dge la rab brtan cing / /
byang chub ched du dam bca' mdzad cing bzhugs pa'o / /
de nas gnyid log lto 'phye'i gdengs kas bsdus pa la / /
des ni rdo rje'i skyil krung g.yo med mchog bcings te / /
ji srid bya ba byas pa nyid ni ma thob par / /
de srid sa las gdan de 'byed par mi bgyi'o / /
de nas nges pa'i bdag nyid bcom ldan gdan mdzad tshe / /
lha na gnas rnams mnyam med dga' ba thob gyur la / /
ri dgas tshogs rnams gnas par ma gyur bya rnams dang / /
rlung gis bsnun pa'i nags kyi ljon shing sgra med gyur / /
sangs rgyas kyi spyod pa zhes bya ba'i snyan dngags chen po las /
ring 'phur dang lhag spyod kyi drung du gshegs pa'i le'u ste bcu gnyis pa'o // //
der ni rnam par thar phyir dam bca' mdzad pa na / /
rgyal po'i rigs las rab 'khrungs drang srong chen po ni / /
der ni nye bar zhugs tshe 'jig rten rab dga' zhing / /
der ni bdud kyang dam pa'i chos kyi dgrar gyur to / /
gang la 'dod pa'i lhar ni 'jig rten na smra ba / /
sna tshogs mtshon cha me tog mda' can de bzhin du / /
'dod pa rab tu spyod pa'i bdag po de nyid la / /
thar ba'i dgra bo bdud du dpe rjod byed pa'o / /
de yi bu ni rol pa dga' ba rgyags pa dang / /
bu mo dga' ma dges ma sred ma gsum rnams kyis / /
de la sems kyi rnam par 'gyur ba dris pa ste / /
des ni de rnams la tshig mngon par smras / /
thub pa 'dis ni nges pa'i go cha rnam bzung zhing / /
sems pa'i mtshon cha blo yi mda' ni bsdogs byas nas / /
bdag cag yul rnams la ni rgyal 'dod bsdad pa ste / /
gang phyir 'dis ni bdag gi yid ni rnam par 'gyur / /
gal te 'dis bdag zil gyis mnan nas 'gro ba ste / /
'jigs pa la yang thar ba'i lam dag 'chad byed cing / /
lus 'phags jo bo spyod las lhung ba'i bzhin du ni / /
de phyir 'di yis bdag gi yul ni de ring stongs / /
de phyir ji srid 'dis ni spyan mig ma thob cing / /
ji srid bdag gi spyod yul dag na gnas pa nyid / /
chu bo shin tu 'phel ba'i shugs kyis zam pa bzhin / /
de srid 'di yi brtul zhugs 'joms su 'gro ba'o / /
de nas me tog las byas gzhu ni bzung nas dang / /
kun du rmongs par byed pa'i mda' lnga rnams bzung nas / /
skye dgu rnams kyi yid kyi rang gnas mi byed pa / /
de ni bur bcas a shwad tha yi rtsa bar song / /
de nas srid pa 'khor ba'i pha rol rgal 'dod pa'i / /
thub pa rab tu zhi bar gdan la bzhugs pa la / /
lag pa g.yas pa mtshon cha'i rtse mor bdungs nas ni / /
mda' yis rol zhing bdud kyis 'di ni smras pa'o / /
kye ho rgyal rigs 'chi bas 'jigs pa longs mdzod cig /
thar pa'i chos ni spongs la 'jig rten mdzod / /
mda' dang mchod sbyin rnams kyis 'jig rten pham byas nas / /
'jig rten dag nas dbang po'i go 'phang 'thob par mdzod / /
gang zhig mi dbang snga ma rnams kyis 'drims pa ste / /
nges par 'byung la 'di ni grags pa'i lam yin zhing / /
rgyal po'i drang srong rnams kyang rigs su skyes pa yis / /
slong mo rab thob la ni 'di ni bsngags ma yin / /
ji srid nges pa'i bdag nyid de ring mi ldang ba / /
dam bca' rnam par ma dor brtan par gyur cig dang / /
gang zhig nya dgra sU rwa ka la rnam spangs pa'i / /
de nyid bdag gis mda' 'di 'bar bar byas pa'o / /
'dis ni cung zhig reg pa tsam gyis e la de / /
zla ba'i tsha bo yin yang sems med gyur pa ste / /
zhi ba'i lus zhes bya ba de yang der 'gyur nas / /
zad pa'i dus su kye ma mi gzhan smos ci dgos / /
de phyir skyen par longs la 'du shes thob gyis dang / /
yang yang shin tu ro myang mda' ni mnan pa ste / /
dga' ma'i byar 'os dga' zhing dges pa rnams la ni / /
gang zhig ngang pa rnams la bzhin du mi 'phen no / /
gang tshe de skad brjod kyang chags pa dang bral ba'i / /
shAkya thub pas gdan ni bshig pa ma yin nyid / /
de nas 'di la bdud kyis mda' ni 'phangs pa ste / /
bu mo rnams dang bu rnams bdun nas byas nas so / /
der ni de yis mda' ni rab tu 'phangs na yang / /
chags par byas pa med cing brtan las g.yos pa med / /
de ltar de mthong gyur nas bdud ni yi mug cing / /
bsam mno yongs su ldan pa dal bus smras par 'gyur / /
ri dbang bu mo la dmigs gang gis phug pa yi / /
bde 'byung lha yang yongs su g.yos par gyur pa ste / /
'dis ni mda' de nyid la sems bar mi byed pa / /
sems med yin nam mda' 'di de ma yin nam ci / /
de phyir me tog mda' 'di 'os pa ma yin zhing / /
dga' ba ma yin dga' bar sbyor ba 'os ma yin / /
'di ni zhi ba ma yin 'byung bo'i tshogs rnams kyis / /
'jigs dang bsdigs dang rdeg pa rnams ni 'os pa'o / /
de nas bdud kyis rang gi sde ni dran pa ste / /
shAkya thub pa'i bgegs ni mnyam por byed 'dod pa / /
ral gri be con shing rtse ljon shing rtse gsum mdung lag rnams / /
sna tshogs bsam pa dang ldan rjes su 'brangs rnams 'ongs / /
phag dang nya dang bong bu rnga mo'i gdong can rnams / /
stag dang dom dang seng ge gnyis 'thung gdong can rnams / /
mig gcig kha ni du ma mgo bo gsum ldan rnams / /
gsus pa 'phyang ba rnams dang gsus pa che ba rnams / /
brla rnams pus mo'i bar du bum pa'i bus mo rnams / /
mche ba'i mtshon cha rnams dang sen mo'i mtshon cha rnams / /
keng rus gdong can rnams dang gzugs ni mang po rnams / /
gdong phyed gzhom pa rnams dang gdong ni chen po rnams / /
thal skya rnams dang thig le dmar po sna tshogs rnams / /
kha T+wAM ga rnams dang ni spre'u ltar ngud sgra rnams / /
'phongs 'phyang rnams dang glang bo'i rna ba'i rna ba rnams / /
pags pa'i gos can rnams dang gos dang bral ba rnams / /
gdong phyed dkar po rnams dang lus phyed ljang gu rnams / /
zangs mdog dung mdog rnams dang ljang gu dkar po rnams / /
sbrul gyi sham thabs rnams dang de bzhin lag pa rnams / /
rab tu sgra sgrogs dril bu 'khrugs pa'i ske rags rnams / /
ta la'i tshad mnyam rnams dang mdung rnams bzung ba rnams / /
byis pa'i tshad mnyam rnams dang mche ba gtsigs pa rnams / /
lug gi gdong can rnams dang bya yi mig can rnams / /
byi la'i gdong can rnams dang mi yi lus can rnams / /
skra bkram rnams dang ral pa can dang byi bo rnams / /
gos dmar rnams dang rnam par 'khrugs pas dkris pa rnams / /
rab dga'i gdong can rnams dang gnyer ma'i gdong can rnams / /
gzi brjid 'phrog pa rnams dang yid ni 'phrog pa rnams / /
kha cig dag ni 'pho zhing drag tu phan tshun du / /
mchan khung 'khyud cing de bzhin gzhan rnams mchongs / /
mkha' la 'gro ba rnams ni kha cig rtse ba ste / /
kha cig shing gi rtse mo rnams la zhon pa'o / /
kha cig rtse gsum bskor zhing gar ni byed pa ste / /
kha cig dbyug pa gdengs shing thog sgra sgrogs pa'o / /
kha cig dga' bas khyu mchog bzhin du skad 'don zhing / /
kha cig lus 'phos rnams las rab tu 'bar bar gyur / /
'dzin par 'dod pa rnams dang 'joms par 'dod pa rnams / /
jo bo'i bka' ni rab tu skyong bar byed pa ste / /
rnam pa de ltar 'byung po'i tshogs rnams kun nas ni / /
byang chub sems dpa' de la yongs su bskor nas gnas / /
mtshan mo snga ma la ni shAkya'i khyu mchog dang / /
bdud kyi 'thab mo dus de rab tu mthong nas ni / /
nam mkha' gsal ba ma yin sa ni g.yos gyur la / /
phyogs rnams sgra dang bcas pa rab tu 'bar bar gyur / /
drag po'i shugs can rlung ni kun du g.yos gyur la / /
skar ma rnams ni mi snang zla ba gsal ma gyur / /
slar yang mtshan mor mun pa rnam par rgyas gyur la / /
rgya mtsho rnams ni thams cad kun du g.yos par gyur / /
sa gzhi 'dzin cing chos dag 'dzin pa'i klu rnams ni / /
thub pa chen po'i bgegs la bzod pa ma yin zhing / /
bdud las khros pas rnam par log pa'i mig can rnams / /
rngam pa bton zhing lus ni rnam par 'gyur ba'o / /
gtsang mar lhag par gnas pa'i lha yi drang srong ni / /
dam chos bsgrub pa'i don du mngon par zhugs pa rnams / /
bdud las yid kyis rjes su brtse ba byas pa ste / /
chags dang bral ba las kyang khros bar ma gyur to / /
'tshe ba'i bdag nyid bdud kyi dpung ni de yis ni / /
byang chub rtsa ba de ni khyab pa mthong nas ni / /
chos kyi bdag nyid 'jig rten thar pa 'dod rnams kyis / /
nam mkha' dag la hA hA'i sgra dag byas par gyur / /
chos kyi cho ga de ni nye bar nyams byed pa / /
bdud dpung gnas pa drang srong chen pos gzigs nas ni / /
ba lang rnams kyi dbus su seng ge gnas pa bzhin / /
g.yo 'gul med cing rnam par 'gyur bar yang ma gyur / /
de nas de yi 'jigs pa'i ched du bdud kyis ni / /
'byung po'i sde ni drag po rnams la bka' stsal zhing / /
de nas 'di yi sde des rang rang mthu rnams kyis / /
de yi bstan pa dbye phyir blo gros byas pa'o / /
kha cig lce rnams g.yo zhing du mar rnam 'phyang zhing / /
mche ba'i rtse mo rnams rno mig rnams ljang ser zlum / /
kha rnams gdangs shing phur bu'i rna ba rnams bstan zhing / /
kun nas skrag par byed pa snyam du gnas zhes grag /
des ni gzugs dang bsam pa dag gis mi bzad pa / /
rnam pa de dag nyid du gnas pa de rnams las / /
rtsed mo byed pa'i byis pa rgyags pa rnams las ni / /
drang srong chen po zug med skyo bar ma gyur to / /
de nas kha cig khros pas lta byed rnam 'gyur zhing / /
'di la dbyug pa rdeg par 'bad pa bya ba ste / /
sngon tshe grong khyer 'joms pa'i rdo rje dang bcas ltar / /
de nas 'di yi dbyug pa dang bcas lag pa rengs / /
kha cig rdo dang shing rnams gyen du 'phyar ba ni / /
thub pa la ni rnam par 'phen par ma nus te / /
'bigs byed ri brags rnams ni rdo rjes bcom pa bzhin / /
shing rnams dang bcas rdo rnams bcas pa de bzhin lhung / /
kha cig mkha' la gyen du 'phur bas rdo rnams dang / /
dgra sta rnams dang shing rnams rnam par 'phangs pa rnams / /
kha dog gcig min mtshams sprin rkang pa rnams bzhin du / /
mngon par lhung ba ma yin nam mkhar gnas par gyur / /
gzhan ni de yi steng du 'bar ba'i khyu mchog gis / /
glang bu ri bo tsam pa'i rwa can 'phangs pa ste / /
de ni 'phangs pa tsam du nam mkhar gnas pa nyid / /
de yi mthu las rnam pa brgyar ni gas par gyur / /
'jig rten 'jig tshe lhun po rab tu 'bar ba yis / /
gser gyi bya skyibs rnams kyi phye ma rnam bzhin du / /
kha cig nyi ma shar ba bzhin du 'bar ba yi / /
me mdag char pa chen po mkha' las phab par gyur / /
byang chub shing gi rtsa bar rab tu rnam 'phangs pa'i / /
me stag 'phro ba dang bcas me mdag char pa de / /
drang srong dam pa mchog gis byams pa'i gnas pa las / /
ut+pal dmar po'i 'dab ma'i char par gyur pa'o / /
lus dang sems la rnam par gnod par bya ba'i phyir / /
rnam pa de ltar phab pa de dang de rnams kyis / /
rang gi nges pa'i gnyen 'dun nye bar 'khyud nas bzhin / /
shAkya thub pa gdan las g.yos par ma gyur to / /
de nas gzhan rnams 'khogs pa'i ljon shing rnams nas ltar / /
kha rnams las ni sbrul rnams rnam par skyugs pa ste / /
sngags kyis bcings bzhin de rnams de yi drung du ni / /
song ba ma yin dbugs min g.yos par ma gyur to / /
gzhan rnams glog dang bcas shing thog dang bcas pa yis / /
chu 'dzin chen bo gtum pa'i dbyangs ldan rnams gyur nas / /
ljon shing de la rdo ba'i char pa phab pa ste / /
de ni me tog char pa mdzes par gyur pa'o / /
dbang phyug ma yin sron par dkar ba'i mi yi ni / /
snying la yongs su g.yos pa'i khro ba bzhin du ni / /
de nas gzhan gyis gzhu la mda' dag bkang ba ni / /
de nyid du ni 'bar zhing lhung bar ma gyur to / /
yul la rab tu 'jug la 'khor ba la 'jigs pa / /
yongs su rtog pa po yi dbang po lnga rnams bzhin / /
gzhan rnams dag gis mda' lnga rab tu 'phangs pa rnams / /
nam mkhar gnas bzhin thub pa la ni ma lhung ngo / /
gzhan ni brdeg par 'dod pas khros shing rab bskor zhing / /
dbyug pa bzung nas drang srong chen po'i mngon du phyogs / /
don med byed pa'i nyes pa rnams la 'jig rten bzhin / /
des ni 'dod pa ma thob dbang med 'gyel bar gyur / /
bud med sprin pa nag mo lag na thod pa can / /
drang srong chen po'i thugs ni rmongs par byed ces grag /
g.yo ba'i bdag nyid can gyi blo ni lung la bzhin / /
der ni nges pa med par bskor zhing gnas ma yin / /
kha cig mig ni rab tu 'bar bar byas nas ni / /
mig gi me yis sbrul gyi dug bzhin bsreg 'dod pas / /
'dod pa'i bdag nyid can gyis nyer gnas dpal bzhin du / /
der ni drang srong bzhugs pa mthong bar ma gyur to / /
ye shes ting 'dzin dag gis 'gro bya nyes legs chos / /
lus kyi ngal ba rnams kyis 'thob par 'dod pa bzhin / /
de bzhin gzhan ni rdo ba lci mo bteg pa ni / /
rab tu 'bad pa rnam bcom don med ngal bar gyur / /
de bzhin gzhan rnams dred dang seng ge'i rnam pa yis / /
chen po'i sgra rnams mthon po rab tu sgrogs pa ste / /
rdo rjes bsnun pa'i nam mkha' 'gas pa zhes snyam nas / /
sems can rnams ni gang gis kun nas 'khums par gyur / /
ri dgas glang po rnams ni nyam thag skad 'don zhing / /
rnam par 'bros shing thim pa nyid du gyur pa ste / /
de yi mtshan mor phyogs rnams las ni nyin mo bzhin / /
nyam thag bya rnams skad 'don yongs su babs par gyur / /
rnam pa de ltar de rnams kyi sgra de rnams kyis / /
'byung po thams cad rnams su g.yos pa yin na yang / /
khab rnams dag gi sgra rnams dag gis mkha' lding ltar / /
thub pa 'jigs pa ma yin 'khums par ma gyur to / /
'jigs pa 'dron pa yongs su bskor ba'i tshogs rnams las / /
ji lta ji ltar thub pa'i 'jigs pa ma yin pa / /
de lta de ltar chos 'dzin rnams kyi dgra bo yi / /
bdud rnams mya ngan las dang khros nas byer ba'o / /
de nas 'byung po cung zhig gzugs ni mtho ba ma yin zhing / /
khyad par 'phags par gyur pa nam mkhar gnas nyid kyis / /
drang srong la gnod dgra ma yin la khros mthong nas / /
bdud lha chen po'i dbyangs kyis smras par gyur pa'o / /
don med ngal bar byed par 'os pa ma yin bdud / /
'tshe ba'i bdag nyid spongs la bde bar song mdzod dang / /
ri bo chen po lhun po rnams kyi sa bzhin du / /
khyod kyis bskyod cing bsgul bar nus pa ma yin no / /
sa yi brtan pa nyid dang chu yi gsher ba nyid / /
me yi dro ba nyid ni rab tu 'dor ba yang / /
bskal pa du mar bsgrub pa'i bsod nams las mnga' ba / /
'dis ni nan tan nges par 'dor ba ma yin no / /
'dis ni nges pa gang dang pha rol gnon pa dang / /
gzi brjid gang dang brtse ba skye dgu rnams la brten / /
'od zer stong gis mun rnams ma bcom gnas bzhin du / /
'di ni de nyid ma thob nas ni ldang ma yin / /
shing la bsrubs nas me ni rnyed par 'gyur ba ste / /
sa la brkos na chu yang 'thob par 'gyur ba nyid / /
rigs pa dang ni ldan pa'i thams cad byas pa ste / /
brtson 'grus ldan pa'i bsgrub bya ma yin ci yang med / /
de phyir chags sogs nad rnams dag la gnas pa yi / /
'jig rten nyam thag pa la thugs rje mnga' ba ni / /
ye shes dman gyi don du yongs su ngal ba po / /
sman pa chen po 'di la bgegs 'os ma yin no / /
lam ngan mang po rnams kyis 'jig rten stor ba la / /
gang zhig zhi bas dam pa'i lam ni rjes tshol ba / /
chud zos pa la legs par ston byed ded dpon bzhin / /
ston mdzad de ni bskyod par rigs pa ma yin no / /
mun pa chen po sems can chud zos rnams la ni / /
ye shes sgron ma rab tu gsal bar mdzad pa 'di / /
mun pa la ni rab tu 'bar ba'i sgron ma yin / /
'phags pa'i mya ngan 'da' bar byed par 'os ma yin / /
'khor ba'i rnam 'gyur chu bo chen por 'gro ba ni / /
pha rol ma thob par ni bying bar gzigs nas ni / /
gang gis de ni sgrol bar byed la rab zhugs te / /
de la sdig pa 'phags pa su yis sems par byed / /
bzod pa'i chu rgyus bstan pa'i rtsa ba brtan pa ste / /
spyod pa'i me tog blo dang dran pa'i yal ga can / /
ye shes ljon shing chos kyi 'bras bu ster ba po / /
'phel bzhin pa ni zlog par 'os pa ma yin no / /
gang gi snying la rmongs pa'i zhags pa sra rnams kyis / /
bcings pa'i skye dgu rnams kyi grol phyir blo mnga' zhing / /
'gro ba bcings pa thar pa'i ched du 'o brgyal ba / /
de la brdegs pa khyod kyis 'thad pa ma yin no / /
byang chub ched du las gang dag na mdzad pa rnams / /
de rnams kyis ni nges par de ring dus yin la / /
ji ltar thub pa snga ma rnams ni de bzhin du / /
gnas der de bzhin 'di ni nye bar bzhugs pa'o / /
dbyig 'dzin sa gzhi yi ni lte ba 'di yin zhing / /
snying po dam pa mtha' dag dang ni ldan pa nyid / /
gang zhig 'di yis ting nge 'dzin gyi shugs bzod pa'i / /
sa yi phyogs de 'di las gzhan pa yod ma yin / /
de phyir khro bar ma byed zhi bar nyer song la / /
bdud ni khyod kyi drags pas nga rgyal ma gyur cig /
dpal ni mi brtan blo gtad par ni nus min zhing / /
go 'phang g.yo lnga rgyags par mngon par nyer 'gro zhing / /
de nas de yi tshig de yang dag thos nas dang / /
thub pa chen po'i g.yo ba med pa nyid mthong nas / /
gang gis mda' yis 'gro ba'i snying la rdeg byed pa'i / /
bdud ni 'bad pa bcom zhing yid mi bde bar song / /
dga' ba med cing 'bras med ngal ba byas pa rnams / /
pha bong rnams ni khyu mchog ljon shing rnams gtor te / /
dgrar gyur dgra bo'i dpung ni gtso bo bsad pa ltar / /
de nas 'di yi dpung ni phyogs phyogs bros pa'o / /
me tog tog can 'khor dang bcas pa bros shing nges par 'pham pa ni / /
drang srong chen po mun pa 'pham zhing rdul dang bral ba rgyal ba na / /
rgod pa dang bcas lang tsho ma bzhin zla ba dang bcas mkha' gsal zhing / /
chu yi snying po can gyi dri zhim me tog char pa bab par gyur pa'o / /
de ltar sdig pa can ni nges par pham pa ni / /
de tshe phyogs ni rab snang mtshan mor byed pa mdzes / /
mkha' las me tog char rnams sa la bab pa ste / /
lang tsho ma bzhin ngal ba med par mtshan mo gsal / /
sangs rgyas kyi spyod pa zhes bya ba'i snyan dngags chen po las /
bdud las rnam par rgyal ba'i le'u ste bcu gsum pa'o // //
de nas brtan dang zhi ba yis / /
bdud kyi stobs ni pham mdzad nas / /
don dam rnam par mkhyen bzhed pa / /
bsam gtan mkhas de bsam gtan mdzad / /
bsam gtan cho ga thams cad la / /
dbang phyug dam pa rab brnyes nas / /
sngon gyi skye ba rim pa ni / /
dang po'i thun la dran pa'o / /
che ge mo bdag ming 'di ni / /
de nas 'phos te 'dir 'ongs pa'o / /
zhes ni skye ba stong phrag rnams / /
rjes su myong ba bzhin du dran / /
'thad pa de dang de rnams su / /
skye bar 'chi ba dran nas ni / /
de nas sems can la thugs rjes / /
thugs rje'i bdag nyid can gyis mdzad / /
rang gi skye bo bor nas ni / /
slar yang gzhan du bya ba rnams / /
nges par 'jig rten mgon med 'di / /
'khor lo bzhin du yongs su 'khor / /
de ltar nges pa'i bdag nyid ni / /
de yi dran par gyur pa ste / /
chu shing snying po snying po med / /
'khor ba de ltar nges par ro / /
thun ni gnyis pa byung ba na / /
gnyis med pha rol gnon pa de / /
mig dang ldan pa kun gyi mchog /
lha yi spyan ni thob par gyur / /
de nas des ni lha yi spyan / /
yongs su dag pa de yis ni / /
me long dri ma med pa ltar / /
'jig rten mtha' dag la gzigs so / /
mchog dang mchog min las rnams kyis / /
sems can rnams kyi 'chi 'pho dang / /
skye ba gzigs pa de yis ni / /
thugs rje'i bdag nyid 'phel bar gyur / /
'di rnams sdig pa'i las can rnams / /
srog chags rnams ni ngan 'gror 'gro / /
'di gzhan dge ba'i las can rnams / /
mtho ris su ni rab gnas so / /
shin tu mi bzad dmyal ba ru / /
rab tu 'jigs par gyur pa rnams / /
'di rnams sdug bsngal sna tshogs kyis / /
kye ma bkren pas gtser par byed / /
kha cig me yi kha dog gi /
lcags khu khol ma 'thung bar byed / /
lcags kyi ka ba tshan mo la / /
gzhan rnams cho nges 'debs shing 'dzeg /
lcags zangs rnams su khas bub rnams / /
kha cig thug pa bzhin du 'tshed / /
me mdag phung po 'bar rnams su / /
kha cig snying rje bar sreg go / /
kha cig lcags kyi mche rno can / /
mi bzad khyi rnams kyis za zhing / /
kha cig ma rungs lcags mchu can / /
lcags 'dra'i bya rog rnams kyis za / /
kha cig gdung bas yongs ngal rnams / /
bsil ba'i grib ma mngon 'dod pas / /
ral gri'i lo ma'i nags sngon por / /
'di rnams bcings pa bzhin du zhugs / /
kha cig sta re rnams kyis ni / /
lag pa bteg rnams shing ltar 'gems / /
las rnams kyis bzung srog rnams ni / /
sdug bsngal na yang rnam mi smin / /
sdug bsngal zlog pa'i don ched du / /
bde ba yin zhes las gang byas / /
de yi 'bras de dbang med kyis / /
sdug bsngal kho na nyer longs spyod / /
bde don mi dge ba byas nas / /
gang de shin tu sdug bsngal rnams / /
de dag rnams kyi ro myang des / /
bde ba phra mo yang byed dam / /
sdig pa'i bdag nyid rgod rnams kyis / /
sdig pa'i las ni byas pa gang / /
de ni mngon du gyur pa'i tshe / /
cho nge rnams kyis rjes su myong / /
gal te de ltar sdig las can / /
las kyi 'bras bu mthong ba ste / /
dmigs su mngon par bsnun pa bzhin / /
skyen par khrag ni skyugs pa nyid / /
lus kyi sdug bsngal rnams las dang / /
dmyal ba'i rnams las sems ldan gyi / /
'phags min rnams dang ldan cig 'grogs / /
ngal ba mchog ni bdag gi lugs / /
gzhan 'di sems kyis rnam g.yo las / /
byung ba'i las rnams sna tshogs kyis / /
byol song skye gnas sna tshogs su / /
nye bar skyes rnams gdung ba can / /
sha lpags spu dang so yi phyir / /
chags pa las sam rgyags pa las / /
gnyen 'dun rnams kyis mthong na yang / /
gang du snying rje bar gsod do / /
nus med ldan yang dbang med rnams / /
bkres skom ngal bas gtser ba rnams / /
lcags kyis bsnun pa'i dbyig can rnams / /
rta dang ba lang gyur rnams 'khol / /
stobs can rnams kyang stobs chung gi /
glang por gyur pa rnams 'khol te / /
lcags kyus nyon mongs mgo bo rnams / /
rkang pa'i rting pa rnams kyis btags / /
phan tshun rnam par rtsod las dang / /
gzhan gyi dbang du gyur nyid kyis / /
sdug bsngal gzhan rnams la yod kyang / /
gang la sdug bsngal khyad par ldan / /
phan tshun du ni rab phrad nas / /
ma gnas skam gnas rnams kyis dang / /
chur gnas chur gnas rnams kyis dang / /
mkhar gnas mkhar gnas rnams kyis 'joms / /
ser snas non pa'i sems ldan rnams / /
yi dags 'jig rten snang med du / /
skyes pa 'di rnams de bzhin du / /
bkres pa 'bras bu la longs spyod / /
khab mig lta bu'i kha rnams dang / /
ri bo lta bu'i lto ba rnams / /
bkres skom gyis bskyed sdug bsngal gyis / /
sdug bsngal skal can rnams gtser to / /
ser sna'i 'bras bu 'di 'dra ba / /
skyes bu gal te shes na ni / /
lus kyi cha shas rnams kyang ni / /
zhi ba bzhin du kun nas gtong / /
rang gi las rnams kyis bzung zhing / /
sred pas shin tu non pa rnams / /
bor ba'i mi gtsang ba rnams kyang / /
longs spyod par ni 'dis mi rnyed / /
'di gzhan dmyal ba dang mtshungs pa'i / /
mngal phyin mi gtsang khu ba ru / /
nye bar skyes rnams mi rnams su / /
'gro ba rnams ni sdug bsngal 'thob / /
de sngon skye ba tsam na yang / /
lag pa rnon pos bzung ba rnams / /
ral gri rnams kyis gshegs pa ltar / /
gang du snying rje bar ni ngu / /
byams dang bsrung dang skyong rnams kyi / /
gnyen 'dun rnams kyis 'bad nas sos / /
sdug bsngal las slar sdug bsngal drag /
rang rang las kyis nyon mongs so / /
bya ba 'di dang bya ba 'di / /
zhes ni gang du lhag par la / /
sred dang yongs ldan byis rnams kyis / /
rgyun chad med par rjes su myong / /
'di gzhan bsod nams las rnams kyis / /
mtho ris su ni skyes pa rnams / /
'dod chags me yis drag tu ni / /
me ltar rab tu sreg par byed / /
yul rnams kyis ni ngoms med rnams / /
gang las 'di rnams gzi bcom ste / /
phreng ba yongs rnyings zhags pa rnams / /
gyen du mig phyogs rnams lhung ngo / /
gang du lha mo rnams kyis ni / /
sdug pa dbang med lhung ba la / /
snying la brtse ba ltos rnams kyis / /
lag pa rnams kyis gos rnams 'dzin / /
gang zhig sa la lhung ba bzhin / /
lus 'dud do shal g.yo rnams kyis / /
sdug rnams gzhal med khang rnams nas / /
snying rje dang bcas ltung ba lta / /
rnam pa sna tshogs rgyan phreng can / /
gzhan 'dis sdug bsngal lhung rnams la / /
gdung rnams brtse dang g.yo ba yi / /
lta byed rnams kyi rjes su 'gro / /
'dod pa can rnams lhung ba la / /
lag pa rnams kyis brang brdung zhing / /
'khrugs chen gyi ltar nyam thag pa / /
lha mo'i tshogs rnams kyis bstan to / /
kyi hud shing rta sna tshogs rdzing / /
kyi hud sdug pa gang na zhes / /
nyam thag pa rnams rnam zlos shing / /
lha la gnas rnams sa la lhung / /
las mang rnams kyis thob pa yis / /
mtho ris mi brtan g.yo ba la / /
'bral bas byas pa'i sdug bsngal ni / /
gang du 'di 'dra thob par 'gyur / /
kye ma ded las khyad par du / /
'jig rten mdzad pa'i chos nyid de / /
'dod chags bral ba thob nas kyang / /
gzhan rnams lha nas nges par lhung / /
'di ni rtag par gnas pa ste / /
zhes ni nges pa'i sems ldan rnams / /
'jig rten 'di yi rang bzhin ni / /
'di lta bur ni mthong ma yin / /
dmyal ba rnams su sdug bsngal drag /
dud 'gro rnams su phan tshun za / /
bkres skom sdug bsngal yi dags su / /
mi la tshol ba'i sdug bsngal lo / /
lha na sdug pa dang bral bas / /
skyed pa'i sdug bsngal phul byung ste / /
bskor ba gson pa'i 'jig rten gyis / /
gang na zhi ba nges par byed / /
'khor ba'i chu bo rten med du / /
'di ni 'chi bas bskor ba ste / /
tsam tsom du ni bskor ba yi / /
'gro bas gnas ni thob ma yin / /
de ltar des ni 'gro ba lnga / /
lha yi spyan gyis gzigs pa ste / /
chu shing gshags pa bzhin du ni / /
srid par snying po rnyed ma yin / /
de nas de yi mtshan mo'i thun / /
gsum pa nye bar gnas pa na / /
'jig rten 'di yi rang bzhin ni / /
bsam gtan rig pa mchog gis bsgoms / /
kye ma 'jig rten ngal thob gang / /
yang dang yang du skye ba dang / /
'khogs pa dang ni 'chi ba dang / /
'pho ba dang ni skye ba nyid / /
yang na sdug bsngal che 'di las / /
chags las long min gyis bsgribs pa / /
skyes long shin tu dog sa nas / /
phyi rol 'gro ba shes ma yin / /
de ltar bsams pa de yis ni / /
thugs kyis rnam dpyod gyur pa ste / /
gang du gyur na nges sam zhes / /
rga bas 'chi ba mngon par song / /
skye gnas nas de nyid bsgoms pa / /
de yis mngon par rtogs par gyur / /
rga dang 'chi ba dag gis ni / /
skye ba yod na rdzogs pa'o / /
mgo bo yod na mgo bo yi / /
nad 'di 'byung ba mthong ba ste / /
shing gi skye ba yod gyur na / /
'gyel ba 'byung bar 'gyur ba'o / /
de nas de yi slar gyur pa / /
skye ba 'di slar gang la zhes / /
de nas las srid las skye bar / /
skye ba yang dag mkhyen pa'o / /
des ni lha yi spyan gyis ni / /
las las 'jug par mkhyen pa ste / /
dbang phyug las min rang bzhin min / /
bdag las ma yin rgyu med min / /
ji ltar rig pa las gling bu / /
dang po'i tshigs ni bcad pa na / /
cho ga bzhin du kun myur 'gro / /
de ltar ye shes go rims so / /
de nas srid pa'i skye ba ni / /
mkhyen phyir thub pas blo gros mdzad / /
de nas srid pa'i skye ba des / /
nye bar len las byung bar mkhyen / /
tshul khrims brtul zhugs mchog 'dzin dang / /
'dod blo bdag tu lta rnams kyis / /
bud shing rnams kyis me bzhin du / /
'di yis las ni nye bar len / /
gang gi rgyu las len pa zhes / /
de nas de yi gyur pa ste / /
de nas nye bar len pa'i rkyen / /
sred par des ni mkhyen pa'o / /
chung ngu'i me yis nags kyi me / /
rlung gis bud de bskyed pa bzhin / /
'dod sogs nyon mongs rgya chen rnams / /
sred pa yis ni skyed par byed / /
de nas de yis bsams pa ni / /
sred pa gang las byung zhes so / /
tshor ba'i rkyen gyis sred pa zhes / /
de nas rnam par nges pa mdzad / /
tshor bas mngon bcom skye dgu rnams / /
gnyen por byed la sred pa ste / /
skom pa med na chu la ni / /
kha cig mngon par dga' ba yin / /
de nas slar yang tshor ba yi / /
skye ba'i gnas ni gang zhes bsams / /
tshor ba tshor ba mthar byed kyis / /
reg pa'i rgyu can nyid du mkhyen / /
yul dang dbang po blo rnams kyis / /
'dus pa reg par brjod bya ste / /
gtsub shing las ni me bzhin du / /
gang las tshor ba skye ba'o / /
de nas reg pa rgyu yin zhes / /
de yis bsams par gyur pa'o / /
de nas skye mched drug gi ni / /
rgyu can nyid du des mkhyen to / /
long bas gzugs ni mi rig cing / /
mig ni blo yis mi sbyor phyir / /
mig yod gyur na des sbyor te / /
de phyir dbang po yod na reg /
de nas skye mched drug gis ni / /
skye ba mkhyen phyir blo gros mdzad / /
de nas de'i rgyu mid dang gzugs / /
rgyu la mkhas pas mkhyen pa'o / /
ji ltar myu gu yod pa las / /
lo ma sdong bu 'byung bar dran / /
de ltar ming dang gzugs yod na / /
skye mched drug ni 'byung ba'o / /
ming dang gzugs ni rgyu gang zhes / /
de yi de nas gyur de nas / /
de yi skye ba rnam shes su / /
ye shes pha rol son pas mkhyen / /
rnam par shes pa 'das pa na / /
ming dang gzugs ni rab gnas te / /
sa bon bskrun pa rdzogs pa na / /
myu gu rnam par 'dzin pa'o / /
de nas rnam par shes pa ni / /
gang las yin zhes bsams par gyur / /
ming dang gzugs la brten nas de / /
de nas de yi skye ba mkhyen / /
de nas rgyu yi go rims ni / /
mkhyen nas de yi blor gyur te / /
sems ni lugs 'byung bskor ba ste / /
gzhan du lugs las zlog par min / /
rnam par shes pa'i rkyen las ni / /
ming dang gzugs la brten nas ni / /
slar yang rnam par shes pa skye / /
ji ltar gru yis mi 'dren zhing / /
de bzhin rnam par shes pa dang / /
ming gzugs phan tshun gyi rgyu'o / /
ji ltar lcags ni 'bar ba yis / /
rtswa rnams 'bar bar byed na yang / /
'bar ba de yis de gdung ste / /
de bzhin phan tshun rgyu nyid do / /
de ltar rnam par shes pa las / /
ming gzugs 'byung ba mkhyen gyur pa / /
de nas dbang po 'byung 'gyur zhing / /
dbang po las byung reg pa'o / /
reg pa las skyes tshor ba mkhyen / /
tshor ba las skyes sred pa'o / /
sred pa las skyes len pa'o / /
len pa las ni de bzhin srid / /
srid pa las ni skye ba dag /
skye bas rga shi 'byung bar mkhyen / /
'gro ba dag ni rkyen rnams las / /
skyes zhes yang dag mkhyen pa'o / /
de nas 'di yi blo gros nges par song ba ni / /
skye ba zad las 'chi dang rga ba 'gags pa ste / /
srid pa nyams pa las kyang skye ba nyams pa nyid / /
len pa 'gags pa las ni srid pa rnam ldog cing / /
de nas srid 'gags pa las de ni 'gag pa ste / /
tshor ba yod pa min na sred pa yod ma yin / /
reg las chud zos gyur na tshor ba yod min zhing / /
skye mched 'jug pa med las reg pa zad pa'o / /
de bzhin ming dang gzugs ni yang dag 'gags pa las / /
skye mched drug po thams cad rnam par nyams par byed / /
rnam par shes pa 'gags las de dag 'gags pa ste / /
'du byed 'gags pa las kyang de ni 'gag pa'o / /
ma rig pa ni mtha' dag med las de bzhin du / /
'du byed 'gag par drang srong chen pos mkhyen pa ste / /
'di las mkhyen bya 'di ni yang dag mkhyen mdzad nas / /
sangs rgyas zhes ni 'jig rten na rab gnas par gyur / /
yan lag brgyad dang ldan pa rab tu shar ba yi / /
rtse mor myur 'gro dam pa'i lta ba'i lam gyis ni / /
srid rtse'i bar las mchog gyur bdag med rnam gzigs nas / /
bud shing tshig pa'i me bzhin zhi bar gshegs par gyur / /
de nas bdag nyid mdzad pa de yi gyur pa ni / /
mchog gi drang srong mchog dang mchog min mkhyen pa'i tshogs / /
gna' ma rnams kyis don dam rgyu las gshegs pa yi / /
snying po'i lam 'di bdag gis lhag par thob par gyur / /
thun ni bzhi pa'i skya rengs shar ba'i yud tsam na / /
rgyu dang mi rgyu'i 'byung po rnams ni zhi ba na / /
drang srong mchog gis 'gyur ba med pa'i go 'phang dang / /
kun gyi mgon gyis thams cad mkhyen pa nyid brnyes so / /
de nyid 'di ni sangs rgyas nyid kyis mkhyen pa na / /
bud med chang gis myos bzhin sa ni g.yos gyur la / /
grub pa rnams kyis mngon gang phyogs ni rab snang ste / /
mkha' la rnga bo che rnams rab tu grag par gyur / /
dge ba'i rlung rnams rab tu zhi bar g.yos gyur zhing / /
sprin med 'o ma rnams ni lha yis char phab ste / /
ljon shing rnams la dus min me tog 'bras bu rnams / /
mchod pa rab tu sbyor ba'i ched bzhin brul bar gyur / /
man dA ra ba'i me tog rnams dang pad+ma dang / /
gser dang bai DUr+ya yi rang bzhin pad+ma ni / /
mkha' las bab pa rnams kyis shAkya thub pa'i sa / /
de tshe mtho ris bzhin du kun nas bkram par gyur / /
yud tsam de ni kha cig khro ba med gyur la / /
nad med gyur zhing mi dga' bar yang ma song ste / /
sdig pa bsnyen pa ma yin rgyags par ma byas shing / /
grub pa brnyes pa bzhin du 'jig rten zhi bar gyur / /
thar pa 'dod pa'i lha yi tshogs rnams dga' ba ste / /
sems can 'og tu song ba rnams kyang dga' bar gyur / /
yon tan phyogs kyis 'phel bas chos ni rgyas pa ste / /
rdul dang mun pa dag las 'gro ba gyen du byung / /
de yi las kyis ya mtshan dga' bas gang ba yi / /
bu ram shing pa'i rigs kyi mi skyong drang srong rnams / /
rgyal po'i drang srong rnams dang drang srong che rnams kyis / /
yang dag mchod rnams mkha' la gzhal med rnams su gnas / /
mthong min 'byung po'i tshogs kyis drang srong chen po yi / /
ston pa rnams ni mthon por 'thon zhing sgrogs pa ste / /
gson pa'i 'jig rten 'phel ba bzhin du dga' gyur zhing / /
ltung ba mchog la bzhin du bdud ni yi mug cing / /
de nas nad mi mnga' ba zhag bdun bdag nyid kyis / /
sems la gzigs shing spyan mi 'dzums par bzhugs pa ste / /
kho bos 'dir ni rnam par thar pa brnyes so zhes / /
thub pas yid la re ba yongs su rdzogs par gyur / /
de nas rkyen nyid thob pa 'di ni thub pa nyid / /
bdag med cho gar rnam par gzhag pas gsan nas ni / /
zhi phyir 'jig rten dag la mchog tu brtse bas so / /
sangs rgyas spyan gyis rnam par gzigs par gyur pa'o / /
lta ba ngan pas chud zos 'bad la 'khrugs pa yi / /
'gro ba rdul ni rgya chen dang ldan gzigs nas dang / /
rnam thar chos ni mchog tu phra pa nyid gzigs nas / /
g.yo ba med pa nyid phyir thugs ni mdzad par gyur / /
de nas sngon gyi dam bca' yang dag mkhyen gyur nas / /
zhi ba'i gdams pa la ni so sor nges par gshegs / /
de nas chen po'i rdul dang chung ngu'i rdul nyid dang / /
ldan pa'i skye bor yid ni rnam par dpyad pa'o / /
de nas zhi ba'i don du gdams pa'i ched du nges par ni / /
gzung ba'i bde bar gshegs pa'i thugs ni shes gyur nas / /
mngon par snang zhing 'gro la phan par 'dod pa can / /
mtho ris gnas pa'i gtso bo nyid ni nye bar 'ongs / /
sdig pa spangs shing don mdzad gdan la bzhugs pa po / /
mchog gi chos ni gzigs pa de la mchog gnyis so / /
mchog tu zhi bas rab tu bstod nas de gnyis kyis / /
'jig rten phan pa'i don du tshig 'di gsol ba'o / /
e ma 'gro ba 'di gang nor 'os 'di lta bu / /
skye dgu rnams la rjes su brtse mdzad khyed kyi thugs / /
'jig rten na yod skye bo rnam par bsre ma'i rgyu / /
chen po'i rdul dang nyung ngu'i rdul nyid ldan pa'o / /
thub pa srid pa'i mtsho las rang nyid rab rgal nas / /
'gro ba sdug bsngal bying ba rab tu drongs mdzod cig /
legs pa'i dbang phyug gis ni phun sum tshogs pa thob nas bzhin / /
gzhan rnams la yang rang gi yon tan gyis sbyor mdzod / /
don mkhyen 'di na'i don dang pha rol du 'am gang / /
skye bo kha cig 'di na bdag gi phan pa byed / /
gang zhig 'jig rten dge ba'i ched du rab zhugs de / /
mi yi 'jig rten dang ni mtho ris su rnyed dka' / /
de ltar drang srong che la tshig 'di gsol nas ni / /
lha na gnas pa de gnyis ji ltar 'ongs par gshegs / /
thub pa yis kyang de yi tshig de rab mnod nas / /
'gro ba rnam par thar phyir nges par rgyas par mdzad / /
de nas bsod snyoms dus su phyogs bzhir drang srong la / /
lha na gnas pas lhung bzed rnams ni phul ba ste / /
gau ta mas bzhi po de rnams rab bzhes nas / /
de yi chos kyi ched du gcig nyid mdzad pa'o / /
de nas de tshe don bcas rab song tshong dpon gnyis / /
mdza' bshes nyid kyis lha yis rab tu bskul ba dag /
rgya chen thugs mnga' drang srong che la thog ma ru / /
dga' ba dang ldan phyag byas nas ni bsod snyoms phul / /
rtsibs 'phur dang ni rangs byed bu ste de gnyis ni / /
chos 'dzin nus pa'i blo gros thub pas gzigs pa ste / /
de gnyis lha na gshegs par thugs kyis mngon gzigs nas / /
dge slong lnga po rnams la thugs kyis gshegs pa'o / /
de nas zhi ba'i gdams pa las ni gau ta mas / /
nyi ma shar bas mun bzhin mun pa rnam 'joms phyir / /
bA rA Na sIs brgyan pa'i sna tshogs nags tshal can / /
'jigs byed shing rtas bsnyen pa'i grong khyer dge bar gshegs / /
de nas khyu mchog 'dra ba'i spyan mnga' glang chen myos pa'i 'gros ldan pa / /
'gro ba mngon par rnam par 'dus phyir kA shi sa la gshegs bzhed pa / /
glang chen bzhin du rang gi sku lus ma lus phyir la rab log nas / /
thub pas spyan mig mi 'dzums par ni byang chub shing gi rtsa bar gzigs / /
sangs rgyas kyi spyod pa zhes bya ba'i snyan dngags chen po las /
mngon par rdzogs par byang chub pa'i le'u ste bcu bzhi pa'o // //
zhi zhing mdangs ldan mdzad pa kun nas brnyes pa de / /
gcig pur rab gshegs mang po dang ni thabs cig bzhin / /
lam na dge slong chos ldan kha cig gis mthong nas / /
ya mtshan dang bcas thal mor bcas pas 'di skad gsol / /
dbang po'i rta ni g.yo bar dbang po'i rta thul zhing / /
sems can chags rnams ji ltar chags ma gyur / /
shin tu ro ldan gsar pa'i shes rab ro yis ni / /
ri bong gis mtshon dang mtshungs tshim par gyur pa rnams / /
brtan pa khyod kyi zhal ni ji ltar rab rgyas shing / /
'dir ni dbang po rnams kyi dbang phyug mdzad pa ste / /
khyu mchog chen po'i spyan mnga' nges par don mdzad cing / /
khyod kyi bla ma su lags gang las grub pa gsungs / /
de rnams la des smras pa bdag la ston pa med / /
bdag la mchod bya med cing smad bya su yang med / /
mya ngan 'das pa thob cing gzhan rnams dang mi mnyam / /
bdag ni chos la rang byung du ni shes par mdzod / /
gang phyir gzhan rnams kyis ma rtogs pa'i rtogs bya ni / /
bdag gis mtha' dag rtogs pa de phyir sangs rgyas te / /
gang phyir bdag gi nyon mongs rnams ni dgra bzhin 'pham / /
de phyir zhi ba dag ni kun nas shes bar mdzod / /
sdug bsngal rnams kyis nyam thag grogs la phan don du / /
zhi ba kho bo 'di yang bA rA Na sIr 'gro / /
der ni 'chi med chos kyi rnga dag rdung ba ste / /
snyan grags bde ba'i phyir min nga rgyal phyir ma yin / /
rgal bas 'gro ba rnams ni rgal bar 'gyur bgyi zhing / /
grol bas sems can rnams ni yongs su thar bar bgyi / /
de ltar gson pa'i 'jig rten nyam thag par mthong nas / /
sngon du bdag gi dam bca' 'di ni gyur pa'o / /
'di na kha cig nor ni thob nas bdag nyid ni / /
gcig tu nyid kyang 'dzin par byed pa ngo mtshar cing / /
skye bo chen po ma btsums mig la gang gis kyang / /
khyad 'phags thob nas rnam par 'dzin pa de don yin / /
gang zhig skam la gnas pas mi ni chus khyer ba / /
'dren par 'dod min de ni legs pa'i gzugs ma yin / /
gang zhig gter ni thob nas skye bo dbul po la / /
nor gyi sbyor ba med pa de ni spyang po min / /
rang bzhin gnas pas nad kyis mngon par bcom pa la / /
lag tu song ba'i sman gyis gso bar rigs pa ste / /
de ltar lam ngan song ba'i ched du lam dag ni / /
nges par byad ba'i lam gyis bshad par 'thad pa yin / /
ji ltar sgron ma rab tu gsal bar byed pa ste / /
de yi rgyu can dmar por 'gro ba ma yin nyid / /
de bzhin sangs rgyas nyid kyis ye shes rab gsal bar / /
mdzad de de phyir chags par 'gro ba ma yin no / /
ji ltar shing rnams la ni me dag nges pa dang / /
mkha' la rlung dang sa la chu ni nges pa ste / /
de bzhin gang yang rnams su thub pa rnams kyis ni / /
byang chub nges shing kA shi rnams dang chos smra des / /
de nas nye bar 'ongs nas a la la zhes pa / /
rnam par brjod nas ji ltar 'dod bzhin rab spangs nas / /
yang dang yang du ya mtshan mig ni g.yo ba yis / /
re 'dod skyes shing sangs rgyas la ni lta bzhin song / /
de nas thub pas rim gyis kA si'i grong khyer ni / /
nor gnas snying po dang ni rab mtshungs gzigs pa ste / /
grogs mo bzhin du 'khyud nas yang dag 'dus pa ni / /
skal ldan shing rta dang ni bA rA Na sI nyid / /
mthu dang gzi brjid dag gis mngon par mdzes pa des / /
khu byug rnams kyis sgra sgrogs shing gi tshogs ldan zhing / /
drang srong chen pos bsnyen pa'i ri dgas nags nyid du / /
rnam par mdzes pas nyi ma bzhin du rab 'thob po / /
kauN+Di n+ya'i rigs dang de nas ming chen dang / /
rlangs pa dang ni rta thul de bzhin bzang rgyal te / /
dge slong lnga yis de ni rgyang ring nas gzigs nas / /
phan tshun du ni tshig 'di smras par gyur pa'o / /
bde ba'i bdag nyid dge slong gau ta ma 'di / /
dka' thub de las phyir log mngon par 'ongs pa ste / /
mngon du 'gro bya ma yin nges par phyag 'os min / /
dam bca' bcom pa mchod par 'os pa ma yin no / /
de ni brgya la gal te sdod par 'dod gyur na / /
de nyid la ni gtam 'di rab tu gsol mdzod dang / /
'gron po nye bar 'ongs pa gang dang su la ni / /
'phags pa rnams kyis mi byed par ni 'os ma yin / /
de ltar bya ba byas nas dge slong de rnams ni / /
nye bar gnas pa'i nye bar sangs rgyas gshegs pa ste / /
ji lta ji ltar de rnams la ni nye bar gshegs / /
de lta de ltar de rnams dam bca' nyams par gyur / /
de nas kha cig 'di yi na bza' blangs pa ste / /
de bzhin gzhan ni phyag 'tshal nas ni lhung bzed bzung / /
kha cig 'di la 'os pa'i gdan ni phul ba ste / /
de bzhin gzhan gnyis zhabs bsil nye bar phul bu'o / /
de ltar rab byed mchod pa mang po ldan pa rnams / /
'di la thams cad kyis ni bla mar spyod pa byas / /
rigs su mngon brjod de rnams kyis kyang ma spangs shing / /
de rnams la rjes brtse bcas bcom ldan gyis smras pa / /
mchod 'os dgra bcom la ni gus pa ma yin pas / /
sngar gyi spyod pas dge slong rnams kye ma smra shig /
bstod dang smad pa nges par bdag gis mnyam pa ste / /
khyed rnams bsod nams min las rnam par bzlog par bgyi / /
sangs rgyas 'jig rten phan pa'i ched du sangs rgyas shing / /
'byung po kun la phan pas rab tu zhugs pa la / /
bla ma nye bar 'joms las ming gis gang smras de / /
ma rungs pa yi pha ma bzhin du chos 'chad do / /
de ltar drang srong chen po'i thugs rje'i bdag nyid can / /
smra ba rnams kyi mchog gis de skad gsungs pa ste / /
rmongs las snying po med pas chud zos de rnams kyis / /
gdong ni cung zad bzhad pa dang ldan rgol ba smras pa'o / /
gau ta ma re zhig dka' thub mchog dang ni / /
dam pa de yis de nyid rtogs pa ma yin te / /
don ni dga' bas bsgrub bya bde bas gnas pa'o / /
khyed kyis mthong zhes bya ba 'dir ni gtan tshigs gang / /
gang tshe de ltar de bzhin gshegs pa'i de nyid la / /
de nas dge slong de rnams dad par gyur min te / /
byang chub pa yi lam ni de las gzhan du shes / /
de nas lam mkhyen pa yis lam ni bka' stsal pa / /
byis pa'i skye bo bdag nyid ngal bar ldan pa dang / /
dbang po'i spyod yul rnams la de bzhin chags pa ste / /
'chi ba med pa'i lung gis lam ma yin pa'i phyogs / /
skyon dang ldan pa gnyis po de la ltos mdzod cig /
gdung bar mngon par brjod pa'i lus kyi ngal rnams kyis / /
yongs su 'khrugs shing rnam par gnod pa'i sems la ni / /
'jig rten tha snyad kyang ni brgya la shes min na / /
dbang po las 'das de nyid lam ni kye ma ci / /
ji ltar sgron mas mtshan mo'i mun pa nyams pa ru / /
'dir ni mngon par nyer 'gro chu rnams gtor bas min / /
de bzhin ye shes mi yis mi shes mun pa ni / /
nyams par sngon 'gro lus kyi ngal ba rnams kyis min / /
ji ltar me ni 'dod pas shing la 'bigs pa dang / /
rnam par 'gems pas me ni thob pa ma yin la / /
de nyid mngon pa'i thabs las bsrubs pas thob pa ste / /
de bzhin sbyor las 'chi ba med thob ngal bas min / /
de ltar don med 'dod pa rnams la chags pa ni / /
rdul dang mun pa dag gis zil non sems ldan rnams / /
bstan bcos don la nus kyang grub pa thob min na / /
chags bral 'gog pa'i cho ga la ni sngon nyid do / /
ji ltar nad kyis mngon par bcom pa'i srog chags kyis / /
mi phan bza' ba za ba'i gso ba 'dir yod min / /
de bzhin mi shes nad kyis mngon par bcom pa yi / /
'dod pa rnams la chags pa'i zhi ba gang las so / /
ji ltar skam pa'i rten la gnas pa'i rlung gis ni / /
bus pa'i me yi zhi ba yod pa ma yin no / /
de bzhin 'dod pa'i rten la gnas pa'i chags pa yis / /
rjes su song ba'i sems kyi zhi ba yod ma yin / /
mtha' 'di gnyis po dag kyang rnam par dor byas nas / /
bdag gis lam gzhan dbu mas lhag par rtogs pa ste / /
shin tu sdug bsngal nye bar zhi ba'i 'dren pa po / /
bde ba dang ni dge ba nyid dang bral ba'o / /
yang dag lta ba'i nyi mas rab tu gsal byas shing / /
rnam dag yang dag rtogs pa'i shing rtas drangs pa ste / /
yang dag brjod pa'i yang dag dag ni gtsug lag khang / /
dge ba'i bya ba'i skyed tshal brgya phrag mngon par dga' / /
smad pa med pa'i 'tsho ba lo legs chen po ste / /
yang dag rtsol bas stobs rab rjes su 'gro ba can / /
kun du yang dag dran pa'i sbas pas sbas pa ste / /
ting 'dzin gzims mal dang ni gdan dang khyab pa yis / /
de ltar mchog gi yan lag brgyad 'dir 'di lam ste / /
'chi dang rga dang na ba rnams las 'dren pa po / /
gang la drangs nas bya ba thams cad byas pa ste / /
'di dang che ge mor ni slan chad 'gro ba med / /
'di ni sdug bsngal mtha' dag 'di ni mtshan ma ste / /
'di ni 'gog pa 'di yi lam ni 'di yin te / /
de ltar ma thos chos kyi cho ga sngar med pa'i / /
rnam par mthar phyin bdag gi spyan mig skye ba'o / /
skye dang rga dang na dang de nas rgud pa dang / /
sdug pa dang bral mi sdug pa la sbyor ba dang / /
'dod pa'i don ni rab tu 'thob pa med pa ste / /
rnam pa sna tshogs sdug bsngal 'di ni yongs su 'thob / /
'dod pa'i bdag can gyi 'am bdag rgyal can gyi 'am / /
lus can gyi 'am yang na lus can ma yin pa'i / /
gang zhig yon tan med pa gang la rab zhugs kyang / /
mdor bsdus nas de sdug bsngal du ni shes par mdzod / /
de ltar 'bar ba zhi ba'i me ni chung na yang / /
lhan cig skyes pa dro ba'i ngo bo spong min nyid / /
de bzhin bdag tu 'du shes zhi sogs kyis phra yang / /
sdug bsngal bdag nyid can zhes bdag gi shin tu nges / /
ji ltar sa chu sa bon dus rnams myu gu'i bzhin / /
'dod chags la sogs rnam pa sna tshogs skyon rnams dang / /
skyon las rab tu skyes pa'i las rnams nyid dag ni / /
sdug bsngal dag gi rgyur ni nges par shes par mdzod / /
mtho ris su 'am 'og tu srid pa'i rgyun las ni / /
'dod chags la sogs skyon gyi tshogs rnams rgyu yin zhing / /
dman dang 'bring dang mchog ste sna tshogs nyid kyi ni / /
de dang der ni las rnams dag ni rtsa ba'o / /
nyes pa zad las 'khor ba'i rgyun ni yod min te / /
las zad pa las sdug bsngal de ni yod ma yin / /
gang phyir don gang yong pa las ni kun 'byung ste / /
de phyir med pa las te slar yang 'byung ba med / /
gang du skye ba med cing rga med 'chi ba med / /
me med sa med chu med mkha' med rlung med la / /
thog ma bar dang mtha' med 'phags pa dbrog bya min / /
dge zhing 'gyur med 'gog pa de ni shes par mdzod / /
yan lag brgyad ldan gang zhig mngon brjod de lam ste / /
lhag par rtogs phyir 'di yi thabs de'i gzhan ma yin / /
lam 'di yin na ma mthong ba las 'jig rten rnams / /
de nyid dang ni nye du rnams ni yongs su 'khor / /
sdug bsngal yongs su shes par bya zhing rgyu 'di ni / /
spang bya 'gog pa yang ni dbang du bya ba'o / /
de bzhin lam 'di yang ni bsgom par bya ba ste / /
de ltar 'di ni bdag gi blo gros rab zhugs so / /
sdug bsngal 'di ni yongs shes rgyu ni spangs pa ste / /
de bzhin du ni 'gog pa mngon du byas pa'o / /
de bzhin du ni 'di yi lam 'di bsgoms pa ste / /
de ltar 'dir ni bdag gi spyan mig rab zhugs so / /
ji srid du ni yang dag 'phags pa'i bden pa ni / /
bzhi ba'i rkang pa 'di rnams mthong ba ma yin pa / /
de srid bdag 'dir grol ba med pa zhes brjod cing / /
bdag nyid la ni don byas nyid du yang ma mthong / /
gang tshe 'phags pa'i bden pa rnams ni rtogs pa ste / /
rtogs byas kyang ni dor byar 'os pa byas pa'o / /
de tshe bdag 'dir rnam par grol zhes brjod pa ste / /
bdag nyid la ni don byas nyid du yang mthong ngo / /
de ltar drang srong chen po thugs rje mnga' ba yis / /
'dir ni chos dag de skad mngon par gsungs pa na / /
kauN+Di n+ya'i rigs dang lha ni brgya phrag rnams / /
gtsang zhing rdul dang bral ba'i mig ni thob par gyur / /
bya ba thams cad nges par byas shing zhi ba de la ni / /
thams cad mkhyen pas khyu mchog bzhin du mthon po'i dbyangs kyis gsungs / /
khyod kyis shes shes bdag nyid chen po des ni tshig gsol pa / /
legs so khyod kyi blo gros mchog ni bdag gis shes pa'o / /
legs so bdag gis shes shes de nas des ni 'jig rten ni / /
kauN+Di n+yas de yi go 'phang rigs ni bzung ba ste / /
bla ma dam pa de bzhin gshegs pa'i slob ma rnams kyis ni / /
gtso bo nyid du chos la yang dag lhag par gshegs pa'o / /
sgra de sa la rgyu ba'i gnod sbyin rnams kyis thos nas ni / /
rnam par rgyas pa'i dbyangs 'di rab tu gsol bar gyur pa ste / /
'byung po rnams kyi 'chi med zhi ba'i ched du nges par ni / /
dam pa gzigs pas chos kyi 'khor lo bskor ba de legs so / /
tshul khrims rtsibs dang zhi dang dul ba'i mu khyud blo rnams yangs / /
dran pas blo gros brtan pa brtson 'grus lta ba ngo tsha'i gzer / /
zab pa'i phyir dang brdzun med phyir dang legs par bstan nyid phyir / /
'jig rten gsum na brtan zhing bstan bcos gzhan rnams kyis mi ldog /
sa 'dzin gnod sbyin rnams las sgra ni nye bar thob byas nas / /
mkha' la lha yi tshogs rnams kyis ni dbyangs byas shing / /
de ltar thos nas mtho ris rim dang rim rnams kyis mthon por / /
tshangs pa'i 'jig rten bar du sgra yis nye bar 'dzegs pa'o / /
mtho ris dag na gnas pa'i bdag nyid ldan pa kha cig gis / /
drang srong che las 'jig rten gsum ni g.yo zhes thos nas ni / /
sna tshogs yul rnams la ni chags par gshegs pa ma yin zhing / /
yang dag skyo las srid pa gsum na zhi ba nyid du gshegs / /
de ltar 'jig rten rnams kyi mchog tu zhi ba'i ched du ni / /
mtho ris dang ni sa na chos kyi 'khor lo bskor tsam na / /
sprin bral mkha' las me tog dang bcas chu yi char bab cing / /
srid gsum gnas pa rnams kyis rnga bo che rnams mngon par brdungs / /
sangs rgyas kyi spyod pa zhes bya ba'i snyan dngags chen po las /
chos kyi 'khor lo bskor ba'i le'u ste bco lnga pa'o // //
de nas thams cad mkhyen pa yis / /
rta thul la sogs dge slong rnams / /
rab snyoms sems ldan de rnams kun / /
thar pa'i chos la bkod pa'o / /
nyi ma dang ldan skar ma lngas / /
nam mkhar zla ba ldan pa bzhin / /
lnga sde pham pa'i lnga sde yis / /
kun nas bskor ba de mdzes so / /
de nas de tshe kha cig ni / /
mo rnams glos phab nyal mthong nas / /
grags pa zhes bya chen po'i bu / /
yang dag skyo bar nye bar song / /
'di kun nye bar mdzes pa ste / /
zhes ni tshig dang brjod bzhin du / /
dpal ldan mchog gi rgyan ldan pa / /
sangs rgyas ga la ba der song / /
sems dang nyon mongs mkhyen pas de / /
gzigs nas de bzhin gshegs pas gsungs / /
mya ngan 'das la nyer 'tshe med / /
tshur shog dge ba thob par gyis / /
de ltar rnam rgyas grags pa'i gsung / /
'di ni thos nas tsha ba yis / /
nyam thag chu la 'dzul nas dang / /
mchog tu tshim pa nye bar 'ong / /
sngon gyi rgyu yi stobs brten nas / /
de nas lus de nyid bzung ste / /
lus kyis dang ni sems kyis ni / /
dgra bcom nyid ni nye bar thob / /
ston ka'i chu yis bkrus pa yi / /
gos la tshon ni bkod pa bzhin / /
dkar po'i blo yis dam pa'i chos / /
thos nas rab tu rtogs pa nyid / /
cha lugs de yis ngo tsha bzhin / /
gnas pa de ni gzigs gyur na / /
don mdzad dam pa'i don mkhyen pa / /
smra ba rnams kyi mchog gis smras / /
rtags ni chos kyi rgyu min zhing / /
'byung po rnams la snyoms pa ste / /
zhi zhing dul la dbang po dul / /
brgyan pa yin yang chos la spyod / /
gang zhig lus ni 'thon pa ste / /
sems kyis 'thon pa ma yin pa / /
nags na gnas kyang chags pa can / /
khyim na gnas shes de shes bya / /
gang zhig sems ni 'thon pa ste / /
lus kyis 'thon pa ma yin pa / /
khyim na gnas kyang nga med pa / /
nags na gnas shes de shes bya / /
khyim na gnas par gyur pa'i lam / /
rab tu byung bar gyur pa'i yang / /
gang gis bsgrub pa yod na ni / /
de yi thar pa mngon par brjod / /
ji ltar rgyal 'dod dgra sde la / /
rgyal phyir go cha 'dzin pa ste / /
de bzhin nyon mongs dgra de la / /
rgyal phyir rtags ni 'dren pa'o / /
de nas dge slong tshur shog ces / /
de bzhin gshegs pas de la gsungs / /
des ni dge slong rtags bzung ste / /
skad cig de nyid kyis grol to / /
de nas de yi rjes chags pas / /
de yi 'khor ni lnga bcu dang / /
gsum rnams nyid dang gcig nyid dang / /
chos de rab tu thob par gyur / /
'dag chal gyis bsgos gos rnams ni / /
chu yis yang dag reg pa bzhin / /
sngon tshe bsgoms pa'i las can rnams / /
de rnams myur du dag par gyur / /
de nas de tshe dgra bcom slob ma yi / /
dang po don byas drug cu thams cad la / /
dgra bcom rnams kyis mngon mchod dgra bcom pas / /
ji ltar 'os par yang dag bka' stsal to / /
dge slong rnams kyis sdug bsngal rgal / /
rang gi bya ba legs chen byas / /
pha rol sdug bsngal rnams la yang / /
rjes su 'dzin par byed pa'i rigs / /
de phyir re re thams cad kyis / /
sa 'dir yongs su gshegs mdzod la / /
nyam thag 'jig rten ched du chos / /
rjes su brtse bas bstan par bya / /
grub phyir rdzu 'phrul ldan pa'i sbun / /
'od srungs drang srong rnams 'dul phyir / /
rgyal po'i drang srong gis bsnyen pa'i / /
ga yar kho bo 'di yang 'gro / /
de nas de nyid mthong de rnams / /
de yi bka' las phyogs su song / /
rtsod bral bde bar gshegs pa ni / /
drang srong che yang ga yar gshegs / /
de nas dus su der gshegs nas / /
chos kyi dgon par nye bar gshegs / /
dka' thub dngos su gnas pa bzhin / /
der ni 'od srungs gzigs pa'o / /
ri rnams dang ni nags rnams su / /
gnas rnams yod pa na yang de / /
rnam par 'dul bzhed stobs bcu bas / /
rab tu brten nas bslangs pa'o / /
de nas grub pa nyams tshad phyir / /
me khang lto 'phye ches bsnyen par / /
ma rungs gnas des 'di la byin / /
der gzims mtshan mor rang gnas shing / /
ltos bral thub ba chen po la / /
mthong ba'i dug can khros pa yi / /
sprul des mthong nas dbugs phyung ngo / /
de yi khro bas 'bar ba yi / /
me yi khang par gyur pa des / /
drang srong chen po'i sku lus la / /
'jigs pa bzhin du mes ma reg /
dus mtha'i me nyer zhi ba na / /
tshangs pa bzhugs pa mdzes pa ltar / /
me yi khang par bsregs na yang / /
gau ta ma rnam 'gyur med / /
gang tshe sangs rgyas der bzhugs tshe / /
gnod med g.yo ba med pa ste / /
de tshe klu de ya mtshan zhing / /
drang srong mchog la phyag 'tshal lo / /
ri dgas nags der skye bo yis / /
thub pa der bzhugs shes gyur nas / /
srugs pa 'o brgyal 'di 'dra ba'i / /
dge slong tshig ces rjes su brtse / /
de nas mtshan mo 'das pa na / /
rnam par 'dren pas 'od srungs la / /
sbrul ni zhi bas lhung bzed kyis / /
blangs nas de la bstan pa'o / /
de nas sangs rgyas che bdag nyid / /
thos nas de ni ya mtshan gyur / /
de lta na yang bdag nyid kyis / /
che zhing gong na med pa snyam / /
de nas dus su rab sbyar ba'i / /
sna tshogs rdzu 'phrul gzugs rnams kyis / /
de yi sems de mkhyen nyid las / /
zhi ldan thub pas thugs dgongs mdzad / /
ji ltar bdag las rdzu 'phrul gyis / /
sangs rgyas khyad par 'phags pa snyam / /
de yi chos ni rab sgrub phyir / /
de tshe nges ni nges par byas / /
kun nas slar log gnas pa yis / /
lteng rgyas 'od srungs mthong nas ni / /
slob ma rnams kyi tshogs rnams kyang / /
lnga brgyas de yi chos la bsnyen / /
der ni spun zla slob mar bcas / /
mthar phyin shun lpags spangs pa na / /
ga ya chu klung zhes byas kyang / /
der song lam la bsnyen pa'o / /
de nas thub pas slob mar bcas / /
'od srungs gsum po de rnams la / /
sa 'dzin ga ya'i rtse mor ni / /
nges par mthar phyin gtam mdzad do / /
rnam par rtog pa'i skye gnas dang / /
gti mug rnam bkram du ba can / /
chags sdang me yis 'gro ba ni / /
thams cad dbang med par bsreg go / /
de ltar nyon mongs mes tshig cing / /
rab tu ma zhi mgon med can / /
rga na 'chi ba'i me rnams kyis / /
slar yang rgyun mi chad par sreg /
rnam pa sna tshogs mes tshig pa'i / /
'gro ba skyabs med 'di mthong nas / /
yid bcas dbang po dang bcas pa'i / /
gzugs la blo ldan skyo ba ste / /
skyo ba las ni chags bral ro / /
chags bral las ni rnam grol zhing / /
rnam grol de nas thams cad na / /
rnam par grol zhes shes pa'o / /
skye ba'i rgyun ni yongs 'dzad cing / /
tshangs pa'i spyod pa 'dir gnas la / /
byed pa thams cad byas pa ste / /
sred pa gzhan ni yod ma yin / /
bcom ldan gyi gsung 'di thos nas / /
dge slong stong phrag dag gi sems / /
len pa med nas zag pa las / /
de ma thag tu rnam par grol / /
sbyin pa tshul khrims dul rnams kyis / /
chos ni yongs su yongs bskor bzhin / /
de nas shes rab rgya che ba'i / /
'od srungs gsum gyis sangs rgyas mdzes / /
chos don 'dod pa dang bral ba'i / /
sems can ngan pa'i srog bzhin du / /
bgres mchog de rnams kyis bor ba'i / /
dka' thub nags de mdzes ma gyur / /
de nas de rnams kyis yongs bskor / /
thub pa rgyal po'i khab tu gshegs / /
ma ga d+hA yi mi dbang phyir / /
sngon gyi dam bca' dran pa'o / /
de nas 'od ma'i tshal yul ni / /
de bzhin gshegs pas rab tu thob / /
blon po rnams ni rjes 'gro bas / /
thos nas rgyas po sngon du song / /
de nas rang gi skal mtshungs pa'i / /
rkang pa bzhon pas skye bo ni / /
ya mtshan gyis ni rnam yangs mig /
ri yi lam nas phyi rol byung / /
ma ga d+hA yi mi dbang gis / /
thub mchog rgyang ma nas mthong nas / /
skyen pa dang bcas mchod pa'i phyir / /
shing rta las ni sa la babs / /
des ni rnga yab rlung yab dang / /
rjes su 'brang ba rnam spangs nas / /
tshangs pa la ni dbang pos bzhin / /
thub pa rgyal po sngon du song / /
cod pan rab g.yo mgo bo yis / /
drang srong mchog la phyag 'tshal nas / /
sa yi logs la rtswa 'jam la / /
mngon par rjes gnang bsdad pa'o / /
der mi rnams kyis bsams par gyur / /
e ma shAkya thub pa'i stobs / /
'od srungs bcom ldan drang srong ni / /
'di yi slob ma nyid du song / /
de nas de'i sems sangs rgyas kyis / /
mkhyen nas 'od srungs la smras pa / /
'od srungs yon tan gang mthong nas / /
khyed kyis me ni spangs pa'o / /
chu sbyin chen po'i dbyangs kyis ni / /
bla mas de ltar de bskul te / /
mthon pos skye bo kun khyab par / /
thal mo sbyar zhing rnam par gsol / /
gang phyir mchod dang sbyin sreg gi / /
'bras bu yongs su 'khor ba ste / /
sems nad sna tshogs dang ldan te / /
de phyir me rnams bdag gis spangs / /
gang phyir yul la skom pa yis / /
bzlas dang sbyin sreg la sogs 'jug /
yul rnams dag gis skom pa med / /
de phyir me rnams bdag gis spangs / /
gang phyir bzlas nas bsregs nas kyang / /
skye ba la ni thar min zhing / /
skye ba yi ni sdug bsngal che / /
de phyir me rnams bdag gis spangs / /
gang phyir mchod sbyin dka' thub kyis / /
dge legs yin zhes yid gyur pa / /
de ni brdzun pa nyid yin te / /
de phyir me rnams bdag gis spangs / /
gang phyir skye 'chi las grol ba / /
'gyur med go 'phang dge bar ni / /
brjod pa bdag gis shes pa ste / /
de phyir me rnams bdag gis spangs / /
de ltar de'i tshig dang skyed cing / /
don dang ldan pas gsan gyur nas / /
'dul ba'i slob dpon gau ta mas / /
dul ba'i 'od srungs la gsungs so / /
skal chen khyod ni legs par 'ongs / /
'di ni legs byas byas min min / /
gang khyod tha dad chos rnams su / /
dge legs gang de nye bar thob / /
de phyir re zhig 'khor rnams ni / /
rnam rgyas yang dag 'phel ba bzhin / /
sna tshogs sdug bsngal ston bzhin du / /
yid ni yang dag skyo bar gyis / /
de nas mchog ces smras nas ni / /
bdag la bdag ni yongs bsdus nas / /
mkha' 'gro'i bya ltar 'od srungs ni / /
rlung gi lam la 'phur ba'o / /
de mkhar sdong dum bzhin gnas shing / /
sa la bzhin du rnam par rgyu / /
khri la bzhin du bzhugs pa dang / /
rdzu 'phrul mkhas pa gzims pa'o / /
slar yang me bzhin 'bar ba dang / /
slar yang sprin bzhin char 'bab ste / /
slar yang cig car shin tu ni / /
'bar ba dang ni 'bab pa'o / /
glog gi snang ba'i 'od ldan pa'i / /
rab 'bab chu gter sprin bzhin du / /
'bar ba dang ni 'bab pa yis / /
rgya cher rnam par gnon te mdzes / /
der ni mig rnams chags byas nas / /
ya mtshan gyen phyogs skye bo rnams / /
mchod mang po las phyag 'tshal zhing / /
seng ge'i sgra ni sgrogs pa'o / /
de nas rdzu 'phrul bsdus nas des / /
bya ba byas pa'i slob ma ni / /
bdag gi ston pa bcom ldan zhes / /
thub la mgo bos phyag 'tshal lo / /
drang srong mchog la de bzhin du / /
phyag 'tshal 'od srungs rab mthong nas / /
bde bar gshegs la kun mkhyen zhes / /
ma ga d+hA pa rnam nges so / /
de nas zhing byas mkhyen nas ni / /
dge phyir dge legs la gnas pas / /
chos thos par ni 'dod pa yi / /
bzo sbyangs la ni bka' stsal ba / /
gzi chen ldan pa yid bcas shing / /
dbang po thul ba dbang por bcas / /
sa yi bdag po gzugs nyid ni / /
skye ba dang ni rnam par nyams / /
yon tan 'phel phyir 'di yi ni / /
skye dang 'gag pa shes bya ste / /
shes nas de gnyis yang dag par / /
lus ni yang dag rig par mdzod / /
skye dang 'gag pa'i chos can du / /
dbang po dang bcas lus shes nas / /
bdag ldan bdag ces cung zhig ni / /
nye bar len min nyer 'gro min / /
lus dang dbang po blo rnams las / /
gzhan ni dmigs pa ma yin te / /
sdug bsngal 'di ni skye ba ste / /
sdug bsngal nyid ni 'gag pa'o / /
gang tshe 'di kun mngon par 'gro / /
bdag med bdag gi ba yang med / /
de tshe mchog tu mi g.yo ba'i / /
mya ngan 'das pa thob pa'o / /
ngar 'dzin la sogs nyon mongs kyis / /
bdag tu 'dzin las 'ching ba ste / /
'jig rten bdag med par mthong na / /
chags pa rnams las rnam par grol / /
mi bden par mthong 'ching ba ste / /
bden par mthong ba rnam par grol / /
bdag yod ces ni 'jig rten 'dir / /
rab tu 'jug 'di bden min 'dzin / /
gal te bdag yod gyur na de / /
rtag gam yang na mi rtag nyid / /
phyogs ni gnyis po 'di dag la / /
nyes pa chen po rab tu chags / /
gal te re zhig mi rtag gyur / /
las kyi 'bras bu med par 'gyur / /
yang srid yod pa ma yin zhing / /
thar pa 'bad pa med par 'gyur / /
ci ste rtag cing khyab bdag 'gyur / /
skye ba med dang skye ba min / /
nam mkha' khyab cing rtag pa ni / /
'god pa med cing skye ba med / /
gal te bdag 'di khyab bdag 'gyur / /
gang du mi gnas pa ma yin / /
'di dang song nas dang thar par / /
thams cad du ni cig car 'gyur / /
khyab bdag nyid phyir bya med 'di'i / /
las kyi bya ba med par 'gyur / /
las rnams ma byas pa las ni / /
'bras bur sbyor bar gang gis 'gyur / /
gal te 'di yi byed par 'gyur / /
bdag gi sdug bsngal byed ma yin / /
rang dbang gyur na sdug bsngal ni / /
bdag gis bdag gi byed pa su / /
bdag ni rtag pa nyid las ni / /
rnam par 'gyur ba skye min zhing / /
bde dang sdug bsngal thob pa las / /
de yis rnam par 'gyur ba mthong / /
ye shes thob pas dang nyon mongs / /
spangs las thar pa yod pa ste / /
bya ba med khyab bdag 'di yin / /
de phyir thar pa yod ma yin / /
yod min gyur las de nyid kyis / /
bdag ste 'di ni brjod min la / /
rgyur gyur pas kyang ma yin zhing / /
'di ni cung zad byed ma yin / /
bya ba las kyang gsal min zhing / /
gang rnams kyis 'di byas min la / /
rnam pa de ltar gyur min smra / /
de phyir bdag gi yod ma yin / /
byed pa po med 'dir ni rig pa po yang med / /
bdag po med pa'i lus po 'di ni 'dren par byed / /
ji ltar 'khor ba'i chu bo rab tu bskor ba ste / /
smra ba de ni nyon mdzod nyan pa rnams kyi mchog /
dbang po drug dang dbang po'i spyod yul drug rnams la / /
brten nas rnam par shes pa rnam drug 'char ba ste / /
gsum po so sor rig pa'i cho ga rab bskor zhing / /
gang las dran dang blo dang las kyi 'jug par yin / /
nor bu bud shing nyi ma yang dag phrad pa las / /
ji ltar me ni sbyar ba'i dbang gis skye ba ste / /
de bzhin blo dang dbang don dbang po la brten nas / /
skyes bu la brten bya ba rnams ni thams cad 'gyur / /
ji ltar sa bon las ni myu gu skye ba ste / /
myu gu des na sa bon de ni shes min zhing / /
gzhan las gzhan du ma yin de las de ma yin / /
de bzhin lus dang dbang po blo yi rim pa'o / /
de ltar thub pa mchog gi gsung ni mchog tu dge /
dam pa'i don du bsngags pa yang dag thos nas ni / /
dri ma med pa'i rdul med gzhal du med pa'o / /
ma ga d+hA yi bdag po chos mig skyes par gyur / /
'khor der ma ga d+hA yi grong na gnas pa yi / /
mi ni du ma rnams dang lha na gnas pa rnams / /
thub pa'i gsung thob pa las rnam dag bsam ldan rnams / /
'gyur med 'chi ba med pa'i go 'phang thob par gyur / /
sangs rgyas kyi spyod pa zhes bya ba'i snyan dngags chen po las /
slob ma mang po dang ldan pa'i le'u ste bcu drug pa'o // //
de nas rgyal po des ni thub la rnam gnas phyir / /
dpal ldan nags tshal 'od ma'i tshal ni rab phul nas / /
de nyid khong du chud phyir kun nas dmigs pa ni / /
mngon par rjes gnang byas pa grong khyer la zhugs so / /
de nas gtsug lag khang der 'gro la phan pa'i phyir / /
ye shes las gyur dge ba'i sgron ma bsnams pa ste / /
tshangs dang lha dang de bzhin 'phags pa rnams kyi ni / /
gnas pa de dang de yis sangs rgyas rnam par gnas / /
de nas rta thul dbang po'i rta ni kun bsdams shing / /
bsod snyoms 'dod pas rgyal po'i khab ni rab thob ste / /
gzugs kyis dang ni zhi ba yis dang rnam 'gyur gyis / /
skye bo chen po rnams kyi mig rnams phrogs par gyur / /
ser skya'i rigs kyi dge slong slob ma du ma can / /
sha ra dwa ti'i bu zhes rab tu grags pa yis / /
dbang po zhi bar 'ongs pa de ni mthong ba ste / /
lam na rjes su gnas nas tshig ni mngon par smras / /
khyod kyi gsar pa'i rtags mtshan dang ni zhi ba nyid / /
mthong nas kho bo'i blo gros ya mtshan mchog gyur te / /
de phyir re zhig gal te de nyid rig pa dang / /
khyod kyi ston pa'i mtshan ci smra ba gang yin smros / /
de ltar mchod mang sngon 'gro bram ze de yis ni / /
de skad brjod cing rta thul gyis kyang smras pa ste / /
bu ram shing pa'i rigs su rab 'khrungs thams cad mkhyen / /
bdag gi ston pa bla na med pa shes par mdzod / /
byis pa gsar bu chos las skyes par gyur pa yis / /
khyod la ston pa brjod par nus pa ma yin te / /
smras pa mkhyen pa'i mchog gyur thub pa chen po'i gsung / /
nyung ngu cung zad tsam zhig nges par rtogs par mdzod / /
gang zhig chos rnams mtshan ma las ni byung ba ste / /
de dag rnams kyi mtshan ma bcom ldan gyis gsungs shing / /
gang zhig de dag rnams kyis nges par 'gog pa dang / /
yang dag 'gog pa de yi thabs gang gsungs pa'o / /
de ltar rta thul gyi ni tshig 'di thos nas ni / /
gnyis skyes nyer rgyal zhes bya'i ming can de yi ni / /
skyen par chos la mig ni rdul dang bral ba ni / /
dge zhing rnam par dag par nges par gyur pa'o / /
rgyu med pa dang bya ba med dang dbang phyug ste / /
zhing shes pa ni nges par de yis sngon rig cing / /
rgyu las 'di rnams rab tu 'jug par thos nas ni / /
bdag med gyur pa mthong nas dam pa'i bden pa gzigs / /
sbom po'i nyon mongs tshogs kyis rnam par nyams pa ni / /
grangs can lus las cha shas dang bcas mthong ba ste / /
sbom po dang ni phra mo de yis nyams pa ni / /
sangs rgyas pa yi bstan las 'gyur zhes snyam par gyur / /
bdag tu 'du shes skyes pa nye bar mkhyud nas ni / /
ngar 'dzin spong ba ma yin de nas nga yi nyid / /
sgron ma dang ni nyin mor byed pa yod pa na / /
'od kyi rnam par nyams par gtan tshigs shes bya ci / /
ji ltar pad+ma'i chu ba che bar gyur pa yi / /
snal ma phra mo nyid ni bzhin dang 'brel pa ste / /
thar pa'i cho ga mthar thug min par de snyam zhing / /
sangs rgyas pa yis rdo ba phye dang mnyam par rtogs / /
de nas bram zes rta thul de la mngon mchod nas / /
tshim zhing rang nyid kyi ni khang par rnam song zhing / /
bsod snyoms rim bzhin rta thul gyis kyang rab thob nas / /
rang bzhin gnas shing mkhas pa 'od ma'i tshal du song / /
de bzhin rab tu dang bas mchog dang ldan pa yi / /
nye rgyal kyang ni mngon du zhugs pa mthong nas ni / /
thos pa dang ni bsam pas bya ba mnyam pa yi / /
maud gal rigs su rab tu skyes pas smras pa'o / /
dge slong de nyid gang gis gzhan bzhin gyur pa ste / /
brtan pa yin yang yang dag dga' bzhin nye bar song / /
khyed kyis 'chi med ci zhig de ring thob pa ste / /
bzhin ni rab tu dang 'di gtan tshigs med ma yin / /
de nas 'di ltar bgyi zhes 'di la nges bden smras / /
de nas des ni bdag la smos pa shes des smras / /
de nas tshig de nyid ni de yis smras pa ste / /
thos nas nyid kyi yang dag mig ni skyes par gyur / /
las dang bsam pa rnam dag blo ldan de gnyis ni / /
lag nas sgron ma bzhin du de nyid mthong ba ste / /
shes pas ston la rnam par g.yo min bsam ldan dag /
de ni lta ba'i don du da lta nyid du gshegs / /
slob ma'i sder bcas de gnyis rgyang ma nas gzigs nas / /
bcom ldan drang srong chen pos dge slong rnams la gsungs / /
shes rab can dang rdzu 'phrul ldan ba rnams kyi gtso / /
kho bo'i mchog gi slob ma 'di gnyis 'dir 'ongs so / /
de nas zab dang brtan pa'i gsung ni zhi ba yis / /
thub pas de gnyis la ni gtam dag mdzad pa ste / /
dge slong 'dir ni mngon par nyer 'ongs rab zhi'i phyir / /
chos 'di ji lta ba bzhin yang dag thob par gyis / /
dbyu gu gsum lag gtsug phud dang ldan gnyis skyes te / /
gnyis la de bzhin gshegs pas 'di skad ces gsungs te / /
sangs rgyas mthu yis ngur smrig gos dang ldan pa yi / /
dge slong nyid du skad cig gis ni gyur pa'o / /
slob ma'i sder bcas cha lugs de yis de gnyis kyis / /
mgo bo dag gis thams cad mkhyen la mchod pa ste / /
de nas sangs rgyas kyis chos de gnyis la gsungs shing / /
dus kyis de gnyis kyis ni nges legs thob par gyur / /
de nas 'od srungs rigs kyi sgron ma gnyis skyes kyis / /
kha dog dang ni gzugs dang nor dang nyer ldan las / /
rdzu 'phrul dang ni bdag ldan bzang mo rnams spangs nas / /
thar pa'i ched du ngur smrig bzung zhing gshegs pa'o / /
mdog bzangs gser gyi mchod sdong dang mtshungs 'bar ba ni / /
bu mangs ming bcas mchod rten du ni nges mthong nas / /
dngos po thams cad spangs shing ya mtshan dang bcas pas / /
thams cad mkhyen la thal mo rab sbyar mngon par song / /
thub pa la ni rgyang nas mgo bos phyag 'tshal zhing / /
phyag 'tshal nas ni ji lta ba bzhin mthon por gsol / /
bdag ni slob ma bcom ldan bdag gi ston pa lags / /
mun pa rnams su bstan pa bdag gi sgron mar gyur / /
gnyis skyes skom pa skyes shing nye bar 'ongs par ni / /
mkhyen nas bsam pa rnam dag thar 'dod de la ni / /
sems la gsung gi chab kyis rab tu tshim mdzad pa / /
de bzhin gshegs pas legs par 'ongs zhes bka' stsal to / /
gsung 'di yis ni ngal ba rnam par sos bzhin te / /
nges par legs par rtogs pa'i ched du gnas pa ste / /
de nas dag pa'i bdag nyid 'di la thugs rje can / /
thub pas chos ni mdor bsdus pa yis gsungs pa'o / /
gang phyir thub pas chos ni phra mor gsungs tsam na / /
de yis don ni mtha' dag yang dag thob gyur te / /
de phyir yang dag rig dang na tshod che gnyis las / /
dgra bcom 'od srungs chen po nyid du mtshan gyur to / /
gang gis lus las gzhan dang yang na lus su ni / /
bdag dang bdag gi ba zhes bdag tu rtogs pa ste / /
de yis bdag tu lta ba de ni nges spangs shing / /
nyi tshe ba min sdug bsngal 'di ni mthong bar gyur / /
tshul khrims brtul zhugs dag gis dag par byed ces gang / /
rgyu med pa dang rgyu las de yis rtogs pa ste / /
sdug bsngal nyid dang lam ni yang dag thob nas te / /
tshul khrims dang ni brtul zhugs mchog tu ma bzung ngo / /
phyin ci log tu gyur par song ba gang gis ni / /
mngon du bskor zhing mchog ni rab tu thob ma yin / /
bden pa bzhi po'i go 'phang rnams ni mthong gyur nas / /
the tshom som nyir gyur te yang dag mchod par gyur / /
'dod pa gang rnams su ni yang dag rgyar nyid dang / /
brgyal bar gyur dang brgyal bar 'gyur nyid 'jig rten pa / /
mi gtsang bden pa ma yin de rnams des shes nas / /
'dod chags shes bya'i yul de spangs par gyur pa'o / /
de bzhin du ni byams par gyur ba'i sems kyis des / /
bshes dang bshes min rnams su khyad par med pa ste / /
'byung po kun la rjes su brtse ba byas pa yis / /
nad du song ba'i gnod sems spangs par gyur pa'o / /
gzugs la brten pa rnams dang grong khyer brten pa rnams / /
sna tshogs nyid dang ldan pa'i 'du shes rnams spangs nas / /
des ni gzugs kyi khams su chags pa rnam bcom ste / /
gzugs la 'jug pa'i nyes pa rnams ni rtogs nas so / /
rmongs las snyoms 'jug rnams su thar pa'i 'du shes dang / /
gzugs med lha rnams mdzad pa can du rtogs nas ni / /
zhi zhing mtshan ma med pa'i sems ni gzung nas su / /
gzugs med sred pa las ni chags dang bral bar song / /
chu bo sin d+hu'i shugs chen rab tu 'jug pa bzhin / /
sems kyis g.yo zhing skyod par byed pa shes nas ni / /
brtan pa'i brten las rgod pa rnam par spangs pa ste / /
zhi zhing rdzing bu gang ba bzhin du gnas par gyur / /
snying po med pa'i phyir dang 'god ba'i chos nyid phyir / /
bdag med nyid phyir dngos rnams yang dag rab mthong nas / /
khyad 'phags nyid dang mnyam dang mchog nyid mthong ba ste / /
nga rgyal rnam par spangs nas yod ma yin zhes rtogs / /
ye shes me yis mi shes mun pa rnams bcom nas / /
zad pa can dang zad pa med par sna tshogs mthong / /
rnal 'byor gyis ni rig pa nyid ni yongs bsgoms nas / /
ma rig pa ni mtha' dag ji lta ba bzhin spangs / /
mthong dang bsgom pa dag gis kun du sbyor ba ni / /
bcu po 'di dag mtha' dag rnams kyis rnam par grol gyur cing / /
thal mo sbyar byas sangs rgyas nyid la lta bzhin du / /
bya ba kun byas rang bzhin gnas te gnas par gyur / /
skar ma gsum gyis gnas skabs gsum skyong rjes skyes lha dang ni / /
ldan pa'i lnga gsum tshes kyi dus su skar ma'i rgyal po bzhin / /
gsum ni chud zos gyur cing gsum ni lhag par thob pa yi / /
gsum rig slob ma gsum gyis bde bar gshegs pa rnam par mdzes / /
sangs rgyas kyi spyod pa zhes bya ba'i snyan dngags chen po las /
nyan thos chen po rab tu gshegs par mdzad pa'i le'u ste bcu bdun pa'o // //
de nas 'ga' zhig tshe na nor ldan khyim bdag ni / /
skal ba med pa rnams la nor ni rab sbyin pa / /
bzang sbyin zhes ni rab tu grags pa'i ming ldan pa / /
byang phyogs yul ko sa la rnams nas der song gyur / /
de yis der ni thub pa bzhugs pa thos pa ste / /
thos nas blta bar 'dod pas mtshan mo rab tu song / /
rnam dag sems pa des ni rab sleb rab mkhyen nas / /
rab tu phyag byas pa la bde bar gshegs pas bstan / /
gang phyir chos la bsgoms pas nyid ni rnam spangs nas / /
blo ldan mtshan mor bdag la lta 'dod rab sleb ste / /
da lta nyid du 'ongs pa de yi de ma thag /
nges par legs pa'i mgron 'di rab tu long mdzod cig /
gang zhig khyod kyis lhag bsam gang zhig bstan pa dang / /
bdag gis grags pa nyid las gang zhig dang ba dang / /
gang zhig sngon gyi rgyu las blo gros rab zhugs te / /
des ni yon tan chen po rnams kyi snod yin no / /
de phyir 'jig rten dag na grags dang gzhan du ni / /
'bras bu sbyin pa mchog las byung bar rig nas ni / /
bkur sti byas nas dus su snyoms pa'i bdag nyid kyis / /
chos las thob pa'i nor ni sbyin par bya ba'o / /
tshul khrims yang dag blangs nas spyad par bya ba ste / /
tshul khrims nyid ni bsrung ba dang ni rgyan yin zhing / /
'og tu song ba rnams kyi rnam par ldog byed do / /
nam mkha'i steng gi nges par rdzogs pa po nyid yin / /
'dod pa rnams su gcig min zhes pas rjes bcings pa'i / /
yongs su tshol ba la sogs skyon rnams thos nas ni / /
nges par 'byung ba'i cho gar yon tan rnam shes nas / /
rnam dben las skyes shi ba'i bden pa bsnyen par mdzod / /
'chi bas nye bar gzir zhing rga bas zil non pa'i / /
'jig rten rab tu bskor ba yang dag yongs shes nas / /
zhi ba skye ba med phyir 'bad pa mdzod cig dang / /
skye ba bden pa med na rga med 'chi ba med / /
ji ltar mi rnams la ni mi rtag bdag nyid kyis / /
rab chags sdug bsngal mngon sum du ni rig mdzod la / /
de bzhin lha rnams la yang sdug bsngal rig mdzod dang / /
'jug pa rtag pa nyid ni su yang yod ma yin / /
gang du mi rtag pa nyid der ni sdug bsngal zhing / /
gang du rang nyid med pa der yang sdug bsngal te / /
gang du bdag ces pa dang bdag gi ba zhes pa / /
de tshe mi rtag sdug bsngal bdag med gang la yin / /
de phyir sdug bsngal las ni sdug bsngal 'di dang ni / /
mtshan ma las ni 'di yi mtshan ma ltos mdzod la / /
rnam par nye bar zhi las sdug bsngal zhi ba dang / /
lam las khyod kyi lam ni dge ba shes par gyis / /
'gro ba g.yo ba sdug bsngal 'di ni shes nas su / /
me dang rab mtshungs dus kyi me yis 'jig rten 'di / /
mtha' dag rab tu tshig par yongs su rtogs bzhin du / /
srid dang srid min rnams su smon pa med par gyis / /
stong pa nyid dang bdag med bdag gi ba med pa / /
sgyu ma dang mtshungs 'jig rten 'di ni shes byas nas / /
'du byed tsam zhig rab tu yongs su rtogs bzhin du / /
lus 'di la ni khams kyi 'du shes nyid du gyis / /
sems ni srid pa g.yos las yang dag g.yos nas dang / /
'khor ba'i 'gro ba rnam pa sna tshogs mthong nas ni / /
rtog pa med cing zhi la bden zhing chags med par / /
sems ni snyoms shing \u0f37mtshan ma med pa bsnyen par gyis / /
de nas drang srong chen po'i chos de thos pa las / /
chos kyi cho ga'i sngon gyi 'bras bu thob gyur zhing / /
gang zhig thob nas 'di yi sdug bsngal las lhag ma / /
rgya mtsho chen po las ni thigs pa gcig bzhin gyur / /
chags bral rnams kyi dgon par yang dag gnas kyang ngam / /
lus med rnams kyis srid rtser yang dag gnas na yang / /
nags sam lha na de nyid mthong min ma yin la / /
khyim na gnas pa yin yang lta bas dge legs gyur / /
rnam pa sna tshogs lta ba'i dra ba rnams kyis dang / /
'khor ba'i sdug bsngal rnams kyis de rnams rnam mi 'grol / /
de phyir rab tu nyams shing de nyid ma mthong bar / /
chags pa rnam par bsal nas khyad par 'phags par gshegs / /
lta ba legs skyes des ni lta ba ngan de rnams / /
ston ka'i sprin gyis rdo yi char bzhin spangs pa ste / /
dbang phyug la sogs mi mthun rgyu las ma yin zhing / /
des ni 'jig rten rgyu med par min zhes rtogs so / /
de phyir mi mnyam rgyur ni 'thad pa ma yin zhing / /
rgyu med par ni 'gal ba chen po yod pa nyid / /
'dir yang rigs pa shes pas so sor mthong ba ste / /
the tshom med pas de nyid mthong ba kye ma ci / /
gal te dbang phyug gis ni 'gro ba skyed gyur na / /
'gro ba rim gyis rab tu 'jug pa ma yin la / /
skye dgu rnams kyi 'khor ba'i 'khor lo ma yin zhing / /
gang du gang zhig bskyed nas de dang de nyid 'gyur / /
lus can rnams kyis mi 'dod thob pa ma yin zhing / /
de yi bdag nyid rnams kyis 'dod pa'i spyod pa med / /
gang zhig lus can rnams kyi dge dang mi dger gyur / /
de ni dbang phyug nyid phyir dbang phyug la yin no / /
de yi dbang phyug nyid la the tshom 'gyur min zhing / /
der ni mi rnams dag gis byams pa pha bzhin 'gyur / /
de la nyam thag pas ni smod pa smra min zhing / /
lha rnams de dang de la 'jig rten mchod ma yin / /
gal te 'di mi bskyed la dgongs par gyur na ni / /
bya ldan nyid phyir deng 'dir dbang phyug ma yin zhing / /
gal te 'di yis 'jug la 'dod par gyur na ni / /
de nyid dbang phyug yod pa nyid la byed par 'gyur / /
ci ste 'di yi skye la nus pa cung zhig med / /
byis pa bzhin du 'di yis spyod rnams rgyu med do / /
gal te dbang phyug gi ni bdag la mnga' nyid med / /
'jig rten bskyed la 'di yi stobs de ci zhig yod / /
ji ltar 'dod la gal te bde sdug la bsnyen na / /
'byung po rnams ni 'jig rten na des byas pa nyid / /
gang phyir 'dod la chags pa khong khro la 'jug ste / /
de phyir de yi dbang nyid yod pa ma yin no / /
de'i rten nyid la sems med rnams kyis gnas bya ste / /
skyes bu'i 'bad rtsol tshad mar gyur pa nyid yin no / /
las 'bras med par 'gyur zhing lung ni byas min la / /
las kyi sbyor ba rnams ni de yi rten yin na / /
gal te dbang phyug rang gi las kyis 'gyur na ni / /
thun mong gyur pa'i las la dbang phyug gyur ma yin / /
ci ste de yi khyab bdag rgyu med gyur na ni / /
'gro ba kun gyi dbang phyug nyid ni rab tu grub / /
ci ste de yi dbang phyug nyid gzhan las yin zhing / /
de nyid kyi yang byed po'i dbang phyug gzhan yin la / /
de yis gzhan zhes de ltar 'dir ni rnam gzhag med / /
de phyir 'gro ba skyed pa yod pa ma yin nyid / /
dbang phyug skyed por gyur na rigs pas tha dad du / /
rnam par 'gal ba rnam pa du ma mthong ba ste / /
de yi phyir yang rang bzhin la ni nyes pa de / /
slar yang rab tu chags par 'gyur ba nyid yin no / /
rgyu shes rnams kyi rten ni cung zad rnam log pa'o / /
rgyu ni bya ba'i cho gar smra ba ma yin zhing / /
bya ba'i cho gar sa bon la sogs de dang de / /
ltos pa yin te de phyir rang bzhin rgyu ma yin / /
'bras mi rdzogs par byed pa po ni gcig pa nyid / /
'ga' zhig gi yang rgyu ni cung zad yod ma yin / /
gcig gi bdag nyid can gyi rang bzhin rab bstan te / /
de phyir rab tu 'jug la rang bzhin rgyu ma yin / /
gang gi rang bzhin gyis ni khyab pa nyid 'dod pa / /
de yi bya ba med pa nyid kyang rab chags shing / /
bya ba ma gtogs 'bras bu'i cho ga mthong min te / /
de yi phyir yang bskyed la rang bzhin rgyu ma yin / /
de yi khyab pa po nyid la ni rgyu nyid phyir / /
thams cad las ni thams cad rgyun mi 'chad par 'gyur / /
'bras bu'i rab tu 'jug la nges pa mthong ba ste / /
de phyir skyed pa la ni rang bzhin rgyu ma yin / /
ji ltar 'di yi yon tan med nyid grub pa ste / /
de ltar 'bras bu la ni yon tan med nyid 'gyur / /
rnam 'gyur yon tan can rnams 'jig rten na mthong ste / /
de phyir rab tu 'jug la rang bzhin rgyu ma yin / /
rtag pa'i rgyu las khyad par 'gyur ba ma yin phyir / /
rnam 'gyur la ni tha dad yon tan nyid ma yin / /
rnam 'gyur la ni tha dad yon tan zhugs pa ste / /
de phyir rang bzhin las ni skyed pa rigs ma yin / /
rang bzhin gyis ni bskyed pa'i bdag nyid can nyid la / /
'bras bu rnams su nyams pa'i rgyu ni grub ma yin / /
gang phyir rnam 'gyur gyi ni nyams pa mthong ba ste / /
de phyir rtogs par bya ba rgyu ni gzhan nyid do / /
nus par gyur pa'i sbyor la shin tu mthar thug pa'i / /
thar pa 'dod pa'i sdom brtson rnams kyi ma yin zhing / /
skye dgu rnams kyi rang bzhin rab tu 'jug pa'i phyir / /
gang las thar pa'i ched dang pha rol gnon par gyur / /
skyed pa'i bdag nyid rang bzhin gyis ni nges nyid phyir / /
de yi bdag nyid rnam 'gyur la ni nges nyid yin / /
'jig rten dag na rnam 'gyur la ni brtan nyid med / /
de phyir rang bzhin gyis ni skyed par rigs ma yin / /
sems kyi spyod pa mi gsal rang bzhin zhes bya zhing / /
rnam 'gyur gsal ba 'di ni de nas grags pa ste / /
de phyir rab tu 'jug la rang bzhin rgyu min zhing / /
gsal ba'i rgyu la 'dir ni 'bras bu grub pa nyid / /
sems med rang bzhin las ni sems dang bcas pa yi / /
rta glang bong bu la sogs 'bras bu rigs pa ma yin zhing / /
sems dang rnam par bral ba'i rgyu rnams dag las ni / /
sems dang ldan pa cung zad zhig ni 'jug ma yin / /
gal te 'gro ba skyed phyir dus ni nges pa ste / /
de phyir yongs su rtog byed rnams kyis thar pa med / /
gang phyir skye dgu rnams kyi mtha' ni byas min te / /
de phyir 'jig rten rgyun chad med par skye bar 'gyur / /
gang zhig yon tan rnams kyi gcig dang du mas byas / /
rjes rnams su ni rang nyid nges pa mthong ba ste / /
gal te rgyu gcig nyid du gnas par gyur pa na / /
de yang tha dad khyad par gyur pa ma yin no / /
gang zhig smin pa las skyes rdzas kyi cho gar sar / /
yon tan shes pas yon tan tha dad nyid du mthong / /
gang phyir rgyu ni khyad par min pa 'dod pa ste / /
stong pa'i rdzas rnams su yang nges par gyur pa nyid / /
gang gi mi gsal ba las rdzas ni 'char ba ste / /
de yi rjes su dpag pa nges par grub ma yin / /
'bras bu gsal ba yi ni yang dag rab 'jug pa / /
mi gsal ba las gang gis mngon du mthong ma yin / /
gsal ba gnyis pa dag las rab tu 'jug pa bzhin / /
mi gsal ba las gang gi 'bras bu dang por gyur / /
de yi 'dod pa las 'dir mi 'dod chen po'o / /
rang bzhin nyid kyis nyes pa gnyis ni rab tu chags / /
ji ltar gser gyi phreng ba khyad par 'phags pa ste / /
de ltar rang bzhin gyi ni rnam 'gyur khyad par 'phags / /
'bras bu khyad par yin zhing rgyu yi ma yin te / /
de phyir skyed la rang bzhin rigs pa ma yin no / /
gal te bya bar skyes bu de ni rgyu yin na / /
gang gis nges par gang 'dod des de 'thob par 'gyur / /
'dod kyang kha cig don ni 'thob pa ma yin la / /
mi 'dod na yang dbang med 'dir ni 'thob par 'gyur / /
gang zhig ba glang rta bong rnga mo'i skye gnas 'gro / /
mnga' bdag nyid du gyur na de ni bsnyen min zhing / /
de ru 'gro ba'i sdig pa'i las ni byed pa dang /
sdug bsngal mi 'dod su yis sdug bsngal byed par 'gyur / /
gal te 'jig rten dag na skyes bu byed par gyur / /
sdug bsngal byed pa ma yin bde ba kho na byed / /
'dod pa byed par 'dod kyang mi 'dod byed pa ste / /
dbang phyug chen por 'gyur na mi 'dod su yis spyod / /
gang tshe mi ni chos min pa las rnam 'jigs shing / /
'bad pas chos ni rab tu son par byed pa nyid / /
sna tshogs nyon mongs rnams kyis dbang med 'phrog pa ste / /
de phyir 'di na mi ni pha rol rgyud du gyur / /
grang dang dro dang char dang thog dang glog sogs kyi / /
bya ba rnams ni mi la bzlog nas mthong ba ste / /
gang phyir rang dbang ma yin mi ni gzhan ldan te / /
de phyir bya ba rnams su skyes bu dbang phyug min / /
gang tshe sa bon las dang sa chu'i rten las ni / /
dus sbyor rab tu 'jug la lo thog phun tshogs shing / /
mar me dag las rab gsal shing las me yin te / /
rgyu med las yin zhes pa rgyu med ma yin no / /
rgyu med pa las gal te 'gro ba'i rab 'jug na / /
mi yi byed pa yis ni med par 'gyur ba ste / /
thams cad kyis ni thams cad nges par 'thob byed cing / /
rtag na 'di ni thams cad du ni song bar grub / /
bde dang sdug bsngal gal te rgyu med las yin na / /
gang char kun gyi bde dang sdug bsngal skal min zhing / /
rgyu med las kyang bde dang sdug bsngal rtogs min te / /
de phyir rgyu med las shes 'di ni rgyu ma yin / /
de skad ces pa la sogs mi mnyam rgyu rnams des / /
'jig rten rab tu 'jug la rgyu rnams shes ma yin / /
rgyu med par ni 'jig rten mthong ba ma yin zhing / /
nyes pa 'di rnams rgyu med las ni yang dag rtogs / /
brtan pa dang ni g.yo ba'i 'byung po rnams su yang / /
de dang de la brten nas de dang de 'byung ste / /
'jig rten dag na rgyu med ci yang yod min zhing / /
kun gyi rgyu ni 'jig rten pa yis shes ma yin / /
de nas sbyin pa bzang por byin pa'i bzang byin des / /
rgya che'i chos kyis dam pa'i chos ni rnam shes nas / /
g.yo ba med pa'i blo gros nges par rab dang bas / /
drang srong chen po la ni tshig 'di gsal ba'o / /
mnyan yod rta ljang rta rid kyis bsnyen grong khyer ni / /
bdag gi gnas kyi sa ni bsod nams grags pa can / /
der ni bdag gis khyed kyi gnas ni byed 'dod de / /
sdig med gnas mchog dam pa de ni bsnyen par mdzod / /
gang lta na yang thub pa khyed kyi gnas su snyoms pa ni / /
gzhal yas khang gi logs sam rnam dben nags su ste / /
bdag la rjes su brtse phyir gnas kyi ched du ni / /
dgra bcom rab tu gzhes par mdzad par 'os pa lags / /
de nas gtong bar lhag par mos pa 'di yis ni / /
rnam par grol ba'i sems ni rnam par mkhyen nas ni / /
chags pa med pa'i blo mnga' blo gros mkhyen pa yis / /
mchog tu zhi bas blo gros yang dag bka' stsal to / /
sems dpa' brtan kye gang zhig rdzas glog g.yo rnams su / /
khyod kyi sems dpa' gtong la lhag par mos pa ste / /
rang bzhin gyis ni sbyin la dga' zhing chos la dgyes / /
de nyid mthong ba khyed la de ni ngo mtshar min / /
gang zhig khyim ni tshig las phyi rol 'thon byed pa / /
de yi don de 'tshig par byed pa ma yin te / /
de bzhin dus kyi me yis 'gro ba tshig pa na / /
gang gis gang zhig sbyin pa de yis de nyer 'thob / /
de phyir rnam spangs sems dpa' rnams kyis sbyin par dang / /
yul rnams yang dag longs spyod par ni shes pa nyid / /
bkren pa 'jig rten dag na zad pa'i skyon mthong bas / /
nye bar longs spyod ma yin 'jigs las sbyin ma yin / /
dus su smod la don ni rnam par gtong ba dang / /
dpal dang nga rgyal las ni de bzhin g.yul 'gyed par / /
sems dpa' lhag pa nyid kyis shes te gzhan gyis min / /
sems dpa' yis ni sbyin pa nyid dang g.yul 'gyed do / /
sbyin byed dga' ba nyid du 'gro la 'gro ba ste / /
snyan pa dang ni dam par grags pa rab tu 'thob / /
sbyin pa po yod gang zhes dam pa rnams sbyin nas / /
yang dag bkur ba dang ni mngon du 'gro bar byed / /
de bzhin 'jig rten dag na blo gtad nyid 'gyur zhing / /
mi bzad pa rnams las kyang nyes pa 'thob ma yin / /
bsod nams rnams ni bdag gis byas zhes tshim pa ste / /
'chi ba'i dus su skrag par mngon par 'gro ma yin / /
sbyin pa'i 'bras bu 'dir ni me tog tsam zhig ste / /
sbyin pa po yi 'bras bu gzhan nyid rab tu 'thob / /
'khor ba'i 'khor lo la ni 'khor ba'i skye bo yi / /
gtong ba dang mnyam gnyen ni yod pa ma yin no / /
mi yi 'jig rten na dang lha na skyes pa rnams / /
gtong ba las dang mnyam pa rnams las lhag par 'gyur / /
rta dang glang po'i skye gnas su yang gnas pa rnams / /
'bras bu de ni gtso bo thob par 'gyur ba'o / /
sbyin pas longs spyod rnams kyis yongs su 'dzin pa ste / /
tshul khrims kyis bsrungs mtho ris su ni 'gro bar 'gyur / /
ye shes sngon du 'gro ba can gyi zhi ba yis kyang ni / /
rten dang bral ba gang na grangs su 'gro ba 'gro ma yin / /
'chi med bdud rtsi de yis 'thob pa'i ched du yang / /
sdom par gyur pa rab tu sbyin pa yin pa nyid / /
sbyin pa dran nas rab tu dga' bar gyur pa ste / /
yid ni rab tu dga' las nges par ting 'dzin yin / /
mnyam par gzhag na yang dag mtho ba 'di ru ni / /
skye dang 'god pa shes par rim gyis 'gyur ba ste / /
gzhan la sbyin pa sbyin pa'i sbyin pa po yis ni / /
snying la gnas pa'i nyon mongs rnams ni bsrabs par 'gyur / /
gang zhig sbyin pa byin byed de yi don rnams su / /
chags par grags pa de ni dang por chod pa nyid / /
gang la rab tu byams pa'i sems kyis sbyin pa ste / /
de phyir zhe sdang dang ni nga rgyal spangs par gyur / /
rab tu len pa po ni bde ldan rnams mthong nas / /
gang zhig 'ga' ste des na ser sna yod ma yin / /
sbyin pa pos ni sbyin pa'i 'bras bu mngon rtogs nas / /
med pa nyid dang mi shes mun pa 'joms pa po / /
de phyir zhi ba 'phags min gyis bsnyen ser sna dang / /
sred pa gang las sbyin pa byed pas bcom pa ste / /
de nas thar pa'i yan lag gyur pa sbyin pa ni / /
yin zhing nyes pa rab tu thob phyir thar pa'o / /
ji ltar gzhan rnams grib ma'i don du shing 'dod cing / /
kha cig 'bras bu'i don du gzhan rnams me tog phyir / /
de ltar sbyin pa yongs su sbyin par byed pa ste / /
kha cig zhi ba'i don du gzhan rnams nor gyi phyir / /
de phyir khyad par du ni khyim na gnas rnams kyis / /
sbyin pa ji ltar nus pa mchog ni gter yin zhing / /
sbyin pa snying po med pa'i nor gyi snying po ste / /
dam pa rnams kyi rjes su song ba lam 'di yin / /
bza' ba rab tu sbyin par stobs ni rab ster zhing / /
bgo ba sbyin byed la yang lus ni ster ba'o / /
gang gis dam pa rnams la gnas ni sbyin byed pa / /
des kyang 'jig rten dag na thams cad byin pa yin / /
theg pa sbyin byed la yang bde ba byin pa ste / /
mar me sbyin byed la ni spyan mig sbyin pa nyid / /
de nas dbrog bya ma yin 'chi med rab sbyin zhing / /
gang gis mthar thug gyur pa'i chos kyis ston pa nyid / /
kha cig 'dod pa'i ched du sbyin pa gtong ba ste / /
gzhan ni don gyi don du gcig ni grags pa'i phyir / /
kha cig mtho ris don du gzhan ni brtse ba'i phyir / /
khyod kyi sbyin pa 'di ni chags pa med pa yin / /
de phyir legs so khyod ni sred pa de ltar gyur / /
gang zhig yang dag bsgrubs mdzod 'dod pa tshim par shog /
rdul bcas mun pa dang ldan gang khyed 'ongs nas ni / /
ye shes rnam dag blo ni rab tu 'gro bar 'gyur / /
de nyid de bzhin gshegs pas lam gyi yang dag par / /
dga' ba byas pa dang yang gzhug pa byas pa ni / /
gtsug lag khang de snying la rnam par byas nas ni / /
nye rgyal dang ni lhan cig dus su song bar gyur / /
song nas de na kau shAm rgyal po'i khab dang ni / /
gtsug lag khang gi sa la so sor yang dag rgyus / /
dpal ldan mnyam zhing mdzes la yid 'ong shing ldan pa / /
der ni de yis rgyal byed kyi ni tshal mthong ngo / /
de nas de yi don du rgyal byed la zhus te / /
de yis chags pa las ni de la ma byin no / /
khyod kyis gal te don gyis kun nas bkram na yang / /
sa ni bdag gis sbyin pa ma yin zhes smras so / /
de nas der ni bzang sbyin gyis de la smras pa / /
tshal de la ni rin byas shes ni mngon 'dod do / /
de nas des ni nor gyis sa ni yongs g.yogs nas / /
chos kyi tha snyad mthong zhing nyos par gyur pa'o / /
de yi gtong ba de ni mthong nas rgyal byed kyis / /
sangs rgyas la ni mchog tu rab tu dang ba byas / /
nags tshal de yi lhag ma dag ni kun nas ni / /
de bzhin gshegs pa la ni phul bar gyur pa'o / /
de nas mgon med zas sbyin gyis ni drang srong chen po yis / /
nye rgyal gyis ni nges par gzigs par bya ba'i don ldan par / /
myur ba'i blo gros dang ldan ma chags grol ba'i sems kyis ni / /
mdzes shing dge ba mchog gis gtsug lag khang ni byed du bcug /
nor gyi dbang phyug nyid kyi gnas ni 'phos pa lta bu dang / /
byang phyogs ko sha la yi khang pa'i bde ba lta bu dang / /
de bzhin gshegs pa nyid kyi gzhi ni mtshungs pa lta bu dang / /
rang gi nor dang stobs kyi dang ni lta ba yi yang ngo / /
sangs rgyas kyi spyod pa zhes bya ba'i snyan dngags chen po las /
mgon med zas sbyin la rjes su ston pa'i le'u ste bco brgyad pa'o // //
de nas thub pa sna tshogs tha dad blo can gyi / /
ston pas thams cad ye shes kyis ni zil mnan nas / /
bcu phyed phrag ri nas dang grong khyer nas rim gyis / /
rgyal po bum pas bsnyen pa'i grong khyer du gshegs so / /
de nas slob ma stong phrag tsam ni dul ba na / /
gshegs so des ni yab kyi yul ni rab tu thob / /
de nas de la rjes su 'dzin pa mdzad bzhed pa / /
rang gi grong gi gnas la mtha' ru bsnyen pa'o / /
de nas mdun na 'don dang blon po blo gros can / /
dga' ba'i gtam la dam pa rgyu ba de rnams kyis / /
yongs su rdzogs pa'i rab brnyes 'phags pa ste / /
sa skyong rgyal po de la zhus shing gsol ba'o / /
de nas de ni 'ongs pa thos nas sa skyong ni / /
dga' ba yongs ldan sems kyis blta bar 'dod pa yis / /
grong khyer ba ni kun gyis rjes su 'gro byas pa / /
myur bas brtan pa spangs shing bsu ba la gshegs so / /
drang srong dbus su tshangs pa bzhugs pa bzhin du ni / /
slob mas bskor ba de ni rgyang ring nas gzigs nas / /
drang srong chen po'i chos la rjes su 'gro bas ni / /
shing rta spangs nas rkang pa rnams kyis nye bar gshegs / /
myur bar de yi nye logs su ni yongs phyin nas / /
thub pa mthong ba nyid de des ni ma smras so / /
de la bu zhes smra bar nus pa ma yin zhing / /
de bzhin dge slong zhes ni nus pa ma yin no / /
de nas de yi dge slong cha lugs de mthong zhing / /
bdag tu song ba'i sna tshogs dpal la brtags nas ni / /
dbugs ring brgyus nas mchi ma rnam par bton pa de / /
drag tu mun par gyur cing rnam par zlos pa nyid / /
lam 'gro skom par gyur pa mngon par song ba yis / /
rgyang ring dag nas rdzing bu skam po mthong nas ltar / /
rang gnas rnam pa dang bral nye bar nyer bzhugs pa / /
mthong nas bdag gi nyam thag stobs ldan mchog tu gyur / /
'jig rten mtha' ru gnas pa'i sems gyur thim pa na / /
sdug pa'i rnam 'gyur ri mor song ba ji lta bar / /
gzugs de nyid ni mthong ba na ni bdag la ni / /
dga' ba yod pa ma yin 'di la dga' ba thal / /
gang gis mtha' dag ri yis zlums pas sa gzhi ni / /
dang po'i dus su nga las nu ni gnas pa bzhin / /
gang zhig dbang po la yang slong bar 'os min pa / /
bdag gi de ni pha rol rnams la slong mos 'tsho / /
gangs 'di snying po lhun po las ni khyad 'phags shing / /
gsal bas nyi ma la dang mdzes pas zla ba la / /
'gros kyis glang po che la dbyangs kyis khyu mchog la / /
des ni slong mo za zhing sa ni rdzogs la min / /
de nas bu yi 'du shes kyis ni 'phyo ba nyid / /
rgyal po'i bsam pa 'di ni rnam par mkhyen nas dang / /
'jig rten lhag ma la yang rdzas su brtse ba ste / /
de yi don du sangs rgyas mkha' la 'phur bar gyur / /
nyi ma'i shing rta phyag gis reg par mdzad nas ni / /
rlung gis bsnyen pa'i lam la zhabs dag gis gshegs shing / /
sku la gcig tu gyur zhing du mar gyur pa dang / /
mang po nyid du gyur nas gcig tu gyur pa'o / /
sa la chu bzhin du yang zhugs shing thogs med la / /
chu yi logs la sa la bzhin du spyod pa dang / /
ra ba dang ni ri la thad kar mdzad pa dang / /
thogs pa med cing mkha' la bzhin du rab tu zhugs / /
lus kyi phyed kyis chu yi char pa 'bebs pa dang / /
phyed kyis me bzhin du ni 'bar bar gyur pa ste / /
ri bos 'bar ba'i sman dang rab tu 'bar ba bzhin / /
mkha' la gang zhig 'bar dang 'bar bas mdzes par gyur / /
dbang phyug mngon par 'dod pa'i skye bo de yi ni / /
sems kyi rab tu dga' ba de ltar skyed nas ni / /
nyi ma gnyis pa bzhin du mkha' la bzhugs nas su / /
mi skyong la ni chos dag bgro bar mdzad pa'o / /
mi skyong khyed kyis bdag la gang zhig ltos pa dang / /
mya ngan rjes su zhugs pa snying rje'i bdag nyid shes / /
bu la dga' ba de ni chod mdzod zhi bar gshegs / /
bdag las bu yi 'bras bu gsar pa snoms mdzod cig /
gang zhig sngon chad bu yis pha la ma byin zhing / /
sngon ni pha yis bu las rab tu ma thob pa / /
rgyal srid las khyad 'phags shing mtho ris las khyad 'phags / /
rgyal po mchog gi bdud rtsi de ni bzhes mdzod cig /
sa skyong las kyis bdag nyid las kyi skye gnas dang / /
las kyi rten dang las kyi rnam smin skal ba dang / /
las kyi dbang gis gnas par 'gro ba shes nas ni / /
phan pa'i ched du las gang gyur pa de bsnyen mdzod / /
'jig rten de nyid rtogs nas dang ni btsal nas su / /
dam pa'i las ni mi yi bshes min gzhan ma yin / /
thams cad bor nas las dang lhan cig khyod kyi ni / /
rten dang bral zhing gcig pur 'gro bar bya ba'o / /
lha 'am dmyal ba dud 'gro mi yi 'jig rten du / /
las kyi rten las son pa'i 'jig rten 'gro ba ste / /
srid pa'i rgyu ni rnam pa gsum dang skye gnas gsum / /
sna tshogs las ni 'jig rten pa yis rab tu byed / /
de phyir sde tshan gnyis ni yang dag 'jug par yang / /
lus dang ngag gi las 'di rnam par dag pa dang / /
yid kyis rab tu zhi la 'bad par bya ba ste / /
de ni bdag gi don yin gzhan don ma yin no / /
'gro ba chu yi dba' rlabs g.yo bar shes nas ni / /
brtags nas khyod kyis srid pa rnams su dga' mi bya / /
las ni yongs su zad phyir dam pa'i las gang de / /
mchog tu bde ba'i don du gang gyur bsnyen par bya / /
rgyu skar 'khor lo mkha' la bzhin du rtag par ni / /
'jig rten yongs su 'khor bar shes par byas nas ni / /
rtse mo 'das nas lha nas lha yang lhung ba ste / /
kye ma mir gyur smos ci blo gtad byed pa su / /
bde ba rnams las mchog tu thar pa'i bde ba dang / /
dga' ba rnams las bdag tu dga' ba gtsor shes nas / /
lag 'gro rnams kyis brang la bzhin du bdag ldan ni / /
su zhig 'jigs pa du ma'i dpal gyis bde la dga' / /
de phyir brten pa khyim la mes bzhin 'jig rten ni / /
'jigs pa chen po dang ni yongs ldan mthong nas ni / /
gang zhig skye 'chi ngal ba mya ngan dang bral ba / /
zhi zhing brtan pa'i go 'phang de ni slongs mdzod cig /
don gyis ma yin g.yul gyis ma yin mtshon gyis min / /
gang la rta dang glang pos don ni yod ma yin / /
skyon ni dgra bo rnams kyi sde de choms mdzod dang / /
de las rgyal na rnam par rgyal ba gzhal du med / /
sdug bsngal dang ni sdug bsngal gyi rgyu zhi ba dang / /
zhi ba yi yang mngon pa'i thabs ni shes par mdzod / /
bzhi po 'di yi kun nas khong du chud pa las / /
'jigs pa chen po dang ni ngan 'gro rnams 'gog go / /
de nas bde bar gshegs pas rdzu 'phrul gyi sngon du / /
zhing du byas pa'i sems la dga' ba skyes pa ste / /
thos nas mi skyong de yis chos ni rab thob cing / /
dga' bzhin thal mo sbyar nas 'di skad ces gsol to / /
blo ldan dang bcas 'bras bu dang bcas khyed dgyes shing / /
sdug bsngal chen po las ni rnam grol khyed dgyes so / /
mya ngan ched du don med sa sbyin bdag dga' la / /
bu yi 'bras bu dang ldan bdag ni dga' bar gyur / /
phun tshogs spangs nas gshegs pa khyed ni gnas su gyur / /
ngal ba chen pos dub las khyed ni gnas su gyur / /
dga' ba'i gnyen 'dun dga' ba khyod kyis bor ba rnams / /
bdag cag rnams ni snying rje bar du gnas su gyur / /
lha yi drang srong rnams sam rgyal po'i drang srong rnams / /
de rnams sngon dus na yang gang la ma gshegs pa / /
nyam thag 'jig rten dag gi dge ba'i ched du lam / /
nges par legs pa 'di dang khyed kyis lhag par thob / /
khyod ni 'khor los sgyur bar gal te gyur na ni / /
bdag gi dga' ba de ltar 'gyur ba ma yin zhing / /
rnam pa de ltar rdzu 'phrul 'di dang khyod kyi chos / /
mthong nas ji ltar bdag gi bstan pa dga' bar 'gyur / /
'dir ni yang srid nyid du sbyor ba'i chos la ni / /
'khor los sgyur bas skye dgu rnams ni skyong ba ste / /
'khor ba'i sdug bsngal chen po rnams ni 'joms pa la / /
'jig rten ched du chos kyang thub pa khyod kyis gsungs / /
gang gi rdzu 'phrul 'di dang rnam rgyas blo gros dang / /
'khor ba'i 'jigs pa mtha' dag nges par log pa ni / /
dpal dang bral yang 'jig rten na khyod dbang phyug ste / /
dpal ni 'phel yang dbang med sred bcas ma yin no / /
brtse ba'i chos kyis bstan pa'i 'os gyur pa / /
shAkya'i rgyal pos mang po de dag smras nas ni / /
rgyal po nyid dang yab nyid du ni gnas na yang / /
sras la de nyid khong du chud phyir phyag byas so / /
thub pa'i mthu ni lhag par thob pa mthong nas dang / /
de nyid rab tu 'bigs pa'i bstan bcos mthong nas dang / /
bla ma rgyal pos sbyar ba'i mchod pa mthong nas ni / /
du ma rnams kyis rab tu 'byung phyir re 'dod byas / /
de nas gzhon nu mang po 'bras bu la gnas rnams / /
chos kyi cho ga de nyid rab tu thob gyur te / /
sngags dang 'dod pa chen po rnams la ltos med nas / /
byams pa'i gnyen 'dun du ba rnams ni spangs nas so / /
kun dga' mdzes dga' kra mi la dang ma 'gags pa / /
dga' bo nye dga' dag dang de nas 'khyil pa 'dzin / /
slob ma'i lkog tu ston pa yis ni lha sbyin te / /
thub pas rjes su bslabs pa de rnams byung bar gyur / /
de nas mdun na 'don gyi bu ni bdag nyid che / /
'char kas lam de nyid la rab tu song ba ste / /
de yis nges pa rab tu mthong nas de bzhin du / /
nye ba 'khor dang rgyun shes bu yi blo byas so / /
rgyal po yis kyang sras kyi mthu ni mthong nas dang / /
mchog gi bdud rtsi rgyun ni rab tu thob byas nas / /
chags pa med par rgyal srid spun zla la byin zhing / /
rgyal po'i drang srong spyod pas khyim rnams la bsnyen to / /
de skad ces pa la sogs legs pa'i gnyen rnams dang / /
'khor dang gnyen rnams rjes su brtul nas sangs rgyas ni / /
mchi ma dang bcas grong khyer pa yis mngon dga' ba / /
rang gnas grong khyer la ni dus su rab zhugs pa / /
don kun grub pa zhes pa rgyal po'i sras po ni / /
don mdzad grub pa grong khyer du ni rab zhugs pa / /
zhes ni don thos khang pa rnams su mi mo rnams / /
sgo rnams dang ni skar khung rnams la mnyam par brten / /
mtshams kyi sprin gyis phyed bkag 'od zer ldan pa bzhin / /
ngur smrig bsnams shing mdzes pa de ni rab mthong nas / /
bud med de rnams mig nas mchi ma phyung ba ste / /
pad+ma dang mtshungs thal mo rnams kyis phyag 'tshal lo / /
chos kyis dang ni gzugs kyis gsal bar gyur pa ni / /
'og tu zhal gzigs gshegs pa de ni mthong gyur nas / /
brtse ba dang ni gus pa rnam par ston pa ste / /
mchi mas rnyogs pa'i mig can rab myos ma rnams zlos / /
legs skyes dbu ni bzhar bar rnam par mdzad nas dang / /
na bza' rnying pa yongs su gsol nas dang / /
sku la gser gyi kha dog rab tu g.yogs nas dang / /
des ni spyan mig rab tu bkod nas gshegs / /
gang zhig gdung ba skyob pa'i gdugs dkar bsnyen phyir dang / /
sras po rnam par dul ba blta ba'i phyir 'ongs shing / /
kun nas gnas phyir 'os shing rgyal ba'i phyir 'os pa / /
des ni lhung bzed yang dag yongs su bzung nas gshegs / /
'gram par ta ma la yi lo ma rnam bkod pa'i / /
mdzes ma'i gdong dang gdung ba skyob pa'i gdugs dkar ni / /
gang gis bsnyen par 'os shing mgyogs 'gro 'os pa ste / /
des ni lhung bzed yongs su bzung nas rkang pas gshegs / /
sa skyong bdag skyes rnams kyi dgra rnams zad par dang / /
dga' ba rnams kyi chags dang 'gro ba'i rjes chags par / /
blta bar 'os shing sna tshogs dbu rgyan bsnams pa gang / /
des ni sa yi gnya' shing gang tsam gzigs shing gshegs / /
'di yi blta ba ci zhig mtshan nyid de ni ci / /
don gnyer ci zhig rol pas dgra bor gyur pa ci / /
gang 'di brtul zhugs dang ni lhan cig rol ba ste / /
bu byis rnams dang mo btsun mdzangs ma rnams dang ni / /
rgyal po'i mna' ma nges par mya ngan 'dzin ma'o / /
grags 'dzin ma de shin tu dka' thub byed pa ste / /
gang gis jo bo'i rab tu spyod pa 'di thos shing / /
thos nas kyang ni gnas shing nyams par 'gro ba med / /
'di yi gzugs ni nges par rjes su mthun pa dang / /
kha dog ngan pa'i gzugs 'di snang ba mthong nas ni / /
sras 'dod mi dbang rgyal po ji lta bur gyur zhing / /
'tshe ba'i dgra bo la yang ji lta bur byed dam / /
mchi mas gang ba'i sras po sgra gcan 'dzin mthong nas / /
gal te de lta nyid du 'di ni chags ma yin / /
byams pa'i gnyen rnams las kyang gzhan du kha bltas pa / /
'di 'dra nges pa'i brtul zhugs la ni dge legs shog /
gzi mdangs dang ni lus kyi dbyibs dang 'gros sam ste / /
bde ba'i rab tu 'jug la nges par tshad ma yin / /
yon tan de rnams dag gis 'di ni mdzes pa ste / /
zhi bas ldan zhing yul rnams kyis ni rnam par bral / /
sna tshogs ston ni rang mtshungs bsam pa yang dag yongs bzung nas / /
de skad ces sogs rab myos ma rnams mang po rnam par labs / /
sangs rgyas ma chags thugs kyang rang gi grong khyer la gshegs nas / /
bsod snyoms brnyes shing n+ya gro d+ha yi mtshan ma'i nags su gshegs / /
nyung ngu nyung ngu'i bsod snyoms sbyin pa rnams kyis nor rdzas phra zhing dge ba ma byas skye bo sgrol bar mdzad bzhed pa / /
spyod pa 'di yis yang dag tshim pa ma yin dge sbyong skye bo bsam pa ma thul ba la brten par mdzad bzhed la / /
'jig rten dag na skyid de ba zhes rgol ba nub par mdzad bzhed de bzhin yongs su bris nyid ston par mdzad bzhed pa / /
brtag par snyam la bsod snyoms phyir ni yab kyi grong khyer la ni sred med thugs mnga' de bzhin gshegs pa zhugs par gyur / /
sangs rgyas kyi spyod pa zhes bya ba'i snyan dngags chen po las /
yab dang sras mjal ba'i le'u ste bcu dgu pa'o // //
nga rgyal nyid kyis skye bo dam pa ma smod cig /
bshes gnyen 'du shes dka' thub rnams ni ma 'joms shig /
nyon mongs dbang gis dam pa'i brtul zhugs ma byed cig /
dam pa min pa'i lta ba cung zad ma bsnyen cig /
mtshar la ma 'gro mi dge'i lam la ma gnas shig /
rgyags par ma 'gro dga' min mi bzod ma nyan cig /
snyan grags mi bzad brdzun la blo gros ma 'dzin cig /
bstan bcos mthong las lhag par gtor ma ma 'phrog cig /
blo ni mnyam par zhog cing chos ni gyis mdzod cig /
dam pa rnams dang sbrel mdzod ri mo khod mdzod cig /
ji ltar phul byung 'di ni thob nas slar yang ni / /
rgya cher mngon par 'gro ba de ltar gyis mdzod cig /
brtson 'grus brtsams nas dang ni bstan pa yongs bzung nas / /
rigs pa rnams ni bskyed nas skyon rnams zil mnan nas / /
'chi ba yang dag dran nas 'phags pa'i bya ba gyis / /
che ba'i bdag nyid thob nas zhi lam thob par gyis / /
gang gi 'bras bu 'di ni zhi ba skyong ba ni / /
las de nyid ni slar yang byed par 'os pa ste / /
yid gzhungs ldan pa 'di dang byed pa byas pa nyid / /
'bras bu gang zhig mthong bas sa bon bskrun par byed / /
'di na mchog gyur gang zhig sdig pa byed pa ste / /
snang ba de ni mun par gnas pa bdag gi lugs / /
chos ni gtso bo skyes bu gtso bo ma yin pa / /
mun pa snang ba la ni gnas pa bdag gi lugs / /
khyad 'phags gang zhig chos kyi cho gar 'jug pa ste / /
dkar po dkar por mchog tu 'gro ba bdag gi lugs / /
dman pa gang zhig sdig pa'i las ni byed pa ste / /
de yang mun pa mun pa'i mtha' ru 'gro ba lugs / /
de phyir phung po bzhi po de rnams shes byas nas / /
rgyal po 'bad pa gyis shig de ltar ji ltar 'dir / /
bde nas bde bar gal te 'gro bar 'dod na ni / /
phyogs ni gsum pa bsnyen zhing snga ma ma yin no / /
gzhan gyis gzhan la dge ba byed pa ma yin zhing / /
ci ste byed na de la rjes su 'gro ma yin / /
byis pa'i nyams pa yod min rang la 'thob pa ste / /
ma byas pa yi 'ong ba 'grub pa yod ma yin / /
ma byas pa yang brgya la byed pa ma yin zhing / /
ma byas pa ni gzhan du dge legs 'gyur ma yin / /
der ni 'gro ba la yang nor ni yod min te / /
de phyir dge ba'i las kyi cho gar 'bad pa bgyis / /
gang zhig sdig pa lhag par spyod pa legs min zhing / /
gson pa'i 'jig rten na de'i bdag la dga' ma yin / /
bdag gi ched du bdag gis sdig pa byas nas ni / /
gzhan du 'bras bu bdag nyid kho nas longs spyod do / /
rgyal po chen po ri bo chen po bzhi rnams ni / /
'ongs pa rnams su 'gro ba kun nas srub pa ste / /
chos kyi bya ba rnam pa sna tshogs bsten las ni / /
ji ltar 'thad pas gzhan na bya ba ci zhig yod / /
rga dang rgud pa nad dang de nas 'chi ba ste / /
bzhi po 'di rnams de bzhin du ni 'ongs pa ste / /
ri bo rnams kyis kun nas bskor ba bzhin du ni / /
'jig rten mtha' dag dbang med 'khol bar byed pa'o / /
de nas 'ongs pa rnams su dbang med sdug bsngal te / /
rten ni yod min mngon du 'thab min srung ba med / /
der ni byed pa'i ched du nor med chad pa med / /
chos las ma gtogs sman gzhan yod min na / /
de ltar mi rtag gyur na gson pa'i 'jig rten na / /
glog ni g.yo ba'i yul la rab tu zhugs pa na / /
'chi ba'i lag pa'i rtse la yongs su gnas pa ste / /
chos ma yin pas 'bras bu longs spyod par 'os min / /
dbang chen dang mtshungs mi dbang de dang de rnams ni / /
g.yul du lha yi mngon par 'thab la phyin nas kyang / /
rab tu rgyas pa rnams dang nges par zum pa rnams / /
dus kyi dus su bde dang sdug bsngal skal ba'o / /
'byung po 'dzin pa'i sa yang zad par 'gro ba ste / /
'jig pa'i mes ni lhun po de bzhin sreg par byed / /
rgya mtsho chen po yongs su bskams par 'gro ba ste / /
dbu ba dang mtshungs mi yi 'jig rten kye ma ci / /
shugs byas nas kyang rlung ni zhi bar 'gro ba ste / /
'jig rten gdungs nas kyang ni nyi ma nub par 'gro / /
bsregs nas kyang ni me nyid 'da' bar nyer 'gro ste / /
gang de de ltar gnas par 'gyur ba yin snyam mam / /
lus po 'di ni yun rings dus su bsrungs kyang ngam / /
sna tshogs longs spyod rnams kyis nye bar bskyangs kyang ni / /
de yis 'dir ni nyin zhag 'ga' zhig bzhugs nas su / /
skye bo chen po'i rjes su brtse ba mdzad nas ni / /
bde bar 'pham byed kyis ni phyag gis mngon bsrungs pa'i / /
grong khyer la ni chen po'i tshogs kyis rab tu dpags / /
me tog rab rgyas mya ngan med pas gsal byas shing / /
yan lag dmar por gyur cing khu byug skad sgrogs pa / /
ti se'i gangs ltar mtho ba'i lding khang phreng ba can / /
dpal ldan rgyal byed tshal ni de nas rab tu thob / /
des ni gtsang ma'i chus gang phreng ba dkar po can / /
gser gyi bum pa dang bcas bum pa blangs nas ni / /
de nas dus su rgyal byed tshal ni bzang sbyin gyis / /
de bzhin gshegs pa la ni rab tu phul bar gyur / /
de nas shAkya thub pa lta 'dod rgyal po ni / /
sde rab 'pham byed rgyal byed tshal du song ba ste / /
song nas de nas bkur sti byas te thub pa la / /
rab tu btud cing gdan byas tshig 'di gsol ba'o / /
thub pa grong khyer 'dir ni khyed kyi gnas bzhed pa / /
nges par rang ni ko sa la rnams kyi dge ba'o / /
de nyid gzigs pa 'di 'dra brten pa med pa ni / /
nye bar 'tshe byas yul ni skal ba med pa'am / /
khyed mthong ba 'am yang na mngon par phyag 'tshal ba / /
yang dag thob po bdag cag rnams kyi rjes bzung phyir / /
dam pa rnams kyi 'dus pa thob nas 'jig rten na / /
tshim pa med kyang ji ltar tshim pa nyid yin no / /
gang gis rten can rlung ni rab tu g.yos pa ste / /
de yi bdag nyid las ni nye ba las 'gro ste / /
mkha' 'gro'i bya rnams lhun po'i 'dus pa nyer thob nas / /
rang bzhin rnam par spangs nas gser du 'gyur ba'o / /
de phyir 'di dang che ge mor ni mgon gyur zhing / /
skye bo legs pa'i rten las gzhan min bdag gi nags / /
ga d+ha'i sras po thub pa chen po rab thob nas / /
phur bu gsum pa'i khyim ltar lta na mdzes par gyur / /
'jig rten dag na rnyed pa rab rnyed sna tshogs pa / /
tshad dang ldan pa dag ni mdzad pa can yin la / /
khyod kyi nye ba las ni don gang yin pa rnams / /
de dag rnams kyi grangs med nyams pa yod ma yin / /
legs pa khyod kyi nges pa'i lta ba'i lta ba las / /
'di las gzhan du rnyed pa shes pa ma yin zhing / /
khyab bdag bdag ni gnod pa rnyed bla sdug bsngal ba / /
chags pa dang ldan rgyal po'i chos la spyod par 'gyur / /
de ltar dbang po dang mtshungs rgyal po de yis ni / /
rnam pa de ltar mngon du gyur te gsan nas ni / /
don dang 'dod pa dag gi chags pa mkhyen nas su / /
de yi bsam pa yang dag bskul ba thub pas gsungs / /
mi dbang khyod kyi tshig 'di ngo mtshar che ma yin / /
khyod kyi spyod pa 'di ni legs pa rnams la min / /
'og nas 'phos pa 'gro bar 'dod pa rnams kyis ni / /
phan pa 'dod pa'i dam pa'i skyes bu rnams la sdang / /
gang phyir sa skyong khyed kyi dgongs ba de nyid ni / /
des na khyod la 'dir ni cung zad smra 'dod de / /
de ni shes par gyis shig bdag gi lta ba ni / /
'bras bcas ji ltar gyur pa khyed kyi de ltar gyis / /
mi skyong rgyal bo'i dus kyis bcings nas bkug pa na / /
mdza' bshes ma yin gnyen min phun tshogs rjes 'gro min / /
thams cad kyis ni dman zhing dbang med 'gro ba ni / /
grib ma bzhin du las gcig rjes su 'gro ba nyid / /
de phyir mtho ris dang ni grags pa dam pa ni / /
mngon par 'dod bzhin chos kyi rgyal srid rjes su skyongs / /
rmongs pa las ni chos la 'khrul pa'i rgyal po yi / /
rgyal srid de nyid mtho ris na yang ma yin no / /
'dir ni rgyal srid yang dag yongs su bskyangs nas ni / /
chos las ring min rta rid mtho ris rab 'thob nas / /
'dir ni rmongs las mi yi bdag po ni kum+b+ha / /
chos las 'phos shing ka shi rnams su sa la zhugs / /
'phags pa yi dang sdig pa yi ni las kyi ni / /
khyod la dper bstan zhi ba bdag gis de smras te / /
rang gi skye dgu rnams ni rtag tu legs bsrungs shing / /
dpyad nas de phyir brtan pa dge la 'bad pa gyis / /
ji ltar srog chags rnams ni gtse bar ma byed cig /
rtag par dbang po rnams ni rol par ma byed cig /
'phags min gyis bsnyen khro ba 'dzin par ma byed cig /
phyogs min bya bar sems ni g.yo bar ma byed cig /
nga rgyal dang ni rgyags pa khur nas dus su ni / /
rab tu 'thor zhing shin tu gyur pa gnyid log gyur / /
rnam pa de ltar 'jig rten 'gro ba shes nas su / /
de la ma nyal dge ba la ni gnyid ma log /
'khor ba'i phyogs ni g.yo bar 'dzegs nas su / /
nges par ltung na sa gzhi bag med 'gyur ba'o / /
gang zhig bde ba 'brel min de ni bsnyen bya min / /
gang gis 'bras bu legs min gang de bya ba min / /
gang zhig dge la sbyor min de ni bshes ma yin / /
sdug bsngal rnam par 'joms min gang de ye shes min / /
gal te ye shes min na yang srid ma yin zhing / /
srid par gyur na lus med nyid la yin pa ste / /
lus su gyur na yul las thar pa ma yin zhing / /
nyi tshe ma yin 'dod pa'i srid pa don med do / /
gang phyir lha na gnas rnams dus kyi dbang gis ni / /
gzugs med rnams kyang mdzad pa can phyir mi rtag ste / /
de bzhin 'jug pa min la blo gros zhugs bya zhing / /
gal te 'jug pa med na sdug bsngal yod ma yin / /
gang phyir lus ni 'gro dang gnas pa la sogs pa'i / /
sna tshogs rten gyi sdug bsngal dag gi rtsa ba ste / /
de phyir lus med du ni ye shes nus pa gang / /
de yod lus kyi bu lon yod pa ma yin no / /
gang las 'gro bas 'dod pa'i ched du bskyed pa yis / /
sdug bsngal chen po du ma rnams la nyer 'gro ste / /
'di las 'dod pa'i srid las rnam par dben nus shing / /
sdug bsngal rnams las chags med nyam thag yod ma yin / /
de phyir gzugs dang bral ba'i lha rnams na yang ngam / /
'dod pa rnams dang ldan pa'i gzugs ldan rnams na yang / /
skor ba nyid phyir 'jug pa zhi ba ma yin na / /
'dod pa spyod pa drug po rnams su sngon nyid do / /
rnam pa de ltar mi rtag sdug bsngal de med cing / /
rtag par 'bar ba'i 'jig rten gsum po nyid mthong nas / /
bya tshang shing la sgong skyes rnams kyis gdung ba ltar / /
gang du 'jug la smon lam rigs pa ma yin no / /
mchog de rig par bya zhing gzhan ni rig bya min / /
mchog de blo gros yin zhing gzhan ni blo gros min / /
mchog de bya ba yin zhing gzhan ni grub pa min / /
chos 'di khyim dang ldan pa'i skye bo rnams kyis te / /
yod pa min zhes de ltar nges par rig bya min / /
nags sam khyim na gnas pa dag gi zhi ba ni / /
gang gis sgrub pa yod pa de yis yod pa'o / /
tshad pas mngon par gdungs pa chu la rnam zhugs te / /
spyi las thams cad tshim pa nye bar 'gro ba nyid / /
sgron ma dang ldan mun pa ru ni mthong ba ste / /
rnal 'byor tshad ma'o na tshod ma yin rigs ma yin / /
kha cig nags na gnas kyang na tshod la mi sbyor / /
brtul zhugs zad cing ngan 'gro la ni bsnyen pa nyid / /
kha cig khyim na gnas kyang rnam dag las can ni / /
bag dang ldan pa nges legs la ni bsnyen pa'o / /
mun pa'i rgya mtsho la ni lta ngan dba' rlabs can / /
sred pa'i chu la srog chags rnam par 'phyo rnams su / /
shes rab gru bo dran dang brtson 'grus skya ba ni / /
gang gis yod pa de ni de la sgrol ba yod / /
de ltar yul la mchog tu song ba'i rgyal po de yis ni / /
thams cad mkhyen las chos kyi de nyid 'di ni nyer thob nas / /
rgyal srid ngan pa mi rtag g.yo zhes nyer skyes blo can ni / /
myos pa dang bral gnyis 'thung bzhin du mnyan yod nyid du zhugs / /
sa dbang btud pa de ni shes nas mu stegs can gzhan rnams / /
der ni stobs bcu pa la rdzu 'phrul gyis ni 'gran btsugs gyur / /
sa skyong las ni rnam par gsol nas de nas bdag 'pham pa'i / /
drang srong gis ni rdzu 'phrul ched du sdug pas gnas pa byas / /
de nas gsal zhing 'od zer 'phro ba dang bcas dkyil 'khor can / /
skar ma rnams ni 'bar bar gyur pa'i nyi ma shar ba bzhin / /
yang dag dga' zhing rnam pa sna tshogs blo can ston pa rnams / /
der ni thub pas rdzu 'phrul rnam pa mang pos pham par mdzad / /
de nas mnyan yod kyi ni de las skyes pa'i grags pa dang / /
bkur sti nges pa mchog gi dpal gyis yongs su spangs par gyur / /
de nyid kyis ni srid pa gsum las gyen du 'dzegs pa ste / /
de'i phyir chos dag gsung bar bzhed cing yul la phan phyir ro / /
de nas thub pa mtho ris gnas pa'i yul ni ye shes kyis / /
rnam par btul nas mtho ris gshegs pa lo ni rnam phul des / /
mkha' la lha yi rgyal po'i bsod snyoms cho ga bzhin bzhes nas / /
lha yi 'jig rten dag nas sAm ka par ni yang dag babs / /
de la gzhal med gnam sa'i logs la babs pa yi / /
zhi ba thob cing ltos pa dang bcas lha rnams rjes su 'ongs / /
sar gnas nam mkha'i logs la gyen du gdong phyogs rgyal po ni / /
de dang de rnams mgo bo rnams kyis btud cing rab tu bzung / /
sangs rgyas kyi spyod pa zhes bya ba'i snyan dngags chen po las /
rgyal byed kyi tshal rab tu bzhes pa'i le'u ste nyi shu pa'o // //
thar 'dod lha na gnas rnams dang / /
skyed ma mtho ris su btul nas / /
thub pas gdul bya rnams 'dul zhing / /
de nas de ni 'jig rten rgyus / /
ri lnga'i dbus kyi grong khyer du / /
'od ldan 'tsho byed dbang po dang / /
gro bzhin skyes dang yan lag sbyin / /
rnam par 'dren pas de nas btul / /
rgyal po'i bu ni 'jigs med dang / /
dpal sbas dang ni nye ba 'khor / /
n+ya gro d+ha sogs mthar ldan rnams / /
snga ma'i lta ba las zlog go / /
chos kyi thos pa nyid las ni / /
mi skyong dpal ni yangs pa can / /
spos 'dzin gyi ni dbang phyug 'dir / /
pad+ma zhes bya rnam par btul / /
de nas gnod sbyin gangs ldan dang / /
rtse mo brgya pa de nas ni / /
rnam rgyas pha rol gnon pa yis / /
rnam rgyas ri bor btul ba'o / /
yon tan gzigs pas mi skyong ni / /
lta byed btsun mo'i 'khor bcas la / /
'tsho byed a mra'i nags tshal du / /
mtshan mo dad pas sbyar bar mdzad / /
de nas pha rol 'gro ba can / /
bram ze zhi bar 'gro rnams des / /
rdo ba'i ri bor phra mo yi / /
tshigs bcad don rnams klog tu bcug /
de nas dam pa dran mdzad pas / /
dngos su nor sbyin mthong ba mo / /
dga' ba'i skyed ma legs ldan ma / /
'od ma'i tsher ma can du btul / /
de nas brtan ldan grong khyer du / /
brtsegs sbyin gnyis skyes dam pa ni / /
mchod sbyin rnam pa sna tshogs kyis / /
mchod 'dod thar pa'i chos la btsud / /
de nas lus 'phags ri bo ru / /
btsud phyed rtse mo nyid dang ni / /
lha min skyes ma dang lha rnams / /
nges par 'dzin du btsud par gyur / /
de nas ang+ga'i grong khyer du / /
gnod sbyin gang ba bzang po dang / /
mchog dang dbyug pa dkar dmar dang / /
gtum po lto 'phyo che rnams btul / /
a pa Na yi grong khyer du / /
bram ze ke bya she la dag /
dka' thub thob pa thar par sbyar / /
'tsho byed sor mo'i phreng ba can / /
bran bzangs dang mtshungs gnyis skyes ni / /
bcom ldan rdzu 'phrul phun tshogs kyis / /
phra mo rnams su btul ba mdzad / /
gang ba bzang po dang mtshungs rdzas / /
lug ces bya ba bzang pos 'tsho / /
nor sbyin bzang dang bzang po'i bu / /
bzang por yang dag rtogs par mdzad / /
de nas tshangs pa'i tshe ldan ming / /
rnam rgyas tshangs pa'i tshe ldan pa / /
gang gi smra ba smra mchog gis / /
lus 'phags po yi grong du pham / /
yangs pa can gyi rdzing bu ru / /
srin bu sha za dang seng ge /
la sogs lits+tsha bI rnams dang / /
mchog dang bden byed nyid btul to / /
de nas las bzang pos gnod sbyin / /
bzang po bzang po'i sems ldan pa / /
rgyan byed dang mtshungs grong khyer du / /
chos kyi lam la btsud pa'o / /
de nas blo dang ldan pa yis / /
shin tu mi bzad 'brog tu ni / /
gnod sbyin 'brog gnas zhes bya dang / /
gzhon nu legs 'ongs la ston to / /
de nas gnod sbyin sdig med la / /
gnod sbyin bdag pos phyag byas pas / /
bde dga'i grong du thar pa ni / /
thar pa gzigs pas gdams pa mdzad / /
thub pa grags pa yangs rnams dang / /
gnod sbyin drag po'i las can dang / /
kha spu ldan pa gnyis la ni / /
ga yar drang srong gis bstan to / /
de nas drang srong dkar min gyi / /
tsha bo kA t+yA ya na ni / /
bA rA Na sI'i grong du sngon / /
gnyis skyes stobs bcu ldan pas btul / /
mtsho 'obs bde bar pha rol 'gro'i / /
grong la rdzu 'phrul gyis gshegs nas / /
dus su tshangs pa rna bstod la / /
de nas des ni rjes su bstan / /
rjes su bstan de rab dang bas / /
drang srong mchog gi gtsug lag khang / /
rtag par dri ldan kha la reg /
tsan+dan rang bzhin byed du bcug /
de nas gang du thub pa'i zhabs / /
rdo las 'khor lo'i mtshan mthong bas / /
ser skya dka' thub ldan pa ni / /
'od zer ldan pa des btul lo / /
de nas gnod sbyin glang po la / /
glang po ldan par bstan pa ste / /
de bzhin dgra po bong bu ni / /
bcom brlag tu ni btul ba'o / /
yul 'khor skyong dang rdzas mnyam pa / /
yul 'khor skyong zhes dran pa ni / /
grong rdal rags pa'i mdzod ldan du / /
ston pas de nas rnam par btul / /
tshangs pa dang 'dra skye bo mchog /
dgra can du ni btul ba ste / /
mkhas pa rgya chen skyes bu can / /
nyon mongs dul bar de bzhin no / /
'jigs bcas kyi dang mtshams bzangs kyi / /
bu'i bu mos 'jug bu dag dang / /
mu stegs gzhan rnams kyi mun pa / /
mnyan yod nyid du thub pas bcom / /
'dir ni bram ze mchod sbyin can / /
dge sogs rnams dang rigs gtsang dang / /
ko sa la yi dbang phyug ni / /
sangs rgyas nyid kyis dad pas sbyar / /
de nas bram ze mkhas pa ni / /
bram ze su ka sA ri dang / /
she ta bi ka'i 'brog zhi bar / /
bstan pa mchog gis bstan pa'o / /
de nas 'thab pa'i grong khyer du / /
grong khyer gtso dang dus byed dang / /
'jigs pa'i las can chu srin klu / /
rab tu ma zhi zhi bar mdzad / /
de nas b+har ga rnams su des / /
gnod sbyin 'jigs byed btul mdzad cing / /
rigs med kyi ni bla ma gnyis / /
rgan po de bzhin rjes su bzung / /
nor ldan gyi mchog dbyangs ldan dang / /
bud med sgur mchog sogs rnams dang / /
skyes chen de rnams de rnams ni / /
kau shAm bIr ni rjes su bzung / /
de nas spos 'dzin yul nyid dang / /
klu chen sog ma med pa ni / /
dul ba'i bdag nyid dul ba la / /
nang gi pha rol son par gshegs / /
'bar zhing 'jigs pa'i las can ni / /
mthar byed bzhin du sreg 'dod pa / /
rnam par btul nas mkhas pa des / /
dus su de nas gdams ngag bstan / /
de la sogs pa'i 'byung po rnams / /
sa pa rnams dang mkha' 'gro rnams / /
btul nas tshigs su rgya mtsho bzhin / /
sangs rgyas grags pa 'phel bar gyur / /
che ba'i bdag nyid de mthong nas / /
lha sbyin rlom sems byas pa ste / /
bsam gtan rnams las 'khrul thob cing / /
'dra ba min pa mang po byas / /
nye bar bcom pa'i sems ldan des / /
thub pa dge 'dun dben byas shing / /
'phye las 'dod pa ma byas te / /
de la gnod pa'i phyir brtsams so / /
de nas bya rgod phung po'i rir / /
rdo ba'i 'khrul 'khor byas pa ste / /
thub pa'i steng du gang 'phangs pa / /
ltung ba ma yin gnyis su gyur / /
'jig rten dus su chu 'dzin sngon po sgra sgrogs pa / /
zla ba 'gog pa la ni mkha' la rlung bzhin du / /
de bzhin gshegs pa la ni mngon du gdong phyogs par / /
glang po'i dbang po rgyal po'i lam la gtad pa'o / /
lus kyis snun pas yan lag mchog ni nyer blangs shing / /
mche bas phug pas rgyu ma'i dra ba rab bkram pa'i / /
lus po rnams kyis rgyal po'i khab kyi lam rnams ni / /
rgyu bar dka' bar byed la mngon par rab tu zhugs / /
sha ni 'dod pas mi yi brla la rmugs pa ste / /
mche ba'i rtse mos reg cing g.yo ba'i rgyu ma'i phreng / /
khrag gis gsher ba'i mgo bo sna ljags drag po yis / /
'phen pa'i don du rdo rnams bzhin du gyen du 'phen / /
gsum du rab dga'i chang gis 'thor ma'i dri ldan zhing / /
rul ba'i khrag dang zhag gi dri yis bsgos rnams kyis / /
de tshe bskor zhing mtha' med khro ba dang ldan pa / /
grong khyer skye bo de la skyo bas 'jigs par byed / /
gnyis 'thung myos pa dus kyi dbyug pa 'jigs 'dra ba / /
khengs las gdong ni bcos shing sgra skad 'thon pa ste / /
khros pas rnam par log pa'i mig can de mthong nas / /
hA hA byed pa rgyal po'i khab nas byung bar gyur / /
kha cig yid mi bde bas phyogs su bros pa ste / /
gzhan ni mtho ba min pa'i yul rnams la thim zhing / /
de bzhin 'jigs pa las gzhan 'jigs pa ma bzung nas / /
gzhan rnams gzhan rnams dag gi khyim rnams la zhugs so / /
kha cig rnam par 'dug pa'i seng ge'i sgra rnams ni / /
rang gi srog la the tshom yang dag ma bsams shing / /
sangs rgyas la ni mngon par 'tshe ba ma byed ces / /
rab tu bzung nas gnyis 'thung de la rgyab nas 'bod / /
de bzhin gzhan rnams glang po skyong la 'bod pa ste / /
gzhan rnams 'di la thal mo dag gis phyag 'tshal lo / /
de nas de la gzhan rnams bsdigs par byed pa ste / /
kha cig nor gyis sred cing 'dod par byed pa'o / /
rlung 'gro skar khung dag nas rnam par lta bzhin du / /
lang tsho ma rnams lag pa g.yo zhing ngu ba ste / /
'jigs ma gzhan rnams gser gyi gdu bu dag dang ldan pa yis / /
zangs mdog lag pa rnams kyis mig rnams 'gebs pa'o / /
yongs su ro myang glang pos 'joms par 'dod pa na / /
gyen du lag bteg skye bo ngu bar gyur na yang / /
gshegs pa 'byed pa med cing gnod pa mi mnga' bar / /
bde bar gshegs pa rang gnas rnam 'gyur med par gshegs / /
byams pas 'byung po rnams la rjes su brtse ba ni / /
gus pas lha rnams kyis ni rjes su 'gro ba ste / /
de la dbang po'i glang po ches kyang reg pa ru / /
nus pa ma yin gang phyir thub pa brtan par gshegs / /
gang phyir sangs rgyas la ni rjes 'gro dge slong ste / /
des ni rgyang nas glang chen mthong nas bros pa ste / /
sna tshogs bdag nyid 'jig rten rang bzhin gyis bzhin du / /
kun dga' bo gcig sangs rgyas la ni rjes su song / /
de nas glang chen khros pa de ni nyer 'ongs nas / /
thub pa'i mthu las 'du shes nye bar thob pa ste / /
mig sman ri bo rdo rjes phye mar bcom pa bzhin / /
lus po rab tu zegs shing spyi bos 'gyel bar gyur / /
de la shin tu mdzes shing 'dam skyes 'jam po yis / /
legs skyes sor mo'i dra ba'i phyag gis mgo bo la / /
zla ba chu 'dzin la ni 'od zer gyis bzhin du / /
gnyis 'thung dbang bo la ni thub pas reg par gyur / /
chu yi shin tu khur las dus kyi sprin bzhin du / /
zhabs kyi rtsa bar gnyis 'thung de ni bsdad pa ste / /
thub pas rna ba'i ta la g.yo med la gzigs shing / /
de la sems can ma 'os zhi bas bstan pa'o / /
sdig med dang bcas rnam par 'joms pa sdug bsngal te / /
sdig med nyid la glang chen gnod pa ma byed cig /
srid pa srid par sdig med bcom pa'i srog chags kyis / /
bde 'gro brgyad la glang chen 'gyur ba ma yin no / /
'dod chags dang ni zhe sdang de bzhin gti mug ste / /
glang chen gsum bo bzod par dka' ba'i chang yin la / /
chang gsum rnams dang thub pa rnams ni bral ba ste / /
rims nad med cing mya ngan 'das pa mngon par brnyes / /
de phyir mun par 'dod pa 'di ni spongs 'dod pa / /
chang ni spangs la rang bzhin 'du shes thob par gyis / /
'khor ba'i rgya mtsho'i 'dam ni rgyas par chags pa ste / /
slar yang de ltar gnyis 'thung dbang po ma ltung cig /
de nas glang po des ni gsung 'di thos nas su / /
chang ni spangs shing yang dag rig par song ba ste / /
bdud rtsi 'thungs nas nad rnams dag las grol ba bzhin / /
nang du song ba'i bde ba dam pa thob par gyur / /
slob ma bzhin du thub la rab btud de ma thag /
chang ni yongs spangs glang po'i dbang po de mthong nas / /
kha cig chos rnams bskor zhing g.yug par gyur pa ste / /
gzhan rnams lag pa rnams ni rdebs shing skad 'don to / /
gzhan rnams kyis ni mgo bos thub la phyag 'tshal zhing / /
de nas de la gzhan rnams bskor ba byas pa ste / /
gzhan rnams 'phags pa nyid las glang chen la bstod cing / /
ya mtshan dang bcas gzhan rnams reg par gyur pa'o / /
lding khang la gnas bud med gzhan rnams de la ni / /
gtsang zhing rin thang chen po'i gos rnams kyis mchod cing / /
gzhan rnams gsar ba'i phreng ba yon tan yid 'ong dang / /
rgyan ni de dang de dag rnams kyis mngon par 'thor / /
dus dang mtshungs pa'i glang po dul bar gnas pa na / /
skye bo dad pa med pa dbus nas song ba ste / /
dbus gnas khyad par las ni dang bar rab song zhing / /
dad pa rnams kyang gang de bstan par nye bar song / /
dad pa la gnas ma skyes dgra ni thub pa yis / /
glang chen dbang po de ni brtul ba mthong nas ni / /
ya mtshan gyur zhing de nas dga' ba skyes pa ste / /
sangs rgyas la ni mchog tu dad pa byas pa'o / /
nyon mongs rtsod ldan dus ni nges par log pa na / /
rdzogs ldan dus ni 'ongs nas slar yang chos don bzhin / /
de ltar rdzu 'phrul dang ldan snyan grags mchog rnams kyis / /
rab tu gnas pa'i dka' ldan thub pa mchog 'phel to / /
mi dge ba dang yongs su ldan pa'i lha sbyin no / /
nyon mongs sdig pa'i las ni mang po byas nas ni / /
mi skyong ste na rgu ba gnyis skyes drang srong gi /
dmod pa las bzhin sa yi 'og tu bying bar gyur / /
sangs rgyas kyi spyod pa zhes bya ba'i snyan dngags chen po las /
las kyi rgyun gyi le'u ste nyi shu rtsa gcig pa'o // //
de nas 'jig rten rjes bzung nas / /
dus kyi smra ba rnams kyi mchog /
chos kyis sa ni khyab mdzad nas / /
mya ngan 'da' ba dang mtshungs dgongs / /
de nas dus su rgyal khab na / /
pa TA li yi grong du gshegs / /
mchod rten pa TA li mtshon pa / /
der ni 'phags pa de bzhugs so / /
dus ni de tshe grong khyer gyi / /
lits+tsha bI ni zhi ba'i phyir / /
ma ga d+hA yi rgyal po yi / /
blon po char dbyibs kyis byas so / /
lha rnams kyis der rang gi nor / /
nye bar len pa rab gzigs nas / /
grong de 'gro na phul byung du / /
de bzhin gshegs pas rnam par gsungs / /
de tshe char pa'i rnam pa yis / /
bkur byas byed pa rnams kyi mchog /
rgya mtsho'i chung ma gtso bo la / /
mngon phyogs slob ma dang bcas gshegs / /
gang+gA'i 'gram du de gshegs nas / /
ji ltar rnyed gru de dang des / /
skye bo rnams ni sgrol ba gzigs / /
de rnams gzigs nas thugs mdzad do / /
'bad pas chu bo sgrol ba la / /
bdag gi de ltar 'dra ba yin / /
de phyir rdzu 'phrul mthu yis ni / /
bdag gi gru med rab tu 'gro / /
de ltar der ni slob mar bcas / /
lha mi rnams la mi snang zhing / /
rlung gis 'gros kyang phan mdzad nas / /
skad cig gis ni pha rol gyur / /
sdug bsngal mtsho yi pha rol sngon / /
ye shes gru bos de mkhyen nas / /
slar yang gru 'di ma dmigs nas / /
thub pas gang+gA bsgral ba'o / /
bcom ldan nyi ma mdzes pa ni / /
gang gi sgo las nges 'byung ba / /
de ni de tshe gau tam sgor / /
de la mchod don nyid du byas / /
'gram gang dag las rnam 'dren pa / /
gang+gA'i pha rol du gshegs pa / /
de ni stegs su 'gro la grags / /
de yi rigs kyis mngon par brjod / /
de nas sgrol 'dod mi rnams dang / /
rgal ba rnams dang sgrol ba rnams / /
ya mtshan rnam rgyas gdong rnams kyi / /
mig rnams de la btung bar gyur / /
de nas gang+gA'i 'gram nas ni / /
sangs rgyas ku Da'i grong du gshegs / /
der ni chos ldan gtam mdzad nas / /
nA dA'i kar ni mngon par gshegs / /
dus ni de tshe de na ni / /
skye bo chen po rgud pa ste / /
gang gis gang du gang 'gro ba / /
de rnams la der thub pas gsungs / /
der ni mtshan mo gcig phul nas / /
yangs pa can gyi grong du gshegs / /
de nas a mra skyong ba'i sa / /
dpal ldan tshal du dpal stug gshegs / /
a mra skyong ma res ma'i gtso / /
rnam par 'dren pa der thos nas / /
rnam dul theg pa la gnas nas / /
mchog tu dga' bas rab tu song / /
phra ba'i gos dkar 'dzin pa mo / /
phreng ba med cing dbyug bral ma / /
lha yi bya ba'i dus su ni / /
legs ma rigs kyi mna' ma 'dra / /
rang gi gzugs kyis khengs pa yi / /
dam pa lits+tsha bI rnams kyi / /
sems rnams dang ni nor rnams dang / /
yon tan mtha' dag rnams kyis phrogs / /
dpal dang mdzes pa brtan pa yis / /
nags kyi lha mo'i gzugs 'dra ba / /
de ni theg pa la babs nas / /
skyen par nags der rab tu zhugs / /
rigs kyi mo btsun gdung ba mo / /
mig rab g.yo ba de gzigs nas / /
bde bar gshegs pas rnga dbyangs kyis / /
dge slong rnams la bka' stsal pa / /
stobs chung rnams kyi yid kyi rim / /
a mra skyong ma 'di mngon 'ongs / /
dran ldan bdud rtsi'i sems ldan rnams / /
ye shes kyis ni khyed rnams gnas / /
nye sar sbrul ni mchog yin zhing / /
ral gyi gdengs pa'i dgra bo mchog /
dran dang ye shes rnams bral ba'i / /
nye sar bud med rnams ma yin / /
bsdad pa'am ni nyal ba'am / /
'gro 'am yang na gnas pa 'am / /
bud med ri mor bris pas kyang / /
mi rnams kyi ni yid 'phrog go / /
'di rnams zhen pas nyam thag gam / /
gyen du lag bteg du na yang / /
skra bkram rnams kyis bsreg pa ru / /
nus na mo btsun rnams sngon nyid / /
pha rol po 'brel rnam mang po'i / /
dbrog bya yon tan gyis bslus rnams / /
de yi rang bzhin ma mthong ste / /
bud med rnams la byis rnams rmongs / /
mi rtag sdug bsngal bdag med dang / /
mi dge ba zhes mthong nas ni / /
lta zhing sgom pa po rnams kyi / /
sems ni zil gyis non ma yin / /
gnas de rnams su legs goms blo / /
spyod yul rnams su ba lang bzhin / /
lha yi yul rnams kyis 'joms par / /
nus min mi rnams kyis ci smros / /
de phyir shes rab mda' 'dzin zhing / /
brtson 'grus gzhu ni lag pa na / /
dran pa'i go cha yongs bgos shing / /
yul gyi 'du shes can du mnos / /
lcags kyi thur ma tsha mo yis / /
mig la reg pa mchog yin zhing / /
g.yo ba'i mig can bud med la / /
ma rungs dran pas lta phyir min / /
gal te dus ni de yi tshe / /
chags pa'i sems kyis dus byed na / /
dud 'gro 'am ni 'og nyid du / /
dbang med bcings nas khrid par byed / /
de phyir 'jigs pa 'di shes nas / /
mtshan mar spros pa mi bya zhing / /
lus po la ni gzugs tsam du / /
gang gis mthong ba de mthong ngo / /
dbang pos 'jig rten na yul rnams / /
'chi min dbang po rnams des min / /
gang zhig de rnams la chags gyur / /
de ni de rnams las 'ching ngo / /
ba lang gnyis kyi sbyor ba'i phyir / /
sbyor ba la gcig ji ltar gyur / /
yul dang dbang po de dag ni / /
chags pa phan tshun de ltar min / /
mig gis gzugs ni 'dzin pa ste / /
sems kyis rnam par rtog par byed / /
rnam par rtog las der skye zhing / /
chags dang chags bral nyid kyang ngo / /
rnam par ma brtags dbang po'i don / /
gal te don med ched gyur na / /
dbang po'i spyod yul la spyod pa / /
thams cad don med kyis sbyor to / /
de phyir ma dor dran pas dang / /
bag yod mchog tu 'gro bas dang / /
rang don rjes su mthong bas dang / /
gdung med sems kyis bsgom par bya / /
de ltar don mthar ma gyur pa'i / /
dge slong rnams la de rjes bstan / /
ltos byas a mra skyong ma ni / /
thal mo sbyar byas nye bar 'ongs / /
des ni thugs zhi drang srong ma / /
shing drung gnas pa mthong nas ni / /
nags kyi yongs su longs spyod kyis / /
mchog tu rjes su 'dzin pa snyam / /
de nas bkur sti mang po las / /
g.yo yang lta byed rab bkod nas / /
me tog tsam pa ka rgyas ltar / /
mgo bos thub pa la phyag 'tshal / /
kun mkhyen gyis kyang rjes gnang ma / /
de nas sa la bsdad pa ste / /
de yis blo la bzod gsung gis / /
thub pas de la bka' stsal to / /
bsam pa 'di ni yon tan ldan / /
rnam dag sems dpa' nyid bstan to / /
bud med byis pa phul gnas pa / /
chos la 'dod pa rnyed par dka' / /
gal te chos kyi bdag nyid gyur / /
zhen pas bcom pa'i sems ldan pa'i / /
na rab mi mo rnams kyis dang / /
blo ldan mi rnams kyis mtshar cing / /
rang bzhin gyis ni blo chung zhing / /
g.yo ba'i sems ldan lang tsho ma / /
yul gcig ro yis 'jig rten na / /
chos shes shes pa ya mtshan no / /
khyod kyi chos la yid gyur pa / /
de ni khyod kyis bdag nyid don / /
mi rtag gson pa'i 'jig rten na / /
chos las gzhan na nor yod min / /
nad kyis nad med 'joms pa ste / /
rga bas lang tsho gcod pa nyid / /
'chi bas srog ni len pa ste / /
chos kyis rgud pa yod ma yin / /
gang phyir dga' ba rnams dang bral / /
mi dga' ba rnams dang sbyor zhing / /
mngon par 'dod pa thob pa na / /
de phyir chos ni mchog tu 'gro / /
gzhan dbang sdug bsngal chen po ste / /
rang dbang mchog tu bde ba nyid / /
ma nu'i rigs su skyes na yang / /
bud med thams cad gzhan dbang ngo / /
gang phyir gzhan dbang nyid phyir dang / /
de bzhin phru gu 'dzin pa'i phyir / /
bud med rnams kyi sdug bsngal lhag /
de phyir yang dag nges par 'os / /
de ltar thub pa chen po'i gsung / /
rang bzhin gyis dang mkhas las dang / /
brtan las byis kyang byis min bzhin / /
thos shing mngon par dga' ba'o / /
de bzhin gshegs pa'i chos kyi smra ba yis / /
'dod pa'i bdag nyid can gyis sems la brabs pa ni / /
bud med nyid ni smad cing yul las log pa ste / /
gang gi skye bo'i rten la btsog par byas pa'o / /
de nas me tog khur las tsu ta'i mchod sdong bzhin / /
yang dag kun nas dud pa'i lus kyi mchod sdong can / /
thub pa chen po la ni gus pas mig zhugs shing / /
yang yang chos ni rnam par dag pa'i lta bas gnas / /
rang bzhin gyis ni ngo tsha dang ldan bud med de / /
chos ni mngon par 'dod pas yang yang bskul ba ni / /
'dam skyes mdzod dang 'dra bas thal mo sbyar nas ni / /
dal bus smra ba'i skad kyi gdangs kyis gsol ba'o / /
bcom ldan don mdzad bdag la gsung don du / /
nang par bsod snyoms dus su dge slong sder bcas pa / /
sdug bsngal nye bar zhi ba'i mdzad po 'jig rten na / /
'bras bur gyur pa'i bdag la 'bras bur mdzad du gsol / /
de nas de yi gus pa de ltar gzigs nas dang / /
sems can rnams ni bza' ba'i dbang nyid mkhyen nas ni / /
gsung ma phye nas bde bar gshegs pas de ltar zhes / /
de la nges par rnam 'gyur brda yis mdzad pa'o / /
skad cig mdzad pa dang ldan spyan yangs mchog gi chos mnga' zhing / /
chos kyi snod la des ni dga' zhing mgu la rungs pa ste / /
gus pas rnyed pa mchog ni rnam par nges shing bstod par gyur / /
sangs rgyas kyi spyod pa zhes bya ba'i snyan dngags chen po las /
a mra skyong ma'i nags gzigs pa'i le'u ste nyi shu rtsa gnyis pa'o // //
de nas thub pa'i thugs rig nas / /
phyag 'tshal nas kyang grong du song / /
de ni lits+tsha bIs thos nas / /
lta 'dod sangs rgyas la song ngo / /
dkar po'i rta dang shing rta gdugs / /
phreng ba rgyan dang bgo ba rnams / /
kha cig kha cig de rnams dang / /
dmar ser rnams dang de bzhin gzhan / /
kha cig bai DUr+ya ljang dang / /
gzhan rnams rma bya'i mjug ma ste / /
de ltar cha lugs rgya chen po / /
bdag gis dga' byed rnams dang song / /
ri bo rnam rgyas ro stod can / /
gser gyi gnya' shing lag pa rnams / /
dpal ldan bong ring dngos su ni / /
de rnams mtho ris bzhin du mdzes / /
mtshams sprin rkang la sna tshogs rnams / /
glog ni rab tu snang ba bzhin / /
shing rta rnams las babs 'dod pas / /
de rnams gnas pa rnam par mdzes / /
dbu rgyan rnam g.yo rnam btud pa'i / /
brtan rnams thub la phyag 'tshal nas / /
nga rgyal ldan rnams rgyags med bzhin / /
chos la dga' bas de rnams gnas / /
nyi ma sprin dang bral ba yi / /
logs su khyer 'jigs gzhu bzhin du / /
thub pa'i drung der de rnams kyi / /
chags bral dkyil 'khor mdzes pa'o / /
sa la seng ge gnas pa rnams / /
gser gyis spras pa'i seng ge'i gdan / /
seng ge la sogs de rnams la / /
mi yi seng ges de nas gsungs / /
gzugs dang dpal dang stobs la sogs / /
bkur mang rnams dang ldan pa ni / /
khyed kyi chos la gus 'di gang / /
de las lhag par mdzes pa nyid / /
tshul khrims la sogs yon tan gyis / /
ji ltar 'jig rten mdzes de ltar / /
lus ni sna tshogs gos sam rgyan / /
phreng ba rnams kyis ma yin no / /
gang du khyed cag bdag po rnams / /
chos shes 'dul ba 'dod pa rnams / /
spong byed pa rnams rjes bzung zhing / /
skal ba bcas rnams bdag gi lugs / /
'phags skyes rnyed par dka' dus su / /
chos la gnas rnams srung byed gyur / /
phyis 'byung ma yin yul rnams kyi / /
skal bas dman pa rnams kyis min / /
dpal ldan skal ba chen po rnams / /
chos shes srung bar byed rnams kyis / /
bsrung ba nyid kyis yul 'di ni / /
chos kyis kyang ni rjes su 'dzin / /
rlung rnams rgal 'dod pa la rnams / /
khyu mchog rgal ba rnams kyi bzhin / /
rgyal po rnams kyis gang bzung ba'i / /
yul la de nas skye dgu 'gro / /
khyed cag rnams la tshul khrims de / /
rtag par 'gyur bar 'os pa ste / /
bdag gi don ni 'dod rnams kyi / /
'dir dang song nas dbrog bya min / /
yid ni tshim zhing bkur mang dang / /
rnyed dang grags dang yid ches nyid / /
dga' ba nyid dang song nas bde / /
tshul khrims kyi ni 'bras bu che / /
'byung po rgyu dang mi rgyu yi / /
rten ni ji ltar sa yin pa / /
de ltar yon tan thams cad kyi / /
rten ni tshul khrims dam pa'o / /
'phur 'dod gshogs pa med pa dang / /
rgal 'dod gru med ji lta bar / /
mi ni tshul khrims rnam spangs par / /
dge legs 'dod pa de ltar shes / /
me tog 'bras bus khyab pa'i shing / /
tsher ma can gyur ji lta bar / /
thos dang gzugs don phun tshogs pa / /
tshul khrims 'chal pa de ltar ro / /
sna tshogs gos dang rgyan ldan zhing / /
khang bzangs rnams su gnas na yang / /
tshul khrims dang ldan skye bo gang / /
de yi drang srong dang mnyam 'gros / /
ngur smrig shing shun zur phud dang / /
gtsug phud spyi bo ral pa rnams / /
tshul khrims nyams pa kun rnams kyi / /
bcos ma nyid du shes par bya / /
stegs las dus gsum khrus byas nas / /
me la lan gnyis bsregs nas dang / /
gdung ba drag por gdungs nas kyang / /
tshul khrims med na bdag ma yin / /
sha za rnams la lus byin nas / /
ri yi logs nas bor nas sam / /
me 'am chur ni bdag mchongs na / /
tshul khrims med na bdag ma yin / /
'bras bu rtsa ba chu za zhing / /
ri dgas bzhin du rtswa za'am / /
rlung gi bza' ba 'dod pa yang / /
tshul khrims med na bdag mi 'gyur / /
mi gang tshul khrims kyis dman pa / /
de ni bya dang ri dwags mtshungs / /
rdol ba'i snod ni chu yis bzhin / /
de ni chos kyi snod ma yin / /
'jigs pa dang ni gtam ngan dang / /
yid mi ches dang mi dga' nyid / /
mngon sum 'dir ni thob pa ste / /
song nas don med za bar 'gyur / /
de phyir tshul khrims gzhom mi bya / /
'brog dgon dag na lam mkhan bzhin / /
rang dbang dag ni rnyed dka' ba'i / /
tshul khrims mtho ris dag na gru / /
skyon rnams kyis bcom sems kyis ni / /
thams cad bcom nas 'jug pa ste / /
tshul khrims rab tu gnas byas nas / /
nyon mongs 'joms la 'bad pa gyis / /
de phyir dang por nga snyam pa / /
brgyan par 'dod pas spang bar bya / /
bsreg bya za ba'i du ba bzhin / /
yon tan rnams kyis nga snyam nyid / /
skar ma nyi ma zla ba rnams / /
sprin gyi dra ba chen pos bzhin / /
nga rgyal gyis bcom yon tan rnams / /
yod par gyur kyang mdzes ma yin / /
dregs pa ngo tsha 'joms pa ste / /
mya ngan gyis gtan dga' bas lus / /
yon tan rnams kyi rtsa ba nas / /
'joms phyir nga'o snyam pa skye / /
'gran pa dang ldan nga rgyal las / /
lha min lha rnams kyis bcom zhing / /
mi skyong ta la'i byin pa dang / /
dong gsum pa rnams zad par gyur / /
gang zhig mi rtag dngos rnams su / /
mchog ni nga yin snyam pa dang / /
mi dman pa ni nga zhes snyam / /
de ni mkhas pa min par rtogs / /
gzugs ni brtan pa ma yin zhing / /
'jig pa'i chos can g.yo ba yis / /
nga zhes gang zhig nga rgyal te / /
yongs su rtog pa min gzhan ci / /
'dod pa'i 'dod chags stobs ldan pa / /
rab gab lhan skyes dgra bo ste / /
bshes min nang na spyod pa bzhin / /
gang zhig bshes kyi sgo nas 'joms / /
'dod chags me dang me nyid ni / /
sreg pa'i bdag nyid kyis mnyam ste / /
'dod chags me ni 'bar ba na / /
mtshan mo de nyid ring bar 'gyur / /
'dod chags me'i stobs ji 'dra ba / /
me yi stobs ni de 'drar smin / /
me ni chu rnams kyis shes te / /
'dod chags me ni mtshos kyang min / /
dus su nags su mes tshig rnams / /
nags kyi shing rnams skye ba ste / /
'dod chags mes tshig blo med rnams / /
chos la skye ba ma yin no / /
chags las bde ba tshol ba ste / /
bde phyir mi dge ba byed cing / /
mi dge ba las dmyal bar 'gro / /
chags pa dang mnyam dgra bo med / /
chags las sred pa skye ba ste / /
sred las 'dod pa rnams la chags / /
'dod pa rnams las sdug bsngal 'thob / /
chags pa dang mnyam yul med do / /
chags pa zhes bya'i nad chen po / /
de ni byis pas rtogs ma yin / /
mi rtag nyid las mi gtsang las / /
sdug bsngal nyid las bdag med las / /
gal te mthong na mi chags te / /
log pa'i blo yis chags pa'o / /
de phyir dngos po la chags pa / /
gang du nye bar skye ba na / /
der ni ji ltar 'gyur brtag ste / /
gyur pa mthong ba zhes brjod do / /
yon tan yongs su rtogs pa na / /
ji ltar chags par nye bar 'gro / /
yon tan med na yongs rtogs na / /
de bzhin khro ba 'gugs par byed / /
de phyir khro ba spong 'dod pas / /
zhe sdang yongs su brtag mi bya / /
dkar min 'gros las ngu ba bzhin / /
khro ba las ni zhe sdang 'dzag /
khro ba gzugs ldan rnams kyi dga' / /
mig ldan rnams kyi mun pa yang / /
chos don 'dod pa rnams kyi gshed / /
mos pa'i mi mthun pa nyid do / /
khro ba blo yi mun pa mchog /
mdza' bshes gyur pa'i dgra bo mchog /
bkur sti mang po'i gcod pa po / /
zil gyis non pa'i byed pa po / /
de bzhin khro ba mi bya zhing / /
byas nas kyang ni dor bar bya / /
dmug pa'i rang bzhin lto 'phye bzhin / /
khro ba'i rjes su 'jug mi bya / /
skor ba'i shing rta bzhin gang gis / /
khro ba brtan pas thag pas bzung / /
de bdag kha lo sgyur snyam ste / /
cig shos skye bo thag pa 'dzin / /
gang zhig khro ba 'dod pa ste / /
skye ba 'gog pa 'dod ma yin / /
phyis de khro ba med pa na / /
me la reg pa bzhin du bsreg /
khro ba skyes pas sngon rol du / /
bdag nyid kyis ni sems bsreg ste / /
rnam par 'phel zhing phyin pa ni / /
gzhan ni sreg gam mi sreg gam / /
nad sogs nye bar 'tshe rnams kyi / /
gang tshe 'jig rten brtse ba rnams / /
lus can bshes ma yin rnams la / /
gnod sems byas nas yon tan ci / /
de phyir 'jig rten sdug bsngal ba / /
shes nas khro ba zlog pa'i phyir / /
'byung po kun la byams pa dang / /
snying rje nyid ni bsgom par bya / /
de ltar nyon mongs lhag pa gang / /
de yi de tshe gzigs pa ste / /
de la brtse bas sangs rgyas kyis / /
de rnams la gsungs smad pa'o / /
sems can nyam thag rnams la ni / /
ji ltar rang bzhin gyis mkhas pa'i / /
sman pas sman ni gsungs pa ste / /
nad rnams nye par zhi phyir ro / /
de bzhin chags dang rga sogs kyi / /
nad kyis 'byung po nyam thag la / /
thub pas bsam pa mkhyen nas ni / /
de nyid shes pa'i sman byin to / /
de ltar thub pa'i gsung la ni / /
lits+tsha bI rnams mngon dga' ste / /
rab 'phyang gtsug gi nor bu can / /
mgo bo rnams kyis phyag 'tshal lo / /
de nas thal mo rnam sbyar nas / /
cung zhig dud pa'i lus rnams kyis / /
phur bu la ni lha rnams bzhin / /
sangs rgyas la ni byon par zhus / /
dang po a mra skyong ma'i rigs / /
thub pas de rnams la gsungs shing / /
dam pa rnams kyis thog mar ni / /
snyan mnan 'dor bya min par gsungs / /
de rnams bud med de yis ni / /
bdag la bslus par shes pa ste / /
de bzhin gshegs la mchod mang po / /
nyis 'gyur nyid du byas pa'o / /
legs brjod drang srong sngags rnams kyis / /
sbrul rnams kyi ni dug bzhin du / /
kun mkhyen gyis bstan de rnams ni / /
rab tu zhi ba'i yid rnams song / /
de yi mtshan mo 'das nas ni / /
a mra skyong mas bkur byas te / /
'od ma ldan pa'i grong du ni / /
dbyar rnams rnam par 'das pa na / /
yangs pa can nyid du gshegs shing / /
spre'u rdzing gi 'gram du ni / /
thub pa chen po bzhugs pa'o / /
shing gi rtsa bar de bzhugs so / /
de bzhin du ni 'bar ba la / /
nags tshal de ni snang byas shing / /
nye bar 'ongs nas bdud kyis smras / /
nai rany+dza na'i 'gram du sngon / /
thub pa khyod la bdag gis smras / /
bya ba byas pa mya ngan zlos / /
zhes 'dir khyod kyis lan smras so / /
nyam thag pa rnams 'jigs med cing / /
nyan thos rnams ni don byas par / /
bdag gi ji srid ma gyur pa / /
de srid mya ngan mi 'da' zhes / /
de 'di mang po rnams grol zhing / /
de bzhin grol bar 'dod rnams dang / /
grol bar gyur pa rnams nyid de / /
de phyir mya ngan 'da' bar 'os / /
de nas tshig 'di gsan gyur nas / /
zla ba gsum na mya ngan 'da' / /
mi brtan pa ni dor cig ces / /
dgra bcom rnams kyi mchog gis gsungs / /
de nas dam bca' 'di shes nas / /
yid la re ba gang ba ste / /
rab tu dga' zhing mgu ba ni / /
de nyid du ni mi snang gyur / /
de nas drang srong chen po'i thugs kyi ting nge 'dzin / /
rnam pa de ltar rnal 'byor stobs las mdzad pa nyid / /
sku tshe ji ltar gyur pa sngon du btang ba ste / /
rdzu 'phrul mthu las mtshungs pa med pa 'tsho bar gyur / /
des ni sku tshe btang ba'i yud tsam de la ni / /
bud med myos ma bzhin du sa ni g.yos gyur la / /
ma yis tshos pa'i lhun po'i rdo ba rim bzhin du / /
phyogs rnams dag las sgron ma chen po rnams lhu dang / /
de bzhin kun nas dbang po'i rdo rje mi bzad rnams / /
glog dang bcas shing me yi snying po can g.yos shing / /
bskal pa 'jig che 'jig rten bsreg par 'dod pa bzhin / /
phyogs rnams thams cad rnams su me dag 'bar bar gyur / /
shing rnams kyis ni phung po 'khogs pa rnams bor zhing / /
ri rnams kyis ni rtse mo rnams ni dor ba ste / /
rlung gis mngon par gang ba'i rdo ba'i phug bzhin du / /
mkha' la rnga rnams kyi ni ma rungs sgra rnams bsgrags / /
de nas de ltar kun du bskyod tshe yud tsam la / /
mi yi 'jig rten na dang lha dang nam mkha' la / /
ting 'dzin chen po de las rnam par bzhengs mdzad nas / /
thub pa chen pos gsung ni 'di nyid gsungs pa'o / /
shing rta srog shing rnam par nyams pa dang 'dra ba'i / /
tshe btang lus po nang gi stobs las 'dren bgyi zhing / /
sgo nga'i skye gnas pa rnams sgo nga phye nas bzhin / /
srid pa'i 'ching las tshe dang lhan cig 'grol bar bgyi / /
sangs rgyas kyi spyod pa zhes bya ba'i snyan dngags chen po las /
sku tshe'i 'du byed byin gyis brlabs pa'i le'u ste nyi shu rtsa gsum pa'o // //
de nas bskyod pa de mthong nas / /
kun dga' bo ni spu langs shing / /
ci zhig gyur zhes shugs 'ongs te / /
'dar bar gyur cing dga' ma gyur / /
kun mkhyen gtan tshigs mkhas pa la / /
des der gtan tshigs dris pa ste / /
de nas de la thub pas ni / /
khyu mchog myos pa'i dbyangs kyis gsungs / /
rgyu mtshan gang gis g.yos pa 'di / /
bdag gi tshe 'di btang ba la / /
zla ba gsum ni yongs bgrangs par / /
byin gyis brlabs nas de ni 'tsho / /
de ltar thos nas kun dga' bo / /
tsan+dan ljon pa'i thang chu ni / /
glang po che yis brabs pa bzhin / /
mchi ma phyung zhing g.yos par gyur / /
des gnyen nyid phyir bla ma'i phyir / /
chags bral min phyir sdug bsngal zhing / /
snying rje bar ni rnam zlos te / /
yongs su dga' ba med par dus / /
mgon gyi nges pa thos gyur nas / /
bdag gi lus ni lhung ba bzhin / /
bdag gi phyogs rnams spobs pa med / /
bdag gis chos rnams thos pa rmongs / /
gangs kyis gtser rnams la me bzhin / /
rga ba rnyings pa'i chos rnams su / /
kyi hud mis bsngags skyen par ni / /
de bzhin gshegs pa mya ngan 'da' / /
nyon mongs 'brog dgon chen po ru / /
chud zos lus dang ldan rnams la / /
lam mkhyen shin tu skyen pa ru / /
lam mkhan nges par nyams par 'gyur / /
thag ring lam la rab zhugs pa'i / /
sred pa yongs ldan bdag rnams kyi / /
lam na rdzing bu bsil ba'i chu / /
shin tu myur bar bskam par gyur / /
blo ni rdzi ma zhi ba smin / /
'das dang ma 'ongs da ltar gzigs / /
ye shes rnam spangs 'jig rten gyi / /
mig ni nges par zum par 'gyur / /
nges par lo thog skyed rnams su / /
chu ni don gnyer ngal rnams la / /
char bab gyur nas skyen pa ru / /
chu sbyin sprin ni nub par 'gyur / /
mi shes mun pas phrogs rnams su / /
sems can lam gol ba rnams la / /
rab tu gsal ba'i sgron ma ni / /
shin tu skyen par zhi bar 'gyur / /
de nas de ltar mya ngan gyis / /
sems gzir kun dga' bo gzigs nas / /
zhi byed mgon pos de nyid ni / /
de nyid rig pa'i mchog gis gsungs / /
'gro ba'i rang bzhin shes nas ni / /
mya ngan ma byed kun dga' bo / /
'dus byas ngo bo mi rtag cing / /
'gro ba 'di kun 'dzad pa nyid / /
lus can rtsod pa'i skyed tshal du / /
sdug pa kun dang bral ba ste / /
brtse ba kun nas thang cig ces / /
sngon du bdag gis smras pa nyid / /
'dus byas g.yo ba skyes pa gang / /
rten nas 'byung ba dbang med de / /
bdag gis rtag par gyur cig ces / /
'di ni rnyed par mi nus so / /
sa stengs 'byung po rtag gyur na / /
'jug pa g.yo ba ma yin zhing / /
thar pas bya ba su yis 'gyur / /
de phyir mthar thug 'dod pa'o / /
ci ste khyod dam skye bo gzhan / /
bdag la khyod kyi sred pa ci / /
gang phyir ngal ba skyes pa 'di / /
khyod kyis bdag dang bral bas byas / /
lam ni mtha' dag khyed cag la / /
bdag gis bstan cing bshad pa ste / /
sangs rgyas rnams dang slob dpon gyi / /
dpe mkhyud med ces gzung mdzod cig /
bdag gi gnas sam nyer zhi na / /
don ni de tsam nyid yin te / /
de bzhin gshegs rnams chos kyi sku / /
lus kyis khyed cag la don ci / /
de phyir dang ngam bdag 'das tshe / /
skyo ba yis dang bag yod dang / /
bdag gi sgron mas gsal byas te / /
chos kyi sgron ma rtag par ro / /
der zhugs brtson 'grus brtan pa dang / /
rtsod med bdag gi don la mkhas / /
blo ni gzhan dbang ma yin pa / /
bdag gi sgron ma zhes shes bya / /
rig pa dang ldan mkhas pa ni / /
gang gi sgron mas mun pa bzhin / /
shes rab sgron mas 'joms pa ste / /
chos kyi sgron mar shes par bya / /
dge legs nye bar thob bya'i phyir / /
de dag rnams kyi spyod yul zhi / /
lus dang tshor ba nyid dang ni / /
sems dang bdag med pa nyid do / /
rus lpags khrag dang rgyus pa dang / /
sha dang spu sogs rnams kyis dkris / /
mi gtsang lus su mthong bas ni / /
lus la chags pa ma yin no / /
de lta de ltar rkyen rnams kyis / /
'jug pa'i tshor ba rnams su ni / /
sdug bsngal zhes de ltar mthong ba'i / /
bde ba'i shes rab rab tu 'joms / /
skye ba dang ni gnas pa dang / /
chos kyi 'god pa nyid dag ni / /
zhi ba'i sems kyis mthong ba yin / /
rtag par 'dzin pa ldog pa'o / /
rkyen rnams las ni skyes pa rnams / /
phung po rnams ni mthong ba yi / /
ngar 'dzin gyis ni skyed pa po / /
bdag tu 'dzin pa 'jug ma yin / /
sdug bsngal nye bar zhi ba'i phyir / /
bgrod pa gcig pa'i lam 'di ni / /
lam ni bzhi po de rnams su / /
de ltar dran pa nye bar gzhag /
de ltar ram ni bdag 'das tshe / /
gang rnams 'di la gnas 'gyur ba / /
de rnams 'god med go 'phang mchog /
nges par legs pa thob par 'gyur / /
de ltar kun dga' bo la gtam / /
de rnams rnam par 'dren pas mdzad / /
lits+tsha bI rnams kyis thos nas / /
de la gus phyir skyen par song / /
thub la brtse dang gus pa'i phyir / /
gdung bas phrog pa'i sems can rnams / /
spyod mthas bkod pa'i don rnams kun / /
myur las rdzu 'phrul don rnams so / /
ston pa la ni smra 'dod pa / /
de rnams btud nas nye bar gnas / /
smra bar 'dod rnams ston pa yis / /
mkhyen nas thub pas tshig gsungs so / /
gang 'di bdag la song ba'i sems / /
khyed cag rnams kyis de kun shes / /
de nyid gzhan bzhin mya ngan gyis / /
de ring khyed kyis spobs par gyur / /
dpal gyi bde rnams la gnas kyang / /
khyed cag rnams kyis thams cad nas / /
mngon par zhugs pa 'di yis ni / /
gsal ba nyid dang chos mkhan nyid / /
gal te ye shes bdag las kyang / /
cung zhig thos shing shes pa na / /
bdag gi zhing ba rab dmigs te / /
gdung ba ma byed brtan par song / /
mi rtag 'dus byas dngos po rnams / /
g.yo zhing yongs su gyur pa can / /
snying po dang bral blo gtad min / /
cung zhig brtan par gnas pa med / /
gnas 'jog rgyun shes la sogs dang / /
gang gzhan thig le gzhan rnams dang / /
dus kyi dbang du song ba ste / /
srid pa 'di ni ma rungs nyid / /
sa 'dzin nga las nu dang ni / /
brgya byin dang mtshungs dbyig nor dang / /
skal ba che dang skal med min / /
'byung por mnyes gshin 'byung ba'o / /
'gro mgyogs de nas 'gro byar 'gro / /
skal ldan shing rta shing rta bzang / /
sgra ngan gyis smad sgra ngan rdzogs / /
rangs byed ri mo rdul ma skyes / /
mi skyong drang srong bdag nyid che / /
de rnams dang gzhan mang po rnams / /
dbang chen dang mtshungs nyams pa ste / /
mi nyams pa ni yod ma yin / /
nyi ma gnas las 'phos pa ste / /
nor lha rnams ni sa la song / /
dbang po brgya rnams 'das pa ste / /
rtag pa ci yang yod ma yin / /
gang gzhan yang dag sangs rgyas rnams / /
'gro ba'i snang ba mdzad nas su / /
mar me snum zad bzhin du ni / /
de rnams mya ngan 'das par gyur / /
gang gzhan bdag nyid chen po rnams / /
'byung 'gyur de bzhin gshegs rnams kyang / /
bud shing tshig pa'i me bzhin du / /
de rnams mya ngan 'da' bar 'gyur / /
thar 'dod dka' thub nags su bzhin / /
de phyir bdag kyang 'gro bar bgyi / /
bdag gi don med lus ming ni / /
'gran pa la ni rgyu mtshan med / /
gang du gdul bya 'ga' zhig yod / /
gang phyir 'di nas 'gro bar blo / /
nyams dga' yangs pa can la ni / /
khyed cag blo gzhan ma gyur cig /
de phyir 'jig rten skyabs med cing / /
dbang med g.yo bar shes nas su / /
chags bral la ni 'gro bar dang / /
skyo ba thob par 'os ba'o / /
de ltar gtam bcad nas dus su / /
ltos med de bzhin gshegs pa ni / /
ston gyi zla ba snang byed bzhin / /
lus ngan phyogs su rab tu gshegs / /
de la mchi mas yongs gang mig /
lits+tsha bI rnams rjes song zhing / /
rgyan bcas lag pa rgyas rnams kyis / /
thal mo sbyar nas rnam par smras / /
kyi hud 'o brgyal gser mtshungs shing / /
sum cu rtsa gnyis mtshan mnga' ba / /
ston pa'i sku lus dbye 'gyur zhing / /
thugs rje mnga' ba mi rtag nyid / /
srid cing 'o ma med pa yi / /
sems ma thob pa'i be'u ni / /
bkren rnams ye shes 'jo ba'i bas / /
kye ma shin tu skyen par 'bor / /
'gro na mig ldan mi rnams kyis / /
rmongs pa'i mun pa bcom mdzad nas / /
ye shes 'od zer skyen pa ru / /
thub pa nyi ma nub par 'gyur / /
mi shes rgyun gyis 'jig rten na / /
de las de las khyer ba la / /
rnam yangs chos kyi zam pa ni / /
shin tu myur bar chag par 'gyur / /
brtse ldan sman pa chen po ni / /
ye shes mchog gi sman mnga' bas / /
sems nad kyis na 'jig rten ni / /
bor nas nges par gshegs par 'gyur / /
sems kyis gzer bu'i yo byad dang / /
shes rab rgyan gyis brgyan pa ste / /
ltad mo la ni skom rnams kyis / /
dbang po'i tog ni 'gyel bar 'gyur / /
'gro ba sdug bsngal skal ba can / /
'khor ba'i 'ching bas bcings pa la / /
gal te thar pa'i sgo 'di ni / /
dus kyis sdom par 'gyur ba'o / /
de ltar rnam zlog lits+tsha bI / /
mig rnams mchi mas rnams 'khrugs pa / /
rjes su 'ongs pa de rnams ni / /
thub pas slar la zlog par mdzad / /
de nas thub pas bcad shes nas / /
bstan pa rab tu bzung nas su / /
phyir la ldog phyir nges pa ni / /
sdug bsngal sdug bsngal gyis byas so / /
rlung gis bskyod pa'i me tog rnams / /
kar ni ka ra'i ljon shing bzhin / /
gser gyi ri ltar dkar de rnams / /
thub pa'i zhabs la phyag 'tshal te / /
de la sems rnams kyis chags shing / /
rkang pa rnams kyang 'khyar ba ste / /
gnyen po'i rlung la chu gnyer bzhin / /
'gro ba med par de rnams log /
zhe sa yin zhing dga' ma yin / /
dga' ba yin zhing zhe sa min / /
thub pa la ni de dag gis / /
dga' dang zhe sa g.yo ba med / /
'brog mtha' nas 'thon khyu mchog che / /
khyu mchog chen po rnams kyis bzhin / /
gnas na gnas kyang de rnams kyis / /
yang yang stobs bcu ldan la lta / /
de bzhin gshegs par sems song ba / /
lus dang ldan yang 'od med rnams / /
rkang pas de nas mya ngan 'das / /
log pa'i 'khrus bzhin rjes su 'ongs / /
rnam par ma 'khrugs mnga' gzhu rnams kyi sgra rnams zil mnan nas / /
de rnams nga rgyal ldan yang stobs dang ldan yang 'gugs ldan yang / /
'gro na dpal 'dod li ts+tsha bI ni 'dod pa chen po rnams / /
mya ngan gyis 'khrugs gdong rnams rang gi khang pa rnams su 'ongs / /
sangs rgyas kyi spyod pa zhes bya ba'i snyan dngags chen po las /
li ts+tsha bI rnams la thugs brtse ba'i le'u ste nyi shu rtsa bzhi pa'o // //
snang byed 'dzin par gyur pa na / /
mun bcas kyis 'khrugs nam mkha' bzhin / /
thub pa 'da' phyir gshegs pa na / /
de phyir yangs pa can ma mdzes / /
dpal ldan dregs pa mi ldan zhing / /
thams cad du ni nyams dga' yang / /
bdag po nyams las bud med bzhin / /
kun nas gdungs pas mdzes ma gyur / /
thos pas dman pa'i gzugs bzhin dang / /
yon tan dang bral rig pa bzhin / /
ngag gis dman pa'i blo bzhin dang / /
'du byed dang bral ngag bzhin no / /
spyod pas dman pa'i dpa' bzhin dang / /
dang po dang bral byams pa bzhin / /
rnam gnon phun sum tshogs pa bzhin / /
chos kyis dman pa'i bya ba bzhin / /
ston kar char ni log pa na / /
sha li bskams pas nor 'dzin bzhin / /
de tshe mya ngan las ma mdzes / /
gang du der ni ma btsos shing / /
zos pa ma yin mya ngan des / /
kun du ngu zhing thams cad kyis / /
grags ldan thub pa grags pa byas / /
gzhan ni ma gtams ma byas shing / /
sus kyang bsams pa ma yin la / /
mya ngan dang ni ngu ba ste / /
grong khyer pa kun bya ba gcig /
de nas dga' 'dun gtso bo la / /
brtan kyang mya ngan gyis nyam thag /
sde chen bdag po seng ge ni / /
bsams shing rnam par zlos pa'o / /
lam log mu stegs rnams 'pham nas / /
'di 'dra'i lam la gshegs nas su / /
gang gis dam pa'i lam bstan te / /
slar mi ldog phyir gshegs pa nyid / /
nyam thag nyams par gyur pa yi / /
snang med 'jig rten bor nas su / /
skye dgu mgon med mdzad nas ni / /
mgon po de ni zhi phyir gshegs / /
rnal 'byor gtso bo bla ma mchog /
mthar thug zhi la mngon phyogs nas / /
tshe zad pa las gzi mdangs bzhin / /
bdag gi brtan pa nyams par 'gyur / /
mi skyong sgra ngan mtho ris las / /
rdzu 'phrul dang ldan lhung pa bzhin / /
de dang bral ba rtse byar gyur / /
sa la mi shes bya ba ci / /
tsha bas dub pa chur bzhin dang / /
grang bas nyam thag me la bzhin / /
the tshom gcod la skye bo rnams / /
da ni su la brten par 'gyur / /
me ni 'phel phyir sbud pa bzhin / /
gang gis sbud ba dge legs phyir / /
'jig rten slob dpon thub pa der / /
nyams tshe chos ni nyams par 'gyur / /
tshul med tshul ngan gyis bcings pa'i / /
rga shi dbang bdag rnams kyi ni / /
sdug bsngal 'khrul 'khor chen po yi / /
bshig byed de 'dra su zhig yod / /
sin d+hur shing ni skams pa rnams / /
dpyid mthar chu gter gyis bzhin du / /
chags skyes rgod pa'i mi rnams ni / /
gsung gis tshim mdzad su zhig lags / /
gang du bla ma lhun po'i snying / /
kun mkhyen nyid kyang rgud 'gyur na / /
blo gros ldan pa 'jig rten na / /
blo gtad la 'gro 'os pa su / /
ji ltar gsang bya bskyangs byas nas / /
'chi ba'i ched du 'khrid par byed / /
de bzhin gson pa'i 'jig rten sdug /
'ching ba'i ched du skye bar byed / /
ji ltar shing ni rno ba yi / /
sog le yis ni gshegs par byed / /
de bzhin 'gro 'di nyams pa yi / /
sog le yis ni gshegs par byed / /
nyon mongs mtha' dag bsregs nas kyang / /
ye shes kyi ni stobs ldan kyang / /
'gro ba'i mchog gi slob dpon ni / /
rab tu nyams phyir gshegs par gyur / /
lta ngan srog chags ngan pa chu / /
srid pa'i dba' rlabs rdul ni nya / /
ye shes gru bo chen po yis / /
gang gi srid pa'i mtsho las rgal / /
rga ba'i yal ga nad me tog /
'chi ba'i rtsa ba srid myu gu / /
ye shes mtshon cha chen po yis / /
gang gis srid pa'i ljon shing bcad / /
ma rig gtsub shing las skyes shing / /
'dod chags me lce yul bud shing / /
gang gis ye shes bsil ba'i chus / /
skyon gyi me ni zhi bar mdzad / /
gang gis zhi ba'i lam la gshegs / /
gang gis mun pa chen po spangs / /
gang gis dge legs mchog mkhyen zhing / /
mkhyen nas byams pa yis bstan to / /
nges kyang nyon mongs kun mthar phyir / /
kun du zhi ba gzigs pa ste / /
kun mkhyen kun la phan pa mdzad / /
kun spangs ched du gshegs pa nyid / /
mnyen zhing rnam yangs dbyangs mnga' ba'i / /
phyag ring thub pa chen po de'i / /
gal te mtha' na su yi mtha' / /
'byung 'gyur ma yin 'byung 'gyur min / /
'brog dgon dag na chu mthong nas / /
lam 'gro don bcas 'khrul ba bzhin / /
myur ba dang ldan mkhas pas ni / /
de phyir chos la bsnyen par 'os / /
nyams phyir khyad par med pa yi / /
sdig pa mi rtag nyid shes nas / /
gang zhig chos la gnyid ma log /
de ni nyal yang gnyid ma log /
de nas mi yi seng ge yi / /
ye shes za phod seng ge des / /
skye ba'i nyes pa rnams smad cing / /
srid pa zad pa'i bstod pa nyid / /
srid pa'i rtsa ba 'dor 'dod cing / /
brtul zhugs dam pa len 'dod la / /
g.yo ba'i sems ni thul 'dod de / /
dge ba'i lam la gnas par 'dod / /
zhi ba'i lam la 'gro 'dod cing / /
srid pa'i mtsho las rgal 'dod la / /
rtag par sbyin pa gtong 'dod de / /
yang srid gcod par 'dod pa'o / /
sbyin pa byin zhing nga rgyal spangs / /
chos ni bsams shing zhi bar song / /
thub pa mya ngan 'da' bzhed tshe / /
de yis sa ni stong par go / /
de nas sku lus thams cad kyis / /
gnyis 'thung rgyal po bzhin bzlog nas / /
grong khyer la ni gzigs bzhin du / /
thub pas 'di skad bka' stsal to / /
yangs pa can gyi bdag gi 'di / /
khyod la lta ba'i phyi ma yin / /
gyad gnas kyi tshe tshong dus su / /
mya ngan 'da' phyir 'gro par gyis / /
de nas gus ldan chos 'dod pa / /
nye bar 'ongs pa rnams gzigs nas / /
de yi rab spyod las rnams la / /
thub pas mngon par rjes gnang mdzad / /
de nas rim gyis rnam 'dren pa / /
longs spyod grong la bsnyen pa ste / /
der bzhugs thams cad mkhyen pa yis / /
dge slong rnams la mngon par gsungs / /
da ltar ram ni bdag 'das nas / /
chos la mchog tu gzhol bar bya / /
de ni khyod kyi don mchog ste / /
gang gzhan de ni ngal bar 'gyur / /
gang zhig mdo sder ma zhugs shing / /
'dul ba na yang mi snang la / /
rigs par so sor gnod pa ste / /
de ni cis kyang gzung mi bya / /
de ni chos min 'dul ba min / /
de ni bdag gi tshig ma yin / /
mang po rnams kyi tshig yin kyang / /
nag po'i gdams pa de dor bya / /
dag pa'i gdams pa gzung bya zhing / /
gang la yod min zlog pa ste / /
de ni chos yin 'dul ba ste / /
de ni bdag gi tshig yin no / /
de phyir bdag gis mdor bsdus nas / /
tshad ma 'di rnams bshad pa ste / /
gang zhig byed de tshad ma yin / /
'di las gzhan du tshad ma min / /
bdag gi dgongs pa phra mo de / /
rnam par ma bzhag ma shes nas / /
rmongs las chos ma yin pa la / /
chos kyi blo rnams 'byung bar 'gyur / /
mun pa dang bcas lta bas sam / /
khyad par rnams ni shes min las / /
gser dang rab tu mtshungs pa yi / /
ji ltar zangs kyis slu bar byed / /
shes rab khyab pa med pas sam / /
de nyid 'dzin pa ma yin pas / /
dam pa'i chos kyi gzugs brnyan gyi / /
de ltar chos ma yin pas slu / /
brdar las gcad las bsregs pa las / /
mkhas pa rnams kyis gser bzhin du / /
'dul ba mdo las rigs pa las / /
de phyir yongs su rtog par rigs / /
bstan bcos rnam par mi shes pas / /
mkhas pa rnams ni ma yin zhing / /
tshul min la tshul blo gros dang / /
tshul la tshul min mthong ba nyid / /
de phyir don dang tshig gis ni / /
yang dag thos pas gzung bya ste / /
bstan bcos log par gzung ba yis / /
mtshon cha bzhin du rnam par 'joms / /
sngar med ldan pas 'khyog mang po'i / /
mtshan mo'i 'od byed khyim la bzhin / /
tshig ni log par brjod pa yi / /
don la sdug bsngal gyis 'jug go / /
don nyams pa las chos nyams shing / /
chos nyams pa las nus pa ste / /
de phyir ma log don la ni / /
gang gi blo de blo ldan no / /
dge mang de skad gsungs nas ni / /
dus su sdig pa'i grong la gshegs / /
der ni 'di la mkhyen rnams kyis / /
bsnyen bkur dam pa byas pa'o / /
de nas der ni gus ldan pa / /
skul byed legs pa'i khyim nyid du / /
bcom ldan 'das kyis zas mdzad de / /
de yi phyir yin rgyas phyir min / /
de nas nyan thos tshogs bcas te / /
de bzhin gshegs pas zas mdzad nas / /
skul byed la ni chos gsungs te / /
ku sha ldan pa'i grong du gshegs / /
de bzhin nor ldan zhes pa'i klung / /
skul byed bcas pa de rgal nas / /
grong khyer der ni zhi ba yi / /
pad ma'i nags bcas nags su bsnyen / /
gser dang 'dra ba'i 'od mnga' des / /
gser ldan la ni khrus mdzad nas / /
kun dga' bo ni dga' med la / /
'jig rten dga' bas bka' stsal to / /
kun dga' gshin rje'i ra ba yi / /
dbus su bdag gi khri shoms shig /
de ring nam gyi cha smad la / /
de bzhin gshegs pa mya ngan 'da' / /
zhes gsungs kun dga' bos thos nas / /
mchi mas zhag ngan mig ldan pas / /
thub pa'i gzims mal bshams pa ste / /
bshams nas bstod cing kyi hud do / /
de nas gzims mal bstabs pa la / /
rkang gnyis rnams kyi mchog byon te / /
yang yang sad pa med phyir dang / /
sdug bsngal thams cad zad phyir ro / /
de ni rtsib logs g.yas kyi ni / /
phyag la dbu ni rnam gzhag nas / /
zhabs la zhabs ni bkod nas su / /
slob mas mdun bdar gzims pa'o / /
de nas yud tsam de na der / /
bya rnams skad ni mi sgrogs te / /
zags shing snyoms pa'i lus rnams kyis / /
bsam gtan la ni gzhol bzhin gnas / /
de tshe 'dab ma g.yo rnams las / /
rlung rnams kyis kyang ma g.yos pa'i / /
ljon shing rnams kyi mchi ma bzhin / /
mdog ngan me tog rnams gtor to / /
nub ri'i rtse la nyin mor byed / /
gnas la lam 'gro rnam pa bzhin / /
khri la thub pa lta bzhin du / /
don dam mthong rnams skyen par gyur / /
de nas mthar thug gzims mal la / /
thams cad mkhyen pa gzims pa yis / /
mchi mas rnam 'khrug kun dga' la / /
rjes su brtse bas bka' stsal to / /
bdag ni mya ngan 'da' ba'i dus / /
gyad rnams la smros kun dga' bo / /
mya ngan 'da' ba ma mthong na / /
phyis nas bdag la gdung bar 'gyur / /
de nas gsung ni rab bzung nas / /
mchi mas brgyal ba'i kun dga' bos / /
thub pa'i gzims mal mthar thug pa / /
gyad rnams la ni smras pa'o / /
de nas de'i tshe kun dga' bo yi tshig thos nas / /
mig nas chu yi char ldan de rnams ngu bzhin du / /
seng ge'i 'jigs las sa 'dzin dag nas khyu mchog ltar / /
brtan min rnam par gnon rnams grong khyer nas 'thon to / /
zhen pa med pas gos rnams g.yengs shing rnam bkram ste / /
'gros kyis kun nas bskyod pas cod pan g.yo ba rnams / /
lha na gnas rnams bsod nams yongs su zad las bzhin / /
de na nyam thag 'ongs pa rnams ni nags der song / /
de ltar 'ongs pa rnams kyis thub pa mthong ba ste / /
mthong nas mchi ma'i gdod ldan rnams kyis phyag 'tshal zhing / /
phyag 'tshal nas ni yongs gdung sems rnams gnas pa ste / /
gnas pa de rnams la ni thub pas bka' stsal to / /
dga' ba'i dus su mya ngan byed par rigs min zhing / /
yid mi bde bas don med bstan pa bsnyen par gyis / /
bskal pa du ma rnams su bdag gi 'dod pa gang / /
shin tu rnyed dka'i don de bdag la nye bar gnas / /
sa dang chu dang me dang rlung dang mkha' med pa'i / /
dge zhing 'gyur med dbang po'i dbang don las 'das pa / /
zhi zhing dbrog bya ma yin mchog de gang thob nas / /
skye ba med cing 'pho ba med la mya ngan med / /
ga ya rnams su byang chub tshe na bdag gis sngon / /
dge min srid pa'i rgyu rnams sbrul bzhin dor ba ste / /
sngon tshe bsags pa'i lus kyis rnam par gnas pa 'di / /
lus 'di nyid ni de ring nye bar 'gro bar 'gyur / /
sdug bsngal gyi ni gter chen phung po song ba na / /
'jigs pa chen po yang srid nye bar zhi ba na / /
gang tshe sdug bsngal chen po las ni byung ba ste / /
gang gis ngu ba bdag la mya ngan 'os ci yod / /
rab tu zhi ba'i dus yin na yang 'brug gi dbyangs / /
shAkya thub pa'i gsung ni de rnams kyis thos nas / /
de nas kha rnams bye zhing smra 'dod gyur pa ste / /
de dag rnams kyi tshig de gnas brtan gyis gsol to / /
gang gis ngu ba khyod kyi mya ngan 'os ci yod / /
me ni khang pa 'bar las rnam par 'thon pa ltar / /
de ltar thub pa de ni lha gtso rnams kyis kyang / /
nges par bsnyen bya yin na mi rnams kyis smros ci / /
khyab bdag skye bo gang 'di de bzhin gshegs pa ni / /
mya ngan 'das 'di mthon min des na mya ngan byed / /
'brog dgon dag na song ba'i lam mkhan bzang po ni / /
rnam par nyams tshe kun nas 'khrul bar cis ma 'gyur / /
bla ma drang srong chen po thams cad gzigs pa ni / /
dngos su mthong nas gal te khyad par ma thob na / /
gser gyi 'byung gnas dag nas dbul po song rnams bzhin / /
de tshe 'di na bzhad gad nyid du 'gro ba nyid / /
de ltar don ldan mang po de de smra ba rnams / /
bu rnams la bzhin gus ldan thal mo sbyar ba rnams / /
dge zhing zhi la dam pa'i don ni bsngags pa yis / /
gyad rnams dag la mchog bdag rnams kyi mchog gis gsungs / /
de ltar nges pa de ni kho bo mthong ba las / /
rnal 'byor cho gar 'bad rtsol med par grol min te / /
bdag gi chos 'di gang zhig rjes su rtog byed pa / /
sdug bsngal dra ba las de ma mthong na yang grol / /
ji ltar sman ni bsnyen par mi byed skyes bu yis / /
sman pa mthong ba las kyang nad ni 'joms min te / /
de bzhin bdag gis ye shes 'di ni ma bsgoms na / /
bdag ni mthong ba las kyang sdug bsngal 'joms ma yin / /
'di ni bdag ldan gang zhig bdag gi chos mthong ba / /
rgyang ring dag na gnas kyang des ni bdag mthong ste / /
gang zhig dge legs la ni gzhol zhing mi 'jug pa / /
bdag gi nye bar gnas kyang de ni rgyang ring nyid / /
de phyir brtson 'grus ma spangs bsdams pa'i sems rnams kyis / /
dge ba'i las rnams la ni bag dang ldan par gyis / /
sdug bsngal du ma nye bar 'dus shing g.yo ba ste / /
srog ni tho rangs mar me dang ni mtshungs pa nyid / /
de ltar thub pa'i skyes mchog gis bstan de rnams ni / /
mig nas chu ni rnam byung nyam thag yid rnams kyis / /
chu bo'i gzhung ni so sor sgrol bar byed pa bzhin / /
ku sha zhes bya'i grong la dal bus dbang med zhugs / /
sangs rgyas kyi spyod pa zhes bya ba'i snyan dngags chen po las /
mya ngan las 'da' bar gshegs pa'i le'u ste nyi shu rtsa lnga pa'o // //
de nas bzang pos yang dag nyer ldan legs bzang ni / /
dbyu gu gsum 'dzin 'byung po'i tshogs su mi mchod pa / /
bde bar gshegs pa lta 'dod dge slong thar 'dod pas / /
kun dga' byed pa'i kun dga' bo la smras pa'o / /
thub pa mya ngan 'da' ba'i dus ni bdag gis thos / /
gang gi ched du bdag gis lta 'dod skyes pa ste / /
'jig rten dag na mchog gi chos kyi rtogs pa po / /
zla ba gnam stong la bzhin mthong bar zla ba min / /
sdug bsngal mtha' dag rnams kyi tha mar gshegs bzhed pa / /
khyod kyi 'dren pa de ni lta bar 'dod pa ste / /
sprin gyis mngon par bkag pa'i mkha' la nyi ma bzhin / /
bdag gis ma mthong bar de nub par 'gro ma yin / /
de nas yongs su 'gro ba po ni 'ongs pa ste / /
smra bar 'dod cing chos 'dod pa ni des shes nas / /
ngal ba dang ni ldan pa'i sems ldan kun dga' bos / /
dus ma yin zhes mchi ma'i gdong gis smras pa'o / /
de ni zla ba'i 'od mnga' bsam pa mkhyen pa po / /
'dab ma rgyas pa'i spyan yangs rnam par mkhyen nas su / /
gang phyir kho bo 'jig rten phan phyir skyes pa ste / /
kun dga' bo kye gnyis skyes ma 'gogs zhes gsungs so / /
de las legs bzang mchog tu dga' zhing yid ches shing / /
dpal stug dge legs mdzod la mngon du song ba ste / /
de nas dus kyi rjes su mthun pas zhi ba yi / /
gsung ni mngon par gsungs nas slar yang de gsol to / /
kho bo lta ba'i yongs su rtog pa po rnams las / /
thar pa'i lam gzhan lhag par khyed kyis lhag par thob ces grag /
de phyir bdag la gsung mdzod bdag la 'dzin 'dod yod / /
bdag gis lta 'dod rtse bar 'dod pa'i phyir ma yin / /
de nas gnyis skyes mngon par 'ongs pa de la ni / /
yan lag brgyad kyi lam ni sangs rgyas kyis gsungs shing / /
rab tu chud zos lam ni yang dag dran pa bzhin / /
thos nas gang ni gang gis yang dag rtogs / /
des ni sngon du mthong bar gyur pa'i lam gzhan la / /
des ni mthar thug dam pa nye bar ma thob ste / /
sngon du ma mthong lam ni lhag par thob nas su / /
snying la mun pa dang bcas lam de dor bar gyur / /
rdul dang lhan cig mun pa rab tu 'phel ba ste / /
de dag rnams kyi mi dge'i las ni sogs zhes grags / /
snying stobs dang bcas rdul ni rab tu 'phel ba ste / /
de dag rnams kyi dge ba'i las ni rgyas zhes grags / /
thos dang blo dang 'bad pas snying stobs 'phel ba na / /
rdul dang mun pa nag ni rnam pa med pa'i phyir / /
las nyams pa las las ni zad par 'gro ba ste / /
de dag rnams kyi las de 'thad pa yin zhes grags / /
yid ni rmongs par byed pa rdul dang mun pa dag /
rang bzhin par ni 'jig rten dag na smra ba ste / /
de phyir de gnyis zad pa yod min brtan nyid phyir / /
rang bzhin par ni brtan pa nyid du rab tu grub / /
snying stobs sbyor las de dag bde skye bar gyur na yang / /
dus kyi dbang gis slar yang 'byung bar 'gyur ba ste / /
bsil ba'i chu ni tshan mo bzhin du rim gyis ni / /
dus kyi rim las rang bzhin du ni 'gro bar 'gyur / /
rtag pa'i bdag nyid snying stobs de ltar 'phel ba ru / /
thos pa blo dang 'bad pa rnams kyis mi nus te / /
de ma 'phel na de dag nyams pa yod min zhing / /
de dag ma nyams pa las zhi ba yod ma yin / /
sngon du des ni rang bzhin las ni skyes snyam ste / /
des kyang der ni thar pa mthong ba ma yin zhing / /
me yi 'bar ba'i 'od kyi nyams pa ji lta bar / /
rang bzhin la ni gnas na mthar thug gang las yin / /
sangs rgyas pa yi lam gyis de nyid mthong ba ste / /
srid pa la ni brten nas 'jig rten des rtogs shing / /
de yi rnam par nyams pas zhi ba rigs pa ste / /
rgyu ni rab tu nyams phyir 'bras bu nyams pa'o / /
gsal ba 'di yin rnam par 'gyur ba med pa'i bdag /
lus las gzhan ni de yis sngon du rtogs pa ste / /
thub pa'i gsung ni yongs su thob nas 'jig rten ni / /
bdag med pa dang bdag tu bya ba med par shes / /
chos ni du ma so sor brten nas skyes pa ste / /
rang nyid dbang med yongs su shes nas ni / /
des ni rab tu 'jug pa sdug bsngal nyid du dang / /
nges par ldog ste sdug bsngal nyid du kye ma mthong / /
ji ltar 'jig rten dag ni skye ba rtogs nas su / /
des ni chad pa'i lta ba rnam par spangs pa ste / /
'jig rten dag gi nub par 'gro ba shes nas su / /
rtag pa'i lta ba brtan po skyen par spangs pa'o / /
drang srong chen po'i gsung ni thos nas bzung ba ste / /
de ltar 'di na des ni sngon gyi lta ba dang /
de yis sngon du yongs su las ni byas pas te / /
gang gis skyen par dam pa'i chos la rjes su song / /
yid ni rab tu dang bas mchog dang ldan pa des / /
zhi zhing 'gyur med go 'phang de ni rab thob nas / /
thub pa gzims pa la ni bsngags pa byas pa ste / /
lta bzhin 'di las blo 'di rnams ni byas pa'o / /
mchod 'os dam pa mya ngan 'da' bar 'os pa yi / /
mgon po mthong nas bdag ni gnas par 'os ma yin / /
ston pa thugs rje ldan pa mya ngan 'da' ba yi / /
sngon du re zhig bdag ni mthar thug la 'gro'o / /
de nas des ni thub pa la ni phyag 'tshal nas / /
sbrul bzhin g.yo ba med pa'i gdan ni bcings nas su / /
sprin rlung gis ni phra mo'i phra mor byed pa bzhin / /
de ma thag tu zhi ba mya ngan 'da' bar gshegs / /
de nas de phyir gdung gi 'du byed cho ga ni / /
cho ga mkhyen pa'i thub pas rnam par bka' stsal pa / /
mthar gyur de ni skye ba mthar mdzad drang srong che / /
rgya chen slob ma mnga' ba'i slob mar gyur pa'o / /
de nas nam gyi thun ni 'das pa na / /
zla bas skar ma rnams kyi 'od ni phrogs pa na / /
nags rnams nyal ba bzhin du sgra med gyur pa na / /
dge slong rnams la thugs rje chen po mnga' bas bstan / /
slob dpon bzhin du sgron ma bzhin du don bzhin du / /
bdag 'das tshe na so sor thar pa bstan bya ste / /
khyed kyi ston pa de yin de'i dbang gis 'gyur bya / /
kho bo gnas pa na yang de tsam nyid smra'o / /
lus dang ngag gi las ni rnam par dag 'dod pas / /
de bzhin 'jig rten tha snyad thams cad 'dor ba dang / /
sa dang srog chags sa bon rdzas la sogs rnams kyis / /
rab tu 'dzin pa las ni me bzhin ldog pa'o / /
sa la skye ba gcod dang 'byed pa dag las dang / /
sa yi logs la rko dang rmo ba dag las dang / /
gso ba dang ni skar rtsis mtshan nyid rnams las ni / /
nges par ldog pa bza' ba'i cho ga dus yin no / /
pho nya'i rigs pa sman dang sngags ni bsnyen rnams la / /
sbyor min nyid dang 'chab pa nyid ni med pa nyid / /
chos las ma bkag pa yi sgrub pa rnams la ni / /
tshod shes nyid dang tshim dang sogs pa ma yin no / /
rnam pa de ltar tshul khrims yang dag bsdus pa 'di / /
thar pa'i rtsa ba zhes pa so sor thar pa ste / /
'di las ting nge 'dzin rnams rab tu skye ba ste / /
ye shes thams cad rnams dang mthar thug rnam 'da'o / /
de phyir ma ral ma nyams dbrog bya ma yin pa'i / /
gang gis tshul khrims gtsang ma yod pa de yi chos / /
de med gal te 'di yi thams cad med pa ste / /
tshul khrims yon tan dam pa rnams kyi rten yin no / /
tshul khrims ma nyams rnam par dag pa gnas pa na / /
dbang po spyod yul rnams la 'jug pa ma yin zhing / /
dbyug pas ba lang tshogs rnams lo thog la bzhin du / /
brtan las dbang po drug rnams bsgrib par bya ba'o / /
dbang po'i rta rnams yul rnams la grol gang zhig gzhan / /
len zhing de rnams las ni de tsam nyid ma yin / /
g.yo ba'i rta rnams kyis phrogs lam ngan la bzhin du / /
des ni de yi ched du don med thob par 'gyur / /
dgra bo chen po rnams kyi dbang du song ba rnams / /
'di na kha cig sdug bsngal 'thob par 'gyur ba ste / /
rmongs pas yul rnams dag gi dbang du song nas ni / /
song nas deng 'dir dbang med rnams ni sdug bsngal 'os / /
de phyir dgra bo ma rungs dbang po rnams kyi bzhin / /
dbang po rnams kyi 'gro ba 'gro bya ma yin zhing / /
dbang po rnams kyi dga' bo 'jig rten na byas nas / /
dbang po rnams kyi gshed ma 'jig rten na mthong ngo / /
rang gi g.yo ba'i sems las 'jigs pa ji lta bar / /
stag rnams las dang sbrul dang 'bar ba'i me las dang / /
dgra bo las ni de ltar 'jigs par mi bya ste / /
gang gis sbrang rtsi dang ni yang dag rtog pa med / /
lcags kyu med pa'i gnyis 'thung myos pa lta bu dang / /
yal ga'i ri dgas shing la rab tu ma zhi ltar / /
sems ni ji ltar 'dod bzhin phyogs su skor ba ste / /
g.yo zhing bskyod pa de la go skabs sbyin mi bya / /
de ni rang dbang yin na zhi ba yod min zhing / /
de yi gnas pa yin na byed pa byas pa nyid / /
de phyir sems 'di ji ltar rnam par mi g.yo ba / /
de ltar rab tu 'bad pa yis ni gyis mdzod cig /
bza' ba tsam ni sman bzhin nges par bsten bya ste / /
'dir ni khong khro bya ba ma yin chags pa min / /
ji srid bkres pa nyid ni ldog pa'i ched du dang / /
lus kyi 'khrul 'khor gyis 'dzin pa yi ched du'o / /
ji ltar nags su bung ba rnams kyis me tog ro / /
'thung ste me tog rnams ni nyams par byed ma yin / /
de bzhin dus kyi dbang las bsod snyoms rgyu ba ste / /
pha rol dad pa rnams ni nyams par byed ma yin / /
drang pos rtag par khur bar byed ces khur bya dang / /
skye bo sbyin pa po yang yod pa ma yin te / /
'di na sbyor ba min las khur ba ltung ba ste / /
ji ltar khur bu de ltar sbyin pa po yin no / /
rnal 'byor rim las nyin mo mtha' dag phul nas dang / /
mtshan mo'i dang po'i thun dang cig shos dag kyang ste / /
dran pa dang bcas snga ma'i cig shos la nyol la / /
gnyid kyi tshe ni don med byed pa ma yin no / /
dus kyi me yis 'di na 'gro ba sreg pa na / /
mtshan mo mtha' dag la ni gnyid par 'os pa su / /
nyon mongs dgra po dang mtshungs 'joms pa po rnams ni / /
snying la gnas pa yin na su yi gnyid log 'gyur / /
de phyir khyim na nag po'i sbrul rnams nyal ba ltar / /
yid la nyes skyon sbrul rnams rab tu nyal ba rnams / /
rigs pa dang ni rkang pa sman gyis ston nas su / /
gnyid log par 'os 'di las gzhan du ngo tsha'o / /
ngo tsha rgyan nyid dang ni mchog gi gos yin zhing / /
ngo tsha lam las 'khyog pa rnams kyi lcags kyus te / /
ngo tsha ldan pas de ltar gyur na 'jug bya zhing / /
ngo tshas rnam par spangs ba'i yon tan rnams kyis spangs / /
ji srid pa la skyes bu ngo tsha dang bcas pa / /
de srid de yi mi yi ngo tsha nyid yin te / /
don dang don min rnams la rnam dpyod med pa ni / /
ngo tshas rnam par dman pa phyugs dang mnyam pa'o / /
gang yang yan lag nying lag rnams ni ral gris gcod / /
der yang yid kyis nyes pa bya ba ma yin zhing / /
zhi ba ma yin dag ni brjod par mi bya ste / /
bdag gi de yis khyed cag rnams kyi bar chod yin / /
bzod pa dang mnyam dka' thub yod pa ma yin zhing / /
gang gi bzod pa de yis stobs dang brtan pa ste / /
gang rnams pha rol rnams las rtsub mo mi bzod pa / /
de rnams chos byed rnams kyi lugs min grol ba min / /
chos kyi 'byed pa po dang grags pa'i 'joms pa po / /
gzugs kyi dgra bo dang ni snying gi me yin te / /
khro ba de yis go skabs rab 'byam mi sbyin zhing / /
yon tan rnams kyi dgra bo de 'dra gzhan ma yin / /
yongs su bsil ba'i chu las glog gi me bzhin du / /
ji ltar rab byung las ni khro ba 'gal ba ste / /
de ltar khyim pa rnams kyi skyes pa mi 'gal te / /
chags ldan de rnams de la dam bca' ma yin no / /
mdzes pa'i skra ni rgyang ring mgo la reg nas dang / /
rnam par 'gyur ba'i gos dang lhung bzed mthong nas dang / /
gzhan las mthar gyur spyod pa rnam par bsams nas su / /
snying la skyes pa'i nga rgyal rab tu spang bar bya / /
khyim la brten pa khengs pa ldan pa rnams kyi yang / /
nga rgyal rnam par 'phel ba 'joms pa'i phyir yin na / /
slong mo za bas bdag nyid yongs su rtog pa po / /
thar pa la dmigs skra bzhar rnams kyi sngon nyid do / /
ngan g.yo dang ni chos kyi mtshams sbyor yod min te / /
gang phyir 'di las 'khyog po nyid ni bsnyen mi bya / /
ngan g.yo nyid dang sgyu ni slu ba'i don du ste / /
chos kyi bdag nyid rnams kyi bslu bya yod ma yin / /
gang zhig rgya chen rnams las sdug bsngal 'ongs pa ste / /
nyung ngu 'dod la 'ong ba ma yin de dang bral / /
de yi phyir yang nyung ngu 'dod nyid bsnyen bya ste / /
gang zhig yon tan rnams kyis rdzogs byed kye ma ci / /
de ni bkren pa'i lta ba rnams la mi 'jigs shing / /
dbang po rnams las gang zhig cung zad 'jigs min la / /
gang zhig thos nas med ces mya ngan med pa ste / /
gang gis nyung ngu 'dod de de yi thar pa min / /
gal te grol bar 'dod na tshim pa bsnyen mdzod dang / /
tshim pa na ni 'dir bde de 'di chos yin zhing / /
tshim pa rnams ni sar yang bde bar gnyid log ste / /
tshim med rnams ni mtho ris na yang rnam par sreg /
phyug kyang tshim pa med pa rtag tu dbul po ste / /
dbul yang tshim pa dang ldan rtag tu phyug po nyid / /
tshim pa med pa sdug pa'i yul rnams dang 'bye zhing / /
tshim pas 'gro ba ngal ba ldan la mya ngan byed / /
zhi ba'i bde ba dam pa thob par 'dod rnams kyis / /
de ltar tshogs la dga' ba rnams su 'gyur mi bya / /
zhi ba'i bdag nyid gcig tu rgyu phyir 'jig rten na / /
brgya byin la sogs lha rnams kyis kyang re 'dod byed / /
chags po sdug bsngal gyi ni gnas pa'i shing yin te / /
rang gi skye bo la 'am skye la chags pa spangs / /
chags pa rnam rgyas sdug bsngal la ni 'jig rten na / /
gnyis 'thung 'khogs pa 'dam la bzhin du chags par 'gyur / /
rtag par rab zhugs chu yi rgyun ni mnyen na yang / /
rdo yi logs la dus su rnam par 'bigs pa ste / /
brtson 'grus kyis ni rnyed par dka' ba ci yang med / /
de phyir khur rnams mi 'bor bar ni bzod bgyis dang / /
gang zhig yang yang ngal bso nas ni srub byed pa / /
de yi shing la me ni rnyed par sla min zhing / /
brtson 'grus brtsams pas rnyed par sla bar 'gyur ba ste / /
de phyir sbyor ba yod na bya ba 'grub pa nyid / /
dran pa yod na skyon rnams 'jug pa ma yin te / /
dran pa dang mnyam mdza' bo med cing bsrung ba med / /
dran pa nyams las des par thams cad nyams pa ste / /
de phyir lus la song ba'i dran pa spang mi bya / /
ji ltar dpa' bo rnams ni go cha bzung nas su / /
dgra bo'i sde la 'jigs pa med rnams 'jug pa ste / /
de bzhin lus la dran pa'i go cha bgos nas su / /
brtan pa rnams ni yul gyi g.yul rnams la spyod do / /
mnyam par gzhag pa'i blo dang sems ni yongs bsdams shing / /
'jig rten dag gi skye dang 'god pa shes pa ste / /
de phyir ting nge 'dzin la yongs su 'jug bya ste / /
ting 'dzin rab tu thob pa'i sems nad yod ma yin / /
rnam par 'thor ba'i chu ni rnam par 'dzin don du / /
ji ltar 'bad pas dong dang 'obs ni byed pa ste / /
ye shes chu ni gnas pa'i don du ting nge 'dzin / /
de ltar dong dang 'obs dang mtshungs par rab tu bstan / /
shes rab ldan pa yongs su 'dzin pa btang ba yi / /
chos 'di nang la mchog tu gzhol ba dag gis te / /
de ltar gnas pa'i grol ba yod cing 'di yi ni / /
phyin ci log ni khyim pa ma yin dge slong min / /
shes rab dga' dang 'chi ba'i mtsho chen dag la gru / /
rmongs pa'i mun pa rnams la ji ltar sgron ma ste / /
nad rnams thams cad 'joms pa dag gi sman yin zhing / /
nyon mongs ljon shing 'joms byed mtshon cha rnon po yin / /
de phyir thos pa bsam pa bsgom pa rnams kyi ni / /
shes rab rnam par 'phel la rab tu 'jug par bya / /
gang gi shes rab rang bzhin lta byed mig yod pa / /
de ni mig dang bral yang mig dang ldan pa nyid / /
sems la rgyu ba'i spros pa de dang de rnams kyis / /
khyim na gnas pa spangs nas kyang ni grol min nyid / /
mchog tu zhi ba thob par 'dod pa rnams kyis 'di / /
shes nas spros pa med pa rnams su 'gyur bar bya / /
de phyir bag yod bla ma bzhin du bsnyen mdzod la / /
bag med dgra bo bzhin du rnam par spongs mdzod dang / /
bag yod pa las brgya byin gyi na dpal thob cing / /
bag med pa las lha min khengs rnams rnam par nyams / /
phan pa dang ldan rjes su brtse ba mnga' ba yi / /
ston pa thugs rje mnga' bas mdzad bya gang yin pa / /
de ni bdag gis byas shing dang ni rab bsdams pa / /
khyed cag rnams kyi sems ni zhi bas byas pa'o / /
ci ste ri rnams dang ni khang pa stong pa dang / /
dgon pa de rnams gang dang der ni yod pa na / /
rab tu sbyor la rtag tu 'bad pa bya ba ste / /
phyi nas yongs su gdung ba ldan par ma gyur cig /
sman pa rang bzhin yang dag legs par shes nas ni / /
nad pa rnams la dam pa'i sman ni brjod bya ste / /
de yi dus kyis sbyar bar nges par bsten pa la / /
nad pa gang de bdag po yin te sman pa min / /
dpal ldan drang zhing mnyam la 'jigs pa med pa yi / /
lam ni lam mkhan gyis ni rnam par bstan pa na / /
thos nas gang zhig mi 'gro de yi nyams pa ste / /
bstan pas 'dren pa po ni bu lon yod ma yin / /
sdug bsngal la sogs bden pa bzhi po kho bo yis / /
bstan pa rnams la 'di ni gang gi 'dod pa yod / /
de ni myur zhing spobs par bdag la smros shig dang / /
the tshom shin tu rnam par dpyad bya bcad par bgyi / /
de ltar mthon por gsungs pa'i drang srong chen po la / /
the tshom med pa de rnams ci yang ma gsol to / /
sems kyis de dag rnams kyi sems kyi gting dpags nas / /
byed ldan ma 'gags pas kyang tshig 'di smras pa'o / /
rlung ni g.yo ba ma yin nyi ma bsil ba dang / /
ri bong mtshan ma can ni dro ba nyid na yang / /
'jig rten dag na rkang pa bzhi po de rnams ni / /
bden pa min par byed par nus pa ma yin no / /
gang zhig sdug bsngal brjod pa de ni bde ba min / /
'di yi rgyu gang rab tu skye bo de gzhan min / /
rgyu ni 'gags pa las ni nges par thar pa ste / /
gang zhig 'di yi lam ni thabs ma yin pa min / /
de phyir bdag nyid chen po bden pa bzhi rnams la / /
dge slong skye bo nges 'di gtam ci yod ma yin / /
ston pa mya ngan 'da' ba rnyed par 'gyur zhes te / /
gang zhig don ni rdzogs pa ma yin sdug bsngal te / /
gang zhig tshogs pa 'di ni brtul zhugs gzhon nyid las / /
sngon du don ni mthong bar gyur pa ma yin pa / /
de yang khyed kyi gsung 'dis da ni de ma thag /
glog gi 'od kyis lam bzhin yang dag mthong bar gyur / /
gang gi don gyi lhag ma yod pa ma yin zhing / /
gang yang srid pa'i mtsho yi pha rol phyin pa ste / /
mgon po shin tu skyen par nges par gshegs thos te / /
de dag gi yang snying la bsams par gyur pa nyid / /
de ltar 'phags pa ma 'gags pa yi tshig de yis / /
don ni rnam par shes kyang shes nas slar yang ni / /
gus ldan rnams kyi blo gros brtan po mdzad bzhed pa / /
byams pas slar yang sangs rgyas kyis ni bka' stsal to / /
gang phyir skal bar gnas kyang de ni nyams pa ste / /
phan tshun du ni 'du ba nges par yod ma yin / /
bdag nyid kyi dang gzhan gyi don ni byas nas ni / /
kho bo gnas pa la ni dgos pa yod ma yin / /
gang rnams mkhar dang sa na bdag gi gdul bya rnams / /
de rnams thar par byas shing rgyun la bcug pa ste / /
'di las gzhan du slob ma rim dang rim rnams kyis / /
nga yi chos 'di skye dgu rnams la gnas par 'gyur / /
de phyir 'gro ba'i rang bzhin rnam par shes byas nas / /
bsam mno ma byed nges par rnam par 'bral ba ste / /
rnam pa de ltar 'gro ba shes nas su / /
ji ltar 'di ltar ma yin de ltar gyis mdzod cig /
ye shes sgron mas mun pa rnam par bsal byas nas / /
srid pa rnams la snying po med par mthong nas su / /
ji ltar nad ni nye bar zhi ba de ltar ni / /
tshe ni rnam par 'gags na tshim pa nyid yin no / /
dor bar bya zhing rtsod ldan lus zhes bya ba ni / /
srid pa'i mtsho yi rgyun ni rnam par 'gags pa na / /
don med byed pa'i dgra bo'i rnam par nyams las bzhin / /
tshe ni nye bar zhi bas tshim pa ma yin su / /
rgyu dang mi rgyu thams cad rnam par 'god pa ste / /
de phyir khyed cag rnams ni legs par bag yod gyis / /
mya ngan 'da' ba'i dus ni yongs su gyur pa ste / /
khyed cag ma smra 'di ni bdag gi phyi ma'i tshig /
de nas bsam gtan rig pa rnams kyi mchog gis ni / /
yud tsam de la bsam gtan dang po thob mdzad nas / /
de las rnam par bzhengs nas gnyis par gshegs pa ste / /
rim gyis ma tshang med par thams cad la gshegs so / /
de nas rjes su rim pas rab tu byed pa dgu / /
snyoms par 'jug pa'i tshogs ni mtha' dag bsam gtan mdzad / /
de nas drang srong chen pos slar yang rim gyis ni / /
bsam gtan dang po de nyid la ni bab pa'o / /
de las rnam par bzhengs nas kyang ni rim gyis ni / /
bsam gtan bzhi pa la ni slar yang 'dzegs pa ste / /
bsam gtan bzhi pa'i cho ga las de rnams bzhengs shing / /
mngon sum nyid du nye bar zhi ba la gshegs so / /
de nas thub pa mya ngan 'da' bar gshegs pa na / /
char gyis snun pa'i ba lang bzhin du sa g.yos shing / /
phyogs kyi glang po rnams kyis sbyangs pa bzhin du ni / /
nam mkha' las kyang sgron ma rnams ni lhung bar gyur / /
lha yi nags tshal sna tshogs shing rta sreg 'dod pa'i / /
nags kyi me ni bar snang dag la byung ba bzhin / /
bud shing med cing rlung med du ba med pa'i me / /
phyogs ni sreg par byed pa byung bar gyur pa nyid / /
lha min 'joms par 'dod pa g.yul du 'jug pa na / /
khro ba brgya bas khro ba rnam par gtong ba bzhin / /
de bzhin me stag brgya pa'i me ni skyug pa yi / /
dbang po'i rdo rje mi bzad pa rnams lhung bar gyur / /
'jig pa'i rlung rnams dag gis btags pa rnams kyi bzhin / /
'dzin pa 'dzin pa rnams kyi rtse mo rnams lhung zhing / /
'khri shing shing rnams dag ni zug rngu byed pa yi / /
phyag dar khur ba'i rlung ni drag tu g.yos par gyur / /
'dam gyi chus bsgos sdong du gzhon nu rnams kyis ni / /
lus ni yongs su dkris pa'i ngang pa'i rgyal po bzhin / /
cung zhig 'od zer kha dog ngan pa de rnams kyis / /
'od ni bcom ste zla ba mngon par gsal bar gyur / /
sprin dang bral yang mkha' la zla ba gnas na yang / /
mun pa mi bzad rnams kyis phyogs rnams rgyas pa ste / /
yud tsam de la mya ngan gyis ni zil non bzhin / /
chu bo rnams ni de ma thag tu chu dron 'bab / /
de nas nye sar skyes pa'i sha la'i shing dag gis / /
rang gis me tog mdzes pa 'jug pa dus min la / /
rnam par btud nas drang srong chen po'i sku lus ni / /
gser gyi stegs bu'i gzugs brnyan la ni yang dag gtor / /
mkha' la mgo bo lnga rnams mi g.yo'i klu rnams ni / /
mya ngan gyis slar so sor dmar ba'i mig can rnams / /
rab tu gnyid log gdengs ka stod pa'i lus rnams kyis / /
thub pa la ni gus pas lta bzhin gnas par gyur / /
nang du song ba'i kun nas gdung ba rnams / /
de rnams shin tu dron po'i dbugs ni brgyus pa ste / /
'gro ba'i rang bzhin mi rtag pa ni rtogs nas su / /
mya ngan 'ongs pa min rnams mya ngan smad par gyur / /
nges par legs pa'i chos kyis cho gar rab zhugs pa / /
rgyal po rnam thos sras kyi 'dus pa dam pa de / /
chos la mngon par chags pas mya ngan ma byas shing / /
lha yi rten la mchi ma phyung bar ma gyur to / /
gtsang mar lhag par gnas pa'i byed ldan lha rnams kyang / /
drang srong chen po'i yang dag shin tu gus ldan rnams / /
rang gnas gyur zhing rnam par 'gyur ba ma song ste / /
'jig rten dag ni rang bzhin rnam par smad pa'o / /
dri za'i rgyal po rnams dang de nas klu yi rgyal po rnams / /
gnod sbyin rnams dang dam chos la dga' lha rnams ni / /
mya ngan byed cing mya ngan mchog la gzhol rnams kyis / /
rigs chen po yi nyam thag bzhin du kha la gyur / /
yid la re ba thob pa'i bdud kyi sde rnams ni / /
rab tu dga' bas skad ni 'thon zhing dgod pa ste / /
'phyo zhing glu dbyangs gar byas dga' bar gyur pa rnams / /
rnga bo che dang rdza rnga pa Ta ha rnams brdungs / /
de nas rdo rje rtse mo bcom pa'i ri bo bzhin / /
chang dang bral ba'i gnyis 'thung dga' ba med pa bzhin / /
nog gis rnam par dman pa'i dbyibs can khyu mchog bzhin / /
thub pa'i khyu mchog nub ba na ni 'jig rten gyur / /
nyin mor byed pas rab tu dman pa'i nam mkha' bzhin / /
ba mos bsregs pa'i pad+ma dang ldan rdzing bu bzhin / /
nor dang bral zhing bya ba med pa'i rigs bzhin du / /
srid pa nyams mdzad rab tu nyams las 'gro bar gyur / /
sangs rgyas kyi spyod pa zhes bya ba'i snyan dngags chen po las /
yongs su mya ngan las 'da' ba chen po'i le'u ste nyi shu rtsa drug pa'o // //
de nas ngang pa stong dang ldan pa'i lha yi ni / /
gzhal med khang nas gdong ni cung zhig rab btud nas / /
yud tsam thams cad mkhyen pa la ni bltas nas su / /
lha na gnas pa chen po gzhan zhig gis smras pa'o / /
kye ma 'gro na dngos po thams cad mi rtag cing / /
skye ba'i chos can dang ni 'dzad pa'i chos can la / /
skye ba rnams ni sdug bsngal skyed par byed pa ste / /
de dag rnams ni lhag med zhi bas zhi ba nyid / /
skye ba'i bud shing tshad ma min pa bsregs mdzad nas / /
ye shes me lce grags pas rnam khyab du ba can / /
chu yis mi bzhin du ni dus kyi chu yis ni / /
de bzhin gshegs pa'i me de mya ngan 'da' bar bya / /
de nas mchog gi drang srong dang mtshungs drang srong gzhan / /
mtho ris gnas kyang 'bras bu rnams la ma chags pas / /
rab tu zhi ba'i dgra bcom drang srong mthong nas su / /
ri dbang brtan pas tshig ni rnam par smras pa'o / /
'jig rten dag na 'ga' zhig nyams par mi 'gro med / /
de ltar 'gro ba med cing song ba med pa ste / /
mchog dang mchog min mkhyen pa mchog gi don rig pa / /
ston pa mtshungs med gang du rab tu zhi bar gyur / /
shes rab rnam par dag cing mchog gi spyan mnga' ba / /
yongs su 'dren pa po nyid 'di yis dman pa ni / /
rmongs pa nges par mig long gson pa'i 'jig rten ni / /
'du shes nyams shing lam ngan la ni gnas par 'gyur / /
de nas 'gro ba'i 'gal ba ma yin ma 'gags pa / /
rjes su chags pa nyams shing skye ba 'gags byas pas / /
'jig rten snang bas dman pa mthong nas su / /
thub ba zhi ba na ni zhi ba'i yid kyis smras / /
shes rab ldan pa 'du byed cho ga la gnas pa / /
dus 'dir nges par blo gtad bya ba ma yin zhing / /
mi rtag nyid kyi rdo rje nges par btung ba yis / /
gang du thub ba ri bo chen po bcom par 'gyur / /
snying po med cing nga med rnam par nyams pa'i chos / /
'jig rten gson pa'i 'jig rten kye ma smod par shog /
gang du thub dka' drang srong chen po seng ge yang / /
nyes pa'i gnyis 'thung rnams ni nyams par mdzad nas nyams / /
'dod chags bral ba min pa'i 'gro ba 'jug pa la / /
da ni 'jigs pa chen po ma yin su yi lags / /
thun mong las ni gang du de bzhin gshegs pa yang / /
gser gyi ka ba lta bu kun nas chag par gyur / /
sa bon drug dang myu gu gcig dang lo ma gcig /
rtsa ba drug dang 'bras bu lnga dang yal ga gnyis / /
phung po gsum dang bdag nyid gcig la nyon mongs kyi / /
sdong po 'di ni bcag nas thub pa gnyis 'thung gzims / /
'gro rgyal mda' bzhin dgra bo rnams ni bcom nas su / /
chu med pa na rma bya bzhin du chags bral zhing / /
mgyogs 'gro rta bzhin du ni rnam rgyal lam song ba / /
me bzhin thub pa skye ba med cing zhi bar gyur / /
mtho ris dbang phyug rdo rje 'dzin pa mig 'phel na / /
rab tu tshim byed rgyun bzhin gsung rnams btang nas su / /
'od kyis nyam thag ba lang bzhin sar rnam brgyus nas / /
grags pas phyogs ni mngon par bkang nas bla ma gzims / /
snyan grags ldan pa nyid dang 'od zer ldan pa ste / /
chu bo sin d+hu bzhin du gser skyug shugs ldan pa / /
rnam thos bu yi rdzu 'phrul mi skyong sder bcas pa / /
lam la bcug nas mi yi nyi ma nub par gyur / /
rmug pa'i do shal gyi ni phyogs rnams dkris pa bzhin / /
rgya chen sprin rnams kyis dkris nyi ma'i 'od rnams bzhin / /
mchod sbyin rdzogs tshe mar gyis sman pa'i me bzhin du / /
thub pa zhi tshe de ring 'jig rten gsal ma gyur / /
mdud pa med pa bden pa'i lam ni bsnyen nas su / /
mdud pa med pa zhi ba'i chos 'di brnyes nas ni / /
rdzu 'phrul gyis ni sku lus 'dren par nus na yang / /
sdug bsngal dag gi gter ni lus yin zhes spangs so / /
mun pa mun pa nyi mas bzhin du zil mnan nas / /
rdul ni rdul ni char pa bzhin du mngon bcom nas / /
slar yang slar yang sdug bsngal 'khrul 'khor mi len te / /
thub pa thub pa skar rgyal bzhin du mngon par gshegs / /
gang zhig skye ba'i sdug bsngal 'joms phyir skyes pa ste / /
gang la 'jig rten pas ni zhi ba'i ched du bsnyen / /
gang zhig 'od zer mchog gis rnam par gsal ba dang / /
khyad par 'phags pa'i blo yis rnam par gsal bar gyur / /
gang gis skye dgu rnams ni dge legs la bcug ste / /
yon tan rgya chen rnams kyis sa la rgyas pa nyid / /
'dod pa'i snyan grags gsal ba rnams kyis 'phel ba ste / /
khyim na gnas pa yin kyang grags pas 'phel ba nyid / /
gang gis mkhyen zhing smod pas 'o dod ma bos shing / /
mi ni nyam thag rnams la brtse bas bos pa ste / /
bza' ba ngan pa rab tu 'joms shing ma gsol la / /
bza' ba legs pa rjes su 'gro zhing ma gsol to / /
mi gnas dbang po zhi ba gang zhig yul rnams la / /
stobs rab dbang po nyid las yang dag mi gnas shing / /
gzhan rnams kyis ma thob pa'i lam bzangs thob pa ste / /
ro mkhyen pas ni nges par 'byung ba'i ro gsol to / /
gang gis sngar ma byin pa'i sbyin pa byin pa ste / /
'bras bu 'dod pas cung zad zhig ni mi byin la / /
mnyam nyid rjes mthun phun sum tshogs pa dor ba ste / /
dam pa rnams kyi yid rnams yon tan rnams kyis phrogs / /
brtan pa rnams kyi g.yo ba'i spyan ni bsrungs pa ste / /
brtan par gshegs shing sems ni bsrung du bcug gyur la / /
dge legs rnams ni bsrungs shing 'phel bar mdzad pa ste / /
chos skyes pa ni cung zhig 'dod par ma mdzad do / /
brtan pas mi dge ba las mi dge rnam spangs nas / /
dge legs kyi ni dgra bo skyon rnams spangs pa ste / /
gang zhig blo yis nyes pa rnams ni kun spangs la / /
de ni 'phags min mi rtag nyid kyis nub par gyur / /
gang la chos ni 'dod pa yang dag rjes song zhing / /
dga' bas mchog tu nges pa rnam par bzung ba ste / /
me yis nor ni zos pa ji lta ba bzhin du / /
khyab bdag ye shes nor can de yang srog song ngo / /
brgyad po rnams la mchog tu sde [(]tshen [,]tshan [)]lnga thul zhing / /
gsum gzigs spyod pa gsum ni zad byed spyan gsum pa / /
gcig ni bsrungs nas gcig ni thob nas gcig rtogs nas / /
lci ba bdun rnams spangs nas bla ma gzims par gyur / /
gang gi zhi ba'i ched du lam ni gsal mdzad de / /
legs pa'i skye bo zhi bas rab tu dang mdzad cing / /
nyon mongs ljon shing rab tu chags pa bcad pa ste / /
srid pa rnams las gus pa ldan pa rnams bsgral to / /
gsung gi bdud rtsis 'jig rten shin tu tshim mdzad cing / /
bzod pa yis ni khro ba yongs su bzung ba ste / /
slob ma'i sde ni dge legs la ni rol mdzad la / /
dge legs don du gnyer rnams phra mo rtogs su bcug /
legs pa rnams la chos kyi sa bon skyed mdzad cing / /
rgyu yi bdag nyid 'phags pa'i lam ni thob mdzad la / /
'jig rten 'das pas 'phags pa min pa ma brten zhing / /
chos las ma gtogs gzhan la sbyar ba ma yin no / /
kA shi gnas su chos kyi 'khor lo bskor ba ste / /
blo dang ldan pa nyid kyis 'jig rten tshim mdzad cing / /
gdul bya rnams ni chos kyi cho gar spyad mdzad la / /
bdag cag rnams la phan pa'i ched du dge bar mdzad / /
gzhan rnams kyis ma mthong ba'i de nyid mthong mdzad cing / /
yon tan rnams kyis chos byed rnams la sbyar ba ste / /
gzhan gyi lugs rnams tshar bcad nas ni skul gyur la / /
rtogs par dka' ba'i don ni rnam par shes par mdzad / /
thams cad mi rtag pa dang bdag med par gsungs shing / /
srid pa rnams su bde ba cung zad ma bsrungs la / /
snyan pa'i ba dan gyen du rnam par bsgrengs pa ste / /
nga rgyal ka ba mthon po rnam par bsgyel ba mdzad / /
smad kyang rang gi thugs ni bskyod pa ma yin zhing / /
thams cad la ni 'jug pa rnams la sred ma mdzad / /
rang nyid rgal zhing bying ba bsgral bar mdzad pa ste / /
zhi zhing pha rol 'khrul pa zhi bar mdzad gyur la / /
grol zhing pha rol bcings pa grol bar mdzad pa ste / /
rtogs shing pha rol rmongs pas rtogs par mdzad pa'o / /
thub pa thub pas tshul dang tshul min mkhyen 'di des / /
sems can rnams ni yang dag gtam gyis rjes bzung nas / /
tshul min la dga' tshul min 'byung po rnams la ni / /
bskal pa 'jig pa'i tshe na chos bzhin rab tu gzims / /
chu ldan sprin bzhin sa 'dzin ri bo nags tshal bzhin / /
'od ldan rgan po bzhin du 'od ldan gzhon nu bzhin / /
'jig rten dag gi lta byed bcom nas 'jig rten gyi / /
lta byed nye bar phrogs nas 'gros su 'di gshegs so / /
dbang phyug dam pa gang la ltung bas me reg cing / /
gang gis mchog tu zhi ba'i lam ni brnyes pa ste / /
zhi ba brnyes pa de ni gus pas mthong nas su / /
de ring 'jig rten gnyen 'dun med cing rgud pa 'dra / /
'joms par 'dod cing stobs ni rab zhugs bdud kyang ni / /
sde dang bcas pas gang ni thub par ma nus pa / /
'joms par 'dod cing stobs zhugs bdud kyis de ring ni / /
de ni dus kyi sbyor las 'joms par nus par gyur / /
'byung po rnams ni thams cad rnams ni 'dus pa rnams / /
sdug bsngal rnams kyis zil non lha dang bcas pa rnams / /
'khor ba'i 'jigs pa gang rnams zad pa ma yin zhing / /
de ltar mchog tu mya ngan 'das pa thob ma yin / /
skye dgu rnams kyi snang mdzad gang gis 'jig rten ni / /
nye bar skye ba me long bzhin du gzigs pa ste / /
rgyang ring du'am nye bar mtho ris su'am mthar / /
lha yi rna bas sgra ni rnam par thos pa'o / /
bar snang dag la skar ma'i khang par 'dzegs pa ste / /
sa la rab tu zhugs kyang theg pa ma yin zhing / /
chu la rab tu gshegs kyang nub pa ma yin la / /
sku yis rnam par 'gyur ba mang po rnams mdzad do / /
de rnams de rnams gnas rnams lam 'gros lam na bzhin / /
gang gis skye ba du ma rnams kyang dran pa ste / /
yid kyis pha rol rnams kyi yid kyi spyod pa rnams / /
dbang po las 'das sna tshogs rnams kyang mkhyen ba'o / /
thams cad mnyam par rab zhugs thams cad mkhyen pa des / /
zag pa thams cad bcad cing bya ba thams cad mdzad / /
ye shes kyis ni nyon mongs thams cad rnam spangs nas / /
ye shes de nyid kun nas brnyes nas gzims par gyur / /
skyes bu rnams kyi rno ba'i sems rnams btul ba ste / /
rno ba ma yin blo rnams rim gyis drag par mdzad / /
rigs las chos kyi nyes pa spang bar mdzad pa ste / /
'chi med ched du chos ni su yis ston par 'gyur / /
rten dang bral ba'i 'jig rten nyam thag pa la ni / /
zhi ba'i ched du chos kyi 'thor ma su yis ster / /
thugs rje'i bdag nyid ldan la rang gi don mdzad nas / /
gzhan gyi nyon mongs dra ba su yis 'byed par 'gyur / /
'khor ba'i rgya mtshor gzhol ba'i 'jig rten dag gi ni / /
zhi ba'i ched du ye shes dam pa su yis smra / /
shes pa med par gzhol ba'i 'jig rten dag gi ni / /
dge ba'i ched du ye shes dam pa su yis smra / /
ji ltar nyin mor byed pa 'od zer med pa dang / /
ji ltar chu bo sin d+hu 'bab pa med pa dang / /
sa bdag rgyal srid dang ni rnam par bral ba'am / /
de phyir 'jig rten 'jig rten mkhyen pas rnam par dman / /
blo yis rig pa bzhin du bde bas dbyangs bzhin du / /
dpal gyis mi skyong bzhin du bzod pas chos bzhin du / /
de bzhin skyes bu mchog gis rnam par dman pa ni / /
'gro ba de ni yod pa dang ni med pa nyid / /
ji ltar kha lo sgyur bas shing rta dor ba dang / /
skya ba 'dzin pas gru dang tshul gyis sde dang ni / /
tshong dpon gyis ni tshong pa sman pas nad pa ste / /
de bzhin 'jig rten bde bar gshegs pas rnam par sman / /
dbyar tha dang ni ston rar mkha' la sprin med na / /
rlung gis kyang ni mkha' la bsnyen pa med pa na / /
'tsho bar 'dod pa rnams kyi sdug bsngal ji lta ba / /
de ltar thar 'dod rnams kyi nga ni nyam thag 'di / /
de ltar dam pa'i don mdzad dgra bcom yin na yang / /
byed pa shes pa nyid kyis bla ma la zhugs pa / /
de ni chags bral yin kyang srid pa'i skyon rnams dang / /
ston pa'i yon tan rnams ni mang po rnams smras so / /
de nas chags bral min rnams mchi ma 'thon pa ste / /
brtan pa btang nas dge slong tshogs ni mya ngan dang / /
'jig rten 'god pa'i bdag nyid can zhes byar bzung nas / /
bya ba'i 'khor lo rnams ni brtan las ma g.yos so / /
de nas dus kyi dbang gis gyad rnams kyis thos nas / /
gus pa'i dbang gis skyen par 'thon zhing song ba ste / /
khra yi stobs kyis zil mnan khrung khrung rnams bzhin du / /
kyi hud 'o brgyal zhes ni nyam thag 'thon pa'o / /
mun pa rab tu rgyas phyir thub pa rab gzims pa / /
nyi ma 'od med bzhin du de rnams kyis mthong nas / /
seng ges khyu mchog rmugs tsha ba lang rnams bzhin du / /
gus pas drag tu cho nges btab cing ngus pa'o / /
chos dga' chos kyi bla ma rab tu zhi ba na / /
gus pas ji lta ba dang bsam pa ji lta bar / /
'o dod 'bod cing mchi mas mig bcom de rnams kyi / /
dpal ldan dam pa 'ga' zhig 'di ni smras pa'o / /
gang zhig gson pa'i 'jig rten gnyid tshe rab sad pa / /
'di de mthar thug gzims mal la ni gzims pa ste / /
chos ni rnam par 'dzin pa'i rgyal mtshan 'di de ni / /
mchod sbyin mtha' na dbang po'i rgyal mtshan bzhin du btul / /
de bzhin gshegs pa'i nyi ma nges par blo gsal zhing / /
brtson 'grus tshad gdung ye shes 'od zer stong ldan pa / /
nub par gyur tshe mi shes mun pa rnams bcom nas / /
'jig rten dag na slar yang mun pa 'di mdzad do / /
'das dang ma 'ongs pa dang da ltar gzigs nas su / /
da ni nges par 'jig rten mig ni sgrib pa ste / /
sdug bsngal rgya mtsho chen po rgod pa'i dba' rlabs las / /
'dren mdzad zam pa 'di ni nges par de ni rgud / /
de ltar 'di na kha cig snying rje bar zlos shing / /
gzhan rnams shing rta'i rta rnams dud pa bzhin du sems / /
gzhan rnams skad bton gzhan rnams sa la 'gyel ba ste / /
bya ba de rnams de rnams sems can dbang gis byas / /
de nas dus su gser gyis spras shing sna tshogs pa / /
mche ba rin thang chen po longs ma spyad pa'i khyogs / /
gyad rnams ngu bzhin drang srong la ni glang chen gyi / /
lag pa dang mtshungs lag pa rnams ni btsugs pa'o / /
de nas dus dang mthun pa'i cho ga byas nas su / /
de la phreng ba yid 'ong rnam pa sna tshogs dang / /
dri mchog dam pa rnams kyis de rnams kyis mchod cing / /
de nas dga' dang gus pas mtha' dag bzung ba'o / /
de nas shing gzhon lus can gzhon nu ma rnams kyis / /
gdu bu rab 'khrol zangs mdog lag pa rnams kyis ni / /
glog gi 'phan rnams dag gis sprin ni dkar po bzhin / /
'di la rin thang mchog gi bla re bzung ba'o / /
de bzhin mi rnams kha cig dag gis gdugs rnams ni / /
phreng ba dkar po ldan rnams kun nas bzung ba ste / /
kha cig dag gis gser gyi yo byad dang ldan pa'i / /
rnga yab dkar po rnams ni rnam par g.yabs pa'o / /
de nas khyu mchog rnams kyis bzhin du ngal ba yis / /
mig dmar gyad rnams dag gis khyogs ni bzung ba ste / /
sil snyan rnams ni rna ba'i yid du 'ong ba rnams / /
dbyar dus chu gter bzhin du mkha' la rab tu grags / /
phyogs kyi glang po'i dbang po rnams kyi bskul ba yis / /
mdzes pa dang ni rtsub 'gyur shing rnams las bzhin du / /
me tog pad+ma la sogs de rnams de rnams ni / /
lha yi me tog rnams ni lha nas lhung bar gyur / /
dbang po'i glang po las skyes glang po che rnams kyis / /
nor gnas snying po'i chu skyes pad+ma rnams dang ni / /
man dA ra yi me tog 'dab bcas chags pa rnams / /
chu thigs zer mas 'thor ba rnams kyis mngon bar 'thor / /
de nas dga' ba'i tshal skyes lus mchog ldan pa yi / /
tsan+dan dmar po'i ro ni rnam par dul ba dang / /
'bad pas ma bsgrubs bgo ba rnams ni dkar po rnams / /
dri za'i bu mo rnams kyis yang dag 'thor ba'o / /
rab tu g.yo ba'i ba dan rnams ni bzung ba ste / /
phreng ba rnam pa sna tshogs rnams kyis bkram pa ste / /
sil snyan rgya chen rnams kyis rjes su 'gro ba ste / /
zhi ba'i ched du zhi ba'i lam las khyogs te drangs / /
gus pa dang ldan gyad rnams kyis de yongs bzung nas / /
thub pa'i mthu las lan brgyar mngon par phyag 'tshal zhing / /
de yi rnam par nyams las kun nas ngu ba ste / /
grong khyer gyi ni dbus nas yongs su drangs pa'o / /
klu yi sgo nas zhugs te phyi rol byung nas ni / /
chu bo gser ldan zhes pa yang dag rgal nas su / /
cod pan zhes bya'i mchod rten gyi ni rtsa ba ru / /
grags pas bsags phyir bsags pa de rnams kyis byas so / /
de nas shun pa 'dab ma dri bzangs a ka ru / /
tsan+dan e la klu rnams kyis bsags bsags pa ru / /
mya ngan las ni sbrul bzhin dbugs rgyu de rnams ni / /
brtan min mig can rnams kyis thub pa'i sku bzhus so / /
de nas lan gsum bkod kyang me yi sgron ma yis / /
de tshe drang srong chen po'i bsags pa ma 'bar te / /
bag med ldan pa gzhu ni rnam par 'khrugs pa yis / /
mda' ni rang bzhin sa yi bdag po'i dpal bzhin no / /
lam dag tu ni rnam par 'ong ba'i 'od srungs ni / /
rnam par dag pa'i sems kyis sems ni gyur pa ste / /
bcom ldan 'das kyi sku gdung tshang ba lta 'dod de / /
gang gi mthu las me yi 'bar ba ma yin no / /
de nas de tshe bla ma blta ba'i don du ni / /
der ni dge slong skyen par nye bar song ba na / /
thub pa mchog la rab tu btud pa byas pa na / /
de ma thag tu me ni rang nyid 'bar bar gyur / /
nyon mongs rnams kyis ma tshig thub pa'i sku gdung la / /
pags pa sha dang spu dang cha shas rnams tshig nas / /
mar dang rlung dang bud shing yongs su rgyas na yang / /
me yis rus pa tshig par nus pa ma yin no / /
de nas bdag nyid chen po 'das pa'i de rnams ni / /
chu mchog gis ni dang bar byas nas dus su ni / /
mngon par bstod cing gyad rnams dag gis grong khyer du / /
gser gyi bum pa rnams kyis rab tu spyan drangs so / /
'di ni ri bo chen po'i rin chen khams bzhin no / /
dge legs gang ba chen po rnams ni 'dzin pa ste / /
mtho ris dag na lha yi gtso bo'i khams bzhin du / /
khams ni me yis log par sbyor ba ma yin nyid / /
byams pas yongs su rnam par bsgoms pa 'di rnams ni / /
'dod chags me yis tshig pas rnam par spangs pa ste / /
de yi gus pa'i dbang gis gzung ba'i gdung rus rnams / /
bsil ba yin kyang bdag cag rnams kyi yid rnams bsregs / /
sred pa 'joms mdzad gang gi mthu las khyab 'jug gi /
mkha' lding gis kyang khur bar nus pa ma yin pa / /
'jig rten dag na mtshungs med de yi rus pa rnams / /
mi rus gyur pa kho bo cag gis khur bar gyis / /
e ma 'jig rten chos ni nges par stobs ldan te / /
chos la nus kyang nus pas gang gis ma bzlog cing / /
gang zhig snyan pas 'gro ba mtha' dag khyab pa ste / /
de yi sku yi cha shas 'di ni bum par gnas / /
gang zhig bdag gi snang bas nyi ma gzhan snang zhing / /
de yi sa ni snang bas rnam par mdzad pa ste / /
gser gyi mdog dang ldan pa de yi sku lus ni / /
me rnams kyis ni rus pa lhag mar byas pa'o / /
gang gis nyon mongs ri bo rgyas pa rnams phye ste / /
sdug bsngal thob pa na yang bstan pa ma phye zhing / /
sdug bsngal mtha' dag rnams ni bkag par gyur pa ste / /
drang srong de yi sku lus me yis bsregs pa'o / /
g.yul du dgra bo rnams kyis mchi ma phyung nas su / /
skyabs 'ongs rnams kyi mchi ma rnam par btul nas su / /
sdug pa na yang mchi ma bstan pas ma bton pa / /
lam du mchi ma 'thon zhing de rnams rnam par zlos / /
de rnams nga rgyal ldan zhing lag pa stobs dang ldan na yang / /
de ltar mya ngan byed cing nags bzhin grong khyer der zhugs shing / /
lam rnams su ni gdung de rnams ni skye bos mchod pa ste / /
mchod pa'i don du gzhal yas khang par mdzes par byas pa'o / /
sangs rgyas kyi spyod pa zhes bya ba'i snyan dngags chen po las / /
mya ngan las 'da' ba bsngags pa'i le'u ste nyi shu rtsa bdun pa'o // //
ji lta ba bzhin nyin zhag 'ga' zhig de rnams kyis / /
de rnams mchod pa dam pa rnams kyis mchod pa ste / /
chab 'og rgyal phran pho nya bdun rnams rim gyis ni / /
de yi ched du grong khyer der ni nye bar 'ongs / /
de nas de'i tshe gang rnams thos nas dus su ni / /
nga rgyal las dang de yi gus pa'i dbang las ni / /
gyad rnams 'thab mo la yang nges par song ba ste / /
sbyin pa la ni yid rnams byas pa ma yin no / /
de nas de dag rnams kyis rnam gzhag 'di rtogs nas / /
rlung bdun bzhin du mi dbang bdun po de rnams ni / /
gyen du zhugs pa'i gang gA'i shugs 'dra stobs tshogs ni / /
shin tu drag po rnams kyis ku sha zhes byar 'ongs / /
de nas grong ba'i skye bo nags mtha' nas skyen par / /
mi skyong de dag rnams kyi mgyogs 'gro'i sgra yis ni / /
khros pa las ni mgo bo rnams la bzung ba bzhin / /
'jigs pas rgyas pa'i gdong rnams grong khyer la zhugs so / /
de nas mi skyong de rnams grong khyer de bkag nas / /
glang po'i dbang po rnams bcings rtsed mo'i nags rnams su / /
gyad mchog rnams kyis mi mthun spyad du gyur pa rnams / /
rigs kyi rjes mthun cha lugs ldan rnams la gsos so / /
de nas mda' yab mdzes shing ring pa'i smin ma de / /
sgo yi mig ni rnam par btsums shing grong khyer de / /
mi dga' ba dang 'dus pa'i yan lag ma bzhin du / /
dpung pa'i khyogs ni bteg pa nyam thag par gyur to / /
rgyal po bdun po rnams ni bya ba gcig pa ste / /
dpal gyis 'bar zhing shugs kyis 'phro ba rnams kyis ni / /
mnyam du dus gcig la ni gza' bdun rnams kyi ni / /
'jigs pa dang bcas nam mkha' bzhin du sa gyur to / /
sna rnams gnyis 'thung myos pa'i chang dri rnams kyis dang / /
mig rnams dpung gis bsnun pa'i rdul rnams dag gis dang / /
rna ba rnams ni rta glang rnga yi dbyangs rnams kyis / /
mi mo'i skye bo yi yang der ni bcom par gyur / /
de nas skyogs rnams nang du khu ba 'bab pa ni / /
mdun du bdar rnams bsdogs byas rta pa'i tshogs rnams dang / /
glang po rnams kyis yongs bskor sgo ni phyed bkag ste / /
'gegs shing g.yul la phyogs rnams kyis byas so / /
de nas shag ti ral gri mda' lag grong khyer pa / /
skrag pas da ni dpa' bas ngo tsha btang ba rnams / /
khra rnams bzhin du dgra bo rnams la lta bzhin du / /
nye ba'i 'thab ra rnams su kun nas gnas pa'o / /
brtan min ldan pa kha cig 'o dod 'bod pa ste / /
de bzhin gzhan rnams tshogs nas dung ni rab tu sgrogs / /
drag tu dregs rnams kha cig rab tu 'phen pa ste / /
de bzhin gzhan rnams ral gri sngon po rnams 'debs so / /
de nas rgyal ba'i ched du gyad rnams 'thab 'dod cing / /
gyad rnams bzhin du mtshan rnams sgrogs pa mthong nas ni / /
g.yul 'gyed yan lag ma rnams dag gi sems rnams dang / /
sman rnams dang mnyam mchod yon rnams ni g.yos par gyur / /
g.yul der thog mar 'gro bar 'dod pa'i bu la ni / /
yul 'gyed yan lag ma rnams der ni yongs 'dar zhing / /
go cha bcings nas zhi ba'i shes pa byed pa ste / /
sems khral gdong rnams mchi ma bton pa ma yin no / /
sems khral gdong las gzhan rnams ri dwags mo bzhin du / /
khyim thab 'gro bar 'dod pa'i gzhu la 'phyangs pa ste / /
gang gi gdong ni 'thab la dpa' ba de mthong nas / /
bcings pa'i 'phro spong song ba ma yin gnas ma yin / /
bum pa'i nang du yang dag bkag pa'i sbrul rnams bzhin / /
stobs kyis de ltar rab tu 'phro ba de rnams ni / /
de ltar rnam par gzhag pa'i gyad rnams mthong nas ni / /
mi dbang rnams kyis g.yul gyi ched du blo bsams so / /
shing rta glang po rta dang rkang thang dregs pa ni / /
g.yul la kun nas nye bar gzhol ba mthong nas ni / /
mkhas pa nyid kyis dang ni mdza' bo nyid kyis ni / /
gnyis skyes bre bos tshig ni 'di skad ces smras so / /
g.yul du dgra bo rnams kyi srog dang dregs pa ni / /
khyed cag rnams kyi mda' yis 'joms par nus pa ste / /
rdzod pa tha dad gnas rnams bde bar mi nus na / /
pha rol bya ba gcig pa rnams ni smos ci dgos / /
ci ste kun nas bkag pas pha rol 'joms pa la / /
blo ni byas rnams de ni rnam par zlog mdzod dang / /
nyes pa med pa'i grong pa'i skye bo 'gegs pa yi / /
gtse bar byed pa de ni chos ni ci zhig yin / /
dong du zhugs pa'i nag po'i sbrul rnams bgrod pa ni / /
gcig la gnas pa rnams kyis dus su rmugs pa bzhin / /
bkag nas rgyal ba mtha' gcig yod pa ma yin zhing / /
brgya la bkag pa rnams kyis rgyal ba 'thob par 'gyur / /
grong gi nang du bkag pa'i gtad rnams zhugs pa rnams / /
yid dang ldan pa nyid las mi rnams kyis thos nas / /
bsreg bya rnams kyis 'thor ba'i chung ngu'i me bzhin du / /
gzi brjid dman kyang legs pa chen por 'gro bar 'gyur / /
chos kyi bdag nyid can rnams grong du bkag na yang / /
'joms 'dod thob pa rnams ni dka' thub [(]gyis [,]kyis [)]gtor te / /
dpung ni zad par gyur kyang kA sha'i grong khyer du / /
lag pa sgra byed chos kyi stobs las rnam par rgyal / /
snyan grags ched dam yul ni 'thob pa'i ched du sa / /
mtha' dag gang rnams kyis kyang mngon par thob pa ste / /
ba lang rnams kyis chu gnas nas chu 'thungs nas bzhin / /
bor nas nor 'dzin bdag po de rnams sa la song / /
de phyir chos dang don ni yang dag mthong nas su / /
khyed cag rnams kyis zhi bas 'bad pa mdzod cig dang / /
mda' yis 'pham pa rnams ni slar yang 'bar ba ste /
zhi bas 'pham pa rnams kyi rnam 'gyur yod ma yin / /
'di kun khyed cag rnams kyi tshad ma ma yin te / /
khyed kyi stobs kyi dgra yi stobs las 'gro bar nus / /
shAkya thub pa gang la mchod par blo yod na / /
de nyid kyi ni gsung la bzod pas bsnyen mdzod cig /
de skad ces sogs 'dod pa rnam par nges pa ni / /
bram ze'i drang pos dang ni rab tu dga' ba yis / /
rgyal po yin yang rjes su bstan nas legs pa des / /
dge legs smras shing de nas de rnams kyis smras so / /
dus dang sbyar te mkhas shing phan la bshes kyis ni / /
tshig gang 'di de khyed kyis rnam par smras pa ste / /
chos la dga' ba nyid dang stobs la brten pa las / /
rgyal po rnams kyis bsam pa nges par shes par mdzod / /
'dod pa'i phyir dang khro phyir stobs phyir 'chi ba'i phyir / /
phal che bar ni bya bar song zhing 'gro ba ste / /
mngon pa'i nga rgyal dang bcas kho bo cag rnams kyis / /
sangs rgyas nyid la mchod pa la ni gzhu rnams bzung / /
nga rgyal don du mchod yon blangs la rtsod pa ni / /
byis pa skyong dang drag po dag gis khyab 'jug byung / /
nga rgyal spang phyir mchod pa'i don du nged rnams kyis / /
tshe rnams dag kyang 'dor bar mi bgyi gang las yin / /
bu mo la ni sa skyong dag gi rgyal po rnams / /
gtum po long byed rnams ni rtsod par song ba ste / /
'dod pa 'joms phyir mchod pa'i don du nged rnams kyis / /
tshe rnams dag kyang 'dor bar mi bgyid gang las yin / /
rgyal rigs zad phyir drang srong drag tu khros pa ni / /
ngan spong bu yis g.yul du mtshon rnams bzung ba ste / /
khro ba 'joms phyir mchod pa'i don du nged rnams kyis / /
tshe rnams dag kyang 'dor bar mi bgyid gang las yin / /
lha mo sI tar mngon brjod 'chi ba yongs bzung nas / /
srin po shin tu dregs pa yang ni nyams pa ste / /
yongs 'dzin spong phyir mchod pa don du nged rnams kyis / /
tshe rnams dag kyang 'dor bar mi bgyid gang las yin / /
e Di lam ni pa ka zhes ni dgra 'phel zhing / /
rgyal rigs bye ba rnams ni de ltar nyams pa ste / /
rmongs mun gtor phyir mchod pa'i don du nged rnams kyis / /
tshe rnams dag kyang 'dor bar mi bgyid gang las yin / /
de skad ces sogs 'jig rten dag na 'thab mo ni / /
skyon las skyes pa mang po rnams ni byung gyur te / /
ston pa bla na med pa'i gus pas mchi ba dang / /
bcas pa yin kyang 'thab mo mi bgyid gang las yin / /
de lta na yang bdag cag rnams kyi nges pa 'di / /
khyed kyi pho nyar gyur cig skyen par gshegs mdzod la / /
ji ltar don ni 'thab mo min pas 'grub pa cig /
de ltar bdag nyid kun gyis 'bad pa gyis mdzod cig /
khyed kyis chos ldan tshig rnams kyis ni nged cag rnams / /
'thab par 'dod cing mda' yi mche ba rnon po can / /
nang du rab tu 'phel ba'i dug ni 'thungs pa rnams / /
sngags rnams kyis ni sbrul rnams bzhin du bkag pa'o / /
de ltar bgyi zhes rgyal po rnams kyi tshig bzung nas / /
bram ze de ni grong khyer de la rab zhugs shing / /
ji ltar rim gyis gyad rnams dag ni mthong ba ste / /
mthong nas dus su tshig ni 'di skad ces smras so / /
gzhu rnams lag na gnas pa'i mi dbang 'di rnams ni / /
nyi ltar byi dor go cha 'bar rnams kyis / /
khyed cag rnams kyis grong 'dir nges par ro myang zhing / /
seng ge bzhin du rnam par 'gying zhing gnas pa'o / /
de rnams kyi ni shubs su bkod pa'i ral gri dang / /
gser gyi rgyab ldan gzhu rnams nges par rtogs pa ste / /
grub pa'i chos dran nas ni chos min gyis 'jigs shing / /
zhu ba gsol bar byed de g.yul la 'jigs rnams min / /
de rnams mngon par 'ongs rnams sa yi phyir min zhing / /
nor phyir ma yin rgyags phyir ma yin dgra phyir min / /
thub pa'i gus pas nged cag rnams kyi zhe sa 'di / /
de phyir khyed cag rnams kyi bya bas bkur sti mdzad / /
thub pa de la khyed cag gi dang nged cag gi /
bla ma nyid du mnyam ste 'di las ngal ba 'di / /
de phyir spun gyi tshogs ni 'dus nas 'ongs pa ste / /
bla ma'i gdung rnams mchod pa la ni bya ba gcig /
ji ltar chos kyi cho ga la ni ser sna nyid / /
nor rnams la ni ser sna de ltar skyon ma yin / /
ser sna smra ba nges pa nyid du skyon yin zhing / /
skyon ni chos kyi dgra bor gyur pa nyid yin no / /
gal te mi sbyin par ni khyed rnams kyis ngas na / /
rdzong nas 'thon nas 'gron po rnams la bsnyen par mdzod / /
gang rnams kyis stobs mnga' rnams ma yin sgo glegs rnams / /
de rnams rigs su skyes pa'i rgyal rigs ma yin no / /
byams pa dang ni gzi brjid ston par byed bzhin du / /
mi dbang rnams kyis khyed cag rnams la de skad smras / /
bdag gi smra 'dod gang yang rang gis rtogs nas su / /
dga' las bdag gi de ni khyed cag rnams kyis nyon / /
'ga' zhig rtsod pa dge ba ma yin chos min te / /
rnam par 'gras par ma 'gro zhi ba bsnyen par mdzod / /
thub pa des ni bzod pa rab tu bsngags pa ste / /
gang gis gus pas me ni kun nas 'phel bar 'gyur / /
nor dang 'dod pa dag gi gcig gi ched du ni / /
rnam par rtsod pa tshul ni nye bar 'gyur ba ste / /
chos kyi ched du slar yang 'phags par gyur pa ni / /
zhi ba dang ni dgra bo rnam par rtsod par smra / /
gang zhig nye bar zhi zhing byams pa'i thugs kyis ni / /
sems can thams cad rnams la brtse ba gsungs pa ste / /
thugs rje chen po mnga' ba de la mchod pa ni / /
'tshe ba byas nas bdag gi lugs dang mtshungs ma yin / /
de phyir gdung ni rab tu sbyin las 'di rnams la / /
grags pa dang ni chos kyis yang dag bgo ba mdzod / /
de ltar gyur na khyed kyis rtsod min de dag dang / /
de dag gis kyang chos dang grags pa 'thob par 'gyur / /
chos ldan skyes bu rnams kyis chos las g.yos pa ni / /
chos la 'bad pa las kyang nged rnams kyis sbyor na / /
gang bdag rnams kyis gzhan dag chos la sbyor byed pa / /
de dag rnams kyis chos ni gnas pa'i ched du 'jug /
drang srong dam pa mchog gis chos kyi sbyin pa ni / /
sbyin pa thams cad kyi ni khyad par 'phags par gsungs / /
gang zhig la las nor la sbyor bar byed pa ste / /
chos kyi sbyin pa po ni rnam par bsags pa yin / /
de nas snyan grags dang ni bde ba 'dren pa dang / /
chos kyi tshig ni de las nye bar thob nas ni / /
ngo tsha dang bcas phan tshun lta ba de rnams kyis / /
bre bo'i rigs mnyam bram ze la ni smras pa'o / /
e ma mdza' bo'i dge la khyod kyis nges pa ste / /
yon tan rnams la bram ze'i rjes su mthun pas chags / /
lam gzhan gyis ni 'khrul ba'i rta ngan rnams bzhin du / /
gang gis legs par bsnyen pa'i lam la bkod par 'gyur / /
ji ltar smras pa de ltar de ni ldan 'gyur zhing / /
brtse zhing mnyen pa'i tshig 'di 'dzin par rigs pa ste / /
mdza' bo'i skye bo'i tshig la shin tu 'das nas su / /
phyi nas sdug bsngal nyid du lhung rnams mya ngan 'gyur / /
de nas 'gro ba'i khams rig gdung ni gyad rnams kyis / /
de rnams brgyad du gus pas yon tan las bgos so / /
de nas rang nyid kyis ni cha shas bzung nas ni / /
bdun po so so so sor gzhan rnams la byin to / /
gyad rnams dag gis mngon mchod sa skyong de rnams kyang / /
dga' zhing don byas rnams ni rang yul rnams su gshegs / /
de nas drang srong gis gdung de rnams cho ga bzhin / /
rang grong rnams su mchod rten rab gnas rnams de byas / /
de nas rang gi yul du thub pa'i mchod rten ni / /
byed 'dod bre bos so sor bgos pa'i bum pa blangs / /
sol ba lhag ma rnams kyang pi sa la zhes pa'i / /
gus pas rjes su rab ldan rnams kyis bslangs par gyur / /
de nas gdung gi snying po can gyi sngon du brgyad / /
brag ri dkar po dang mtshungs mchod rten rnams gyur zhing / /
de yi bum pas bsnyen pa bram ze'i dgu pa ste / /
sol ba'i snying po dang ldan bcu pa byung bar gyur / /
thub pa'i mchod rten sna tshogs ba dan g.yo ba rnams / /
ti se'i gangs ri'i rtse mo dang mtshungs de rnams la / /
rang gi skye bo dang bcas mi skyong de rnams dang / /
skye dgu dang bcas bram ze rnams kyis sa na mchod / /
phreng ba mngon sbyar rnams dang dri bzangs mchog rnams dang / /
phreng ba dge ba rnams dang sil snyan dbyangs rnams kyis / /
mchod pa dam pa mi skyong de rnams de rnams kyis / /
rgyal ba'i gdung ni 'dzin pa de rnams la byas so / /
de nas dus su dgra bcom rnams kyi lnga brgya rnams / /
ri bo lngas mtshan grong khyer du ni yongs 'dus nas / /
slar yang ji lta ba bzhin chos ni gnas pa'i phyir / /
thub pa'i gsung ni ri yi logs su yang dag bsdus / /
gnas skabs kun du drang srong che las thos pa ni / /
kun dga' bo nyid yin zhes nges par gyur pa yi / /
dge slong de rnams kyis ni 'dus pa mthun pa ru / /
gsung bar zhu zhes lus 'phags thub pa la zhus so / /
de nas de dag rnams kyi dbus su de bzhugs nas / /
smra ba rnams kyi mchog gis ji ltar gsungs pa'i tshig /
gang du gang la gang gi tshe na gang zhig dang / /
'di skad bdag gis 'di ni thos zhes gsungs par gyur / /
de phyir dgra bcom rnams kyis rjes su bcings pa des / /
thub pa chen po'i chos kyi bstan bcos gnas pa ste / /
gang zhig 'bad pas yang dag rab tu thob pa ni / /
mya ngan 'das shing 'da' la mya ngan 'da' bar 'gyur / /
dgra bo khengs pa rnams kyi mya ngan ster ba po / /
skye dgu sdug bsngal rnams kyi mya ngan gcod pa po / /
me tog 'bras ldan mya ngan med ltar blta na sdug /
dus su de gus sa bdag mya ngan med pa byung / /
'phags pa mau rgya'i dpal des skye dgur phan don du / /
'jig rten kun la mchod rten mtshan ma byed du bcug /
gtum po mya ngan med nyid thob nas sa la ni / /
chos rgyal mya ngan med nyid las de thob par gyur / /
mngon du byas pa'i mchod rten bdun po de rnams las / /
drang srong de yi gdung rnams mau rgya des blangs nas / /
dpal ldan mchod rten ston ka'i sprin gyi 'od rnams kyi / /
stong phrag brgyad cur babs pa dus su zhag gis byas / /
dga' byed grong gnas mchod rten brgyad pa dang po ni / /
de yi dus su gus ldan klu rnams kyis bsrungs te / /
de phyir gdung rnams thob pa ma yin rgyal po des / /
der byas pa la ma dad rgya chen gyur pa'o / /
de'i phyir yid kyis dgra bo 'bras bu rnams la ni / /
kun nas gnas shing g.yo ba'i dpal ni bsrungs na yang / /
mi skyong des ni ngur smrig gon pa las gzhan du / /
lta ba rnam par dag cing 'bras bu dang po thob / /
de las gzhan du gzhan gyis thub pa'i mchod pa ni / /
gang gis byas shing byed la byed par 'gyur ba ste / /
dam pa'i skye bos bsnyen pa'i 'bras bu bla na med / /
de yis thob cing 'thob la 'thob par 'gyur ba nyid / /
drang srong bzhugs pa la ni mchod pa sbyar nas sam / /
yongs su mya ngan 'das pa'i gdung la phyag byas nas / /
yid kyi dang ba mnyam na 'bras bu mnyam pa ste / /
sangs rgyas yon tan rnams ni mkhas rnams shes par mdzod / /
de phyir rtag tu mchog gi chos ni mkhyen pa'o / /
mchog tu mi 'gyur 'pho ba med pa brnyes ldan pa / /
brtse ba dang bcas thub pa blo gros chen po ni / /
mchod 'os mchog la mchod la dam pa 'ongs pa'o / /
mchog tu thugs rje dang ldan mchog gi thugs mkhyen pa / /
gzhan la phan phyir mchog tu ngal bar byon pa de / /
mdzad pa mkhyen pa nyid kyis dam pa mkhas rnams kyi / /
'di na gtang rag mchod pa gang phyir 'os ma yin / /
sa na 'chi dang rga ba dang mnyam 'jigs pa dang / /
mtho ris dag na 'pho ba dang mnyam yod min te / /
'gro ba'i de gnyis mkhyen nas gang zhig gnas pa ste / /
de phyir mchod par bya ba dam pa su 'dra yod / /
skye ba yod na bde ba min pa 'byung ba ste / /
yang srid med las shin tu bde bas bde ba med / /
de ni brnyes shing gang gis 'gro la byin pa ste / /
de'i phyir mchod par bya ba dam pa su 'dra yod / /
de ltar thub pa'i skyes mchog de yi gus pa yis / /
mkhas nyid yon tan las min snyan dngags nus pas min / /
thub pa'i lung gi rjes su 'brangs nas 'di brtsams te / /
skye dgu rnams kyi phan dang bde ba'i phyir gyur cig /
yul shA se ta ka'i gser mig ma'i bu dge slong slob dpon snyan dngags mkhan chen po / /
smra ba dang ldan pa phyogs su rnam par grags pa /
btsun pa rta dbyangs kyis mdzad pa'i /
sangs rgyas kyi spyod pa zhes bya ba'i snyan dngags chen po las sku gdung rnam par bgo ba'i le'u ste nyi shu rtsa brgyad pa yongs su rdzogs so // //
sa stengs rgya mtsho'i mthar thug bstan pa'i bdag po mchog /
yon tan mtshungs med phul byung du ma'i gter chen po / /
mkhas pa rnams kyi bla ma skye dgu rnams kyi dpal / /
bla ma dam pa chos kyi rgyal po'i bka' lung gis / /
'jig rten kun na zla bral skyes mchog de nyid kyi / /
phrin las sgrub pa snye ba'i thugs dgongs rnam dag dang / /
mi rje lha sras gung thang rgyal mo yum sras dang / /
chos la gcig tu dkar ba'i lha gcig kun dga' 'bum / /
mang yul skyi rong bzang mo yon tan skyid la sogs / /
chos ldan dam pa rnams kyis sbyin bdag bgyis pa'i ngor / /
'phags pa rta dbyangs kyis mdzad thub pa'i mdzad pa 'di / /
sa dbang bzang po dang ni blo gros rgyal pos bsgyur / /
'di bsgyur bsod nams rgyal po gang des pha ma dang / /
'gro rnams lam gyi rgyal po dam pa 'dir zhugs te / /
nyes tshogs tshang tshing kun dang bdud bzhi'i rgyal po rnams / /
bcom nas chos kyi rgyal po dam pa thob par shog / //
[ ]
