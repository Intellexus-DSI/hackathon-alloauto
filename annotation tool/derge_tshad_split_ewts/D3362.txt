@## / /
rgya gar skad du /
Ar+ya badzra swa ra swa tI sA d+ha naM /
bod skad du /
'phags ma rdo rje dbyangs can ma'i sgrub thabs /
'phags ma rdo rje dbyangs can ma la phyag 'tshal lo / /
yang dag rdzogs sangs rgyas kyi gsung gter yon tan rang bzhin rdo rje dbyangs can la btud nas / /
rang la mnyes byed phan mdzad mdzes pa'i rol ldan spro zhing rtsod pas thub par dka' mdzad ma / /
de ni yang dag mnyes byed phan phyir srid pa byed cing mi bzad mi shes mun pa 'joms / /
blo ngan dag gi ched du sems can phan phyir legs par gsungs pa'i cho ga brjod par bya / /
dang por snga bar kha la sogs pa dag pa'i rang bzhin snying rje dang ldan bzod ldan pas / /
sngags pas gtsang ma'i stan la byams pa'i dga' bas myos shing gang zhig dga' ba dag gis ni / /
yid dang mthun pa'i dben pa'i gnas su yang ni dga' bas rang gi snying gar pad+ma blta / /
'dir sprul par brjod pa'i ri bong 'dzin pa la ni yang dag bsgom bya de la yang / /
de nas doHyi 'od zer gyis ni 'di nas kyang ni phyogs gzhan kun ni yongs su bkang / /
sangs rgyas tshogs ni kun du bltas la mchod pa la sogs 'di ni bsgom par rab tu bya / /
me tog la sogs de nas phyag byas 'dir ni sdig pa bshags pa de bzhin rab tu bya / /
sngags rig pas ni bsod nams rjes su yi rang skyabs gsum yang dag rab tu 'gro bar bya / /
shes bya la sogs smon lam legs btab de yis bdag nyid kyis ni dmigs par rab tu bya / /
gcig dang du ma dang bral lta bur yongs brjod bden zhing dag par shes rtogs pas / /
de nas sna tshogs thams cad rnam rtog dra ba ma lus stong pa nyid du bsgom par bya / /
oM shU n+ya tA dz+nyA na badzra swa b+hA wa At+ma ko\u0f85haM /
stong pa nyid las byung pad+ma dang ni zla ba la gnas yang ni doHyig dmar po ste / /
sna tshogs dag gi 'od zer tshogs ni shin tu mdzes par gyur pa'i pad+ma 'dab brgyad pa / /
de las dmar zhing 'od zer chen po dang ldan bcom ldan 'das ma bzang po'i rgyan gyis brgyan / /
g.yon brkyang ba yi zhabs kyis yang dag gnas shing zhal gsum phyag drug dag gis rab brgyan pa / /
g.yas pa'i zhal ni sngo zhing phyag na pad+ma ral gri gri gug rab tu bsnams pa ste / /
zhal g.yon dkar zhing lhung bzed dang bcas de bzhin rin chen 'khor lor rab tu ldan pa'i phyag /
snying gar pad+ma la gnas zla ba'i dbus su gnas pa'i 'bar ba'i doHyig de dang ni / /
sna tshogs mi shes mun pa 'joms pa'i 'od zer gyis ni 'gro ba ma lus rab tu 'gengs / /
yang dag bsdus la rang gi snying gar zla bar gnas pa'i sa bon la gnas bltas la yang ni spro / /
de nyid yang dang yang du rgyun du snyom las med par nyin re bsam par rab byas te / /
bsam gtan skyo na sa bon mnyam skyes bsdus la sngags 'di yi ni bzlas pa rab tu bya / /
do shal g.yo zhing gsal ba'i rim pas 'byung bas yid bzhin du ni sngags kyi bzlas pa bya / /
oM pi tsu pi tsu pradz+nya war+d+ha ni dz+wa la dz+wa la me d+ha war+d+ha ni /
d+hi ri d+hi ri /
bud+hi war d+ha ni swA hA /
thun mtshams thams cad du ni lha mo'i gzugs la yid kyis rtag par shin tu rab dga' bas / /
yang dag gsungs pa'i cho gas sems can don gyi rgyur ni sngags 'di yongs su bzlas pa bya / /
bsod nams bsngo bya dgos pas byed na bsam gtan rtse gcig nges par gnas pas bskyang bya ste / /
ji srid 'bum phrag yongs su ma rdzogs pa ni rdzogs 'gyur nas ni las kyi rim bzhin bya / /
rnam pa thams cad du ni mi mthun phyogs su nye bar song yang de nyid bsam gtan byed / /
dkar po'i tshes gcig nyid nas shin tu mdzes pa'i yid kyis ji srid zla ba gnas pa'i bar / /
de snyed sbyar ba'i skad cig nub re bzhin du ji snyed zla ba nya ba'i bar du bya / /
de nyid kyi ni nub mo thub par dka' ba'i tshigs bcad mkhan gyi dngos grub thob par 'gyur / /
gang zhig dpal ldan nag po'i rgyal pos dpal ldan gshin rje gshed kyi rgyud du gnas byas pa / /
dpal dang ldan pa'i rdo rje dbyangs can bcom ldan 'das ma de ni yang dag mnyes pa'i thabs / /
sems can rnams la phan pa'i don du bdag gis byas pa'i bsod nams yang dag gyur pa des / /
des ni 'gro kun nag po lta bur thub par dka' ba'i tshigs bcad mkhan ni grub par shog /
sangs rgyas rnal 'byor dpal 'dzin gyis / /
dpal ldan rdo rje dbyangs can gyi / /
'joms byed mthar ni byed pa yi / /
sgrub pa'i thabs ni 'di byas so / /
rdo rje dbyangs can ma'i sgrub pa'i thabs /
slob dpon dpal 'dzin gyis mdzad pa rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur cing zhus pa'o
