#
]@## / /
rgya gar skad du /
Ar+ya tA rA sto tra /
bod skad du /
'phags ma sgrol ma la bstod pa /
rje btsun ma 'phags ma sgrol ma la phyag 'tshal lo / /
lha dang lha min cod pan gyis / /
zhabs kyi pad+mo la btud de / /
phongs pa kun las sgrol mdzad cing / /
sgrol ma la ni phyag 'tshal lo / /
rab 'bar dra bas khyab pa yi / /
mnar med me yis gdungs pa la / /
thugs rjes bdud rtsi'i char 'bebs ma / /
sgrol ma la yang phyag 'tshal lo / /
'gro drug gnas su yun ring du / /
yang dang yang du 'khor ba yis / /
dub pa dag la bde chen gyi / /
bde ba mchog gi ngal so mdzad / /
gzhan don mdzad pa'i lha mo khyod / /
dran pa tsam gyis phongs sel ma / /
thugs rje brtse ldan khyod kyis ni / /
srid pa'i 'ching ba las grol mdzod / /
dus rnams rtag tu sems can la / /
bu bzhin snyoms pa'i lha mo khyod / /
'gro ba'i lo tog thams cad la / /
char rgyun 'bebs la phyag 'tshal lo / /
nyi ma zla ba ji bzhin du / /
'gro ba sems can thams cad kyi / /
mun pa'i gdung ba sel mdzad ma / /
lha mo mchog la phyag 'tshal lo / /
pad+ma zla ba ut+pa la / /
de bzhin dri med gdan stengs su / /
sku mdog sngo ljang 'gying bag can / /
ut+pal bsnams la phyag 'tshal lo / /
bskal pa grangs med gsum du tshogs bsags shing / /
bar du gcod pa'i sgrib pa kun spangs nas / /
bsdu dngos bzhi yis 'gro rnams sdud mdzad ma / /
thugs rje dang ldan ma la phyag 'tshal lo / /
sku yi skyon spangs mtshan dang dpe byad ldan / /
gsung gi skyon spangs ka la [(]bing [,]ping[) ] ka'i dbyangs / /
thugs kyi skyon spangs shes bya mtha' dag mkhyen / /
bkra shis dpal 'bar ma la phyag 'tshal lo / /
ji ltar nor bu chu 'dang ltar / /
lha mo khyod kyis rtag par ni / /
'gro ba'i sems rnyog sel mdzad cing / /
'gro don brtson la phyag 'tshal lo / /
gang gis khyod kyi mtshan bzung cing / /
bstod dang bsgrub pa byas pa rnams / /
rtag tu 'bras bu yod par mdzad / /
mi bsnyel khyod la phyag 'tshal lo / /
rje btsun ma sgrol ma la bstod pa dI paM kA ra shrI dz+nyA nas mdzad pa rdzogs so // //
rgya gar gyi mkhan po de nyid dang /
bod kyi lo tsA ba tshul khrims rgyal bas bsgyur ba'o // //
