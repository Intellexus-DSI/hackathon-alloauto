@## / /
rgya gar skad du /
swa b+hA wa tra ya pra be sha sA d+ha na /
bod skad du /
rang bzhin gsum la 'jug pa'i sgrub pa /
sangs rgyas la phyag 'tshal lo / /
kun brtags dang ni gzhan dbang dang / /
yongs su grub pa nyid kyang ni / /
brtan pa rnams kyi rang bzhin gsum / /
shes bya zab par 'dod pa yin / /
gang snang de ni gzhan dbang yin / /
ji ltar snang ba kun brtags te / /
rkyen la 'jug pa'i dbang phyir dang / /
brtag pa'i dngos po tsam phyir ro / /
de yi snang ba ji bzhin snang / /
brtag tu med pa nyid gang ni / /
gzhan du mi 'gyur phyir nyid de / /
yongs grub rang bzhin shes par bya / /
de la ci snang yod min rtog /
ji ltar snang ba gnyis dag gis / /
de yi med nyid gang de yis / /
de ru gnyis med chos nyid gang / /
sems de de ru yod min rtog /
gang phyir de ni brtags pa yin / /
ji ltar don ni brtag byed pa / /
de bzhin shin tu ma yin / /
rgyu dang 'bras bu'i dbye ba yis / /
sems de rnam pa gnyis su 'dod / /
kun gzhi rnam par shes gang dang / /
'jug pa shes bya rnams bdun pa'o / /
kun nas nyon mongs bag chags kyi / /
sa bon bsags phyir sems brjod de / /
rnam shes lnga po gzhan ma yin / /
sna tshogs rnam pa 'jug phyir ro / /
yang dag ma yin kun rtog gang / /
de ni bsdus par rnam gsum 'dod / /
rnam smin de bzhin mtshan ma can / /
so sor snang ba gzhan ma'o / /
dang po'i rtsa ba'i rnam shes te / /
gang phyir rnam smin bdag nyid de / /
'jug pa'i rnam shes phan tshun mthong / /
mthong bya yan lag gnyis 'jug phyir / /
yod med phyir dang gnyis gcig phyir / /
kun nas nyon mongs rnam byang la / /
mtshan nyid dbyer med phyir zab nyid / /
rang bzhin rnams la 'dod pa yin / /
shin tu med pa nyid dag ni / /
gang phyir yod par 'dzin pa la / /
de yis kun brtags rang bzhin ni / /
yod dang med pa'i mtshan nyid 'dod / /
'khrul pa'i dngos po yod pa la / /
ji bzhin snang ba yod ma yin / /
gang phyir gzhan dbang de yis ni / /
yod med mtshan nyid par 'dod do / /
gang gis gnyis med nyid du yod / /
gnyis kyi dngos po med pa nyid / /
de yis yongs grub rang bzhin ni / /
yod med mtshan nyid 'dod pa yin / /
brtags pa'i don la rnam gnyis phyir / /
de yod ma yin dngos gcig phyir / /
kun brtags rang bzhin byis pa rnams / /
gnyis snang gcig gis bdag gnyis 'dod / /
gnyis kyi dngos po snang phyir dang / /
'khrul pa tsam gyis dngos gcig phyir / /
gzhan dbang zhes bya'i rang bzhin ni / /
gnyis dang gcig gi bdag nyid 'dod / /
gang gis gnyis med nyid du yod / /
gnyis kyi dngos pos med pa nyid / /
de yis yongs grub rang bzhin ni / /
gnyis dang gcig gis bdag gnyis 'dod / /
kun brtags dang ni gzhan gyi dbang / /
nyon mongs mtshan nyid shes par bya / /
rnam par byang ba'i mtshan nyid ni / /
yongs su grub par 'dod pa yin / /
gnyis kyi rang bzhin med phyir dang / /
de med pa yi rang bzhin phyir / /
rang bzhin yongs grub kun brtags las / /
dbyer med mtshan nyid shes par bya / /
gnyis med rang bzhin nyid phyir dang / /
gnyis ni med pa'i rang bzhin phyir / /
yongs su grub las kun brtags kyang / /
mtshan nyid tha mi dad ces bya / /
ji ltar snang ba med phyir dang / /
de bzhin med pa'i rang bzhin phyir / /
yongs grub gzhan dbang rang bzhin las / /
tha mi dad pa'i mtshan nyid yin / /
gnyis med rang bzhin nyid phyir dang / /
ji bzhin snang ba dngos med phyir / /
yongs su grub las gzhan dbang yang / /
dbyer med mtshan nyid shes par bya / /
tha snyad gtso bor byas phyir dang / /
de 'jug gtso bor byas pa'i phyir / /
rim pa'i dbye ba'i rang bzhin gyi / /
slob pa'i ched du brjod pa yin / /
tha snyad brda nyid kun brtags dang / /
tha snyad byed pa'i bdag nyid gzhan / /
tha snyad kun nas chad byed pa'i / /
rang bzhin gzhan ma 'dod ma yin / /
sngon du gnyis med bdag nyid ni / /
gzhan dbang rab tu 'jug par 'gyur / /
de nas de ru gnyis med ni / /
brtag pa tsam du 'jug pa yin / /
de nas gnyis med dngos po ni / /
de ru yongs grub 'jug pa ste / /
de bzhin de nyid de bzhin du / /
med dang yod ces brjod pa yin / /
rang bzhin gsum ka 'di rnams ni / /
gnyis med brjod med mtshan nyid can / /
med phyir de bzhin yod phyir dang / /
de med pa yi rang bzhin phyir / /
rtogs dang ma rtogs rnam rtog dang / /
mngon rtogs 'dzin pa'i dbye ba'i phyir / /
so so re re rang bzhin gsum / /
rnam pa bzhi yis dbye bar 'dod / /
ming ni gnyis thos 'khrul pa dang / /
dbang du nyid ces dbye ba'i phyir / /
mi brjod gnyis med nyon mi mongs / /
gcig dang du ma'i dbye phyir ro / /
sgyu mas byas pa'i sngags dbang gis / /
glang chen bdag nyid kyis snang bzhin / /
de ru rnam pa tsam yod de / /
glang chen rnam pa kun du med / /
glang chen kun brtags par bzhin te / /
de yi rnam pa gzhan dbang yin / /
de ru glang chen med pa gang / /
de ni yongs grub 'dod pa yin / /
rtsa ba'i sems las gang dag gis / /
de bzhin yod min kun brtags snang / /
gnyis po shin tu med pa ste / /
de ru rnam pa tsam yod do / /
rtsa ba'i rnam shes sngags bzhin du / /
de bzhin nyid 'di shing bzhin 'dod / /
rnam rtog glang chen rnam pa bzhin / /
'dod de glang chen bzhin gnyis so / /
de gnyis rtogs pa'i dus su ni / /
mtshan nyid gsum la dus gcig tu / /
yongs su shes dang spong ba dang / /
rim pa ji bzhin thob par 'dod / /
yongs shes 'di ru mi dmigs pa / /
spong mi snang ba 'dod pa yin / /
dmigs pa dag ni mtshan ma ste / /
thob par mngon sum bya ba'ang de / /
gnyis ka la ni mi dmigs pas / /
gnyis kyi rnam par rtog par 'gyur / /
yongs grub de yi rnam rtog phyir / /
gnyis ni med par rtogs par 'gyur / /
glang po che ni mi dmigs dang / /
de yi rnam pa'i rnam rtog ste / /
shing dag la ni dmigs pa ni / /
dus gcig sgyu ma la bzhin du / /
gnyen po blo ni sgyur phyir dang / /
blo yis bdag med mthong ba'i phyir / /
ye shes gsum la rjes 'jug phyir / /
'bad pa med par thar pa thob / /
sems tsam la ni dmigs pa yis / /
shes bya'i don ni mi dmigs nyid / /
shes bya'i don la dmigs med pas / /
sems ni mi dmigs nyid du 'gyur / /
gnyi ga la ni mi dmigs pas / /
chos kyi dbyings la dmigs pa nyid / /
chos kyi dbyings la dmigs pa yis / /
'byor pa nyid la dmigs par 'gyur / /
'byor ba nyid ni thob 'gyur na / /
rang dang gzhan gyi don 'jug phyir / /
sku gsum bdag nyid byang chub ni / /
bla med blo dang ldan pas thob / /
ces bya'o / /
mtshan nyid gsum la 'jug pa slob dpon chen po 'phags pa klu sgrub kyi zhal snga nas mdzad pa rdzogs so // //
kha che'i paN+Di ta dge slong zla ba grags pas bsgyur ba'o //
[
