@## / /
rgya gar skad du /
ma hA shrI b+hai ra wa badzra tsakra mA ra Na nA ma /
bod skad du /
dpal rdo rje 'jigs byed chen po'i gsad pa'i 'khor lo zhes bya ba /
dpal rdo rje sems dpa' la phyag 'tshal lo / /
shes bya la sogs sgrib spangs shing / /
mtshan nyid thams cad thugs su chud / /
shin tu khros pa'i tshul bstan pas / /
gdug pa 'joms la phyag 'tshal lo / /
dkon mchog la gnod bla ma smod / /
dam tshig la sdang sems can 'tshe / /
theg pa chen po sun 'byin pa / /
sngags dang rgyud la gshe ba dag /
rjes su bzung nas bsgral ba'i phyir / /
gsad pa'i 'khor lo gsal bar byas / /
sngon du bsnyen pa rdzogs nas gsad pa'i las la 'jug par bya ste /
gzhan du ni ma yin no / /
rnal 'byor pa dbang rnams dang ldan zhing /
dam tshig ma nyams pa rnam par rtog pa med pa'i brtul zhugs brtan pa /
gtsang zhing bla ma la gus pa dul ba /
bstan pa la gcig tu gnas pa /
brtson 'grus dang ldan pas /
dur khrod chen por gnas te /
de bzhin gshegs pa la mchod pa la sogs pa rdzogs par byas la /
rang bzhin gyis dag pa'i sngags de chos thams cad bdag med par bsgom par bya'o / /
de nas yaM las byung ba'i steng du /
der d+hIHlas 'jam dpal bskyed pa rgyu'o / /
de'i thugs kar nyi ma'i dkyil 'khor las rdo rje 'jigs byed chen po ji lta ba bzhin du bskyed pa ni 'bras bu'o / /
de la ye shes kyi 'khor lo bkug ste /
sems dpa' gsum dang ldan par yod na du brtags pas /
sngags rnams yan lag ma nyams par bzlas pas tshad dang ldan par bya'o / /
'dir gsad pa'i 'khor lo'i las brtsam par bya'o / /
de ci'i phyir zhe na /
de'i sbyor ba gtso bo yin pas na de nyid bstan to / /
de la mar gyi la yid brtan par gyur cing /
sngags tshad dang ldan pa'i rnal 'byor pas /
dur khrod kyi ras dang /
dug dang /
ske tshe dang /
lan tshwa /
nim pa dang /
smyo byed dang /
bya rog gis zos pa'i lhag ma dang /
rnam par snang mdzad dang /
ma du lung ga'i 'bras bu dang /
dkar rtsi dang /
bag phye dang /
mi rus kyi phye ma dang /
ro bsregs pa'i sol ba dang /
dur khrod kyi thal ba dang /
ro'i skud pa dang /
ro'i skra dang /
bya rog gi gung ru dang /
rabs chad kyi thod pa dang /
dur khrod dang /
lam gyi bzhi mdo dang /
shing rkang gcig dang /
chu ngogs gnyis dang /
ling+ga gcig pa dang /
grog mkhar gyi sa dang /
rgyal po'i sgo'i sa dang /
mi'i rus pa'i phur pa dang /
shing gdug pa can gyi tsher ma rnon po rnams /
rten cing 'brel bar 'byung ba'i nus pa dang ldan pa'i phyir 'tshogs par bya'o / /
rnal 'byor pa ma he'i gdong gi sbyor ba dang ldan pas /
kha lho phyogs su bltas te /
gsang sngags kyis rdzas la bzlas te /
dur khrod kyi ras la dkar rtsi dang /
bag phye las gzhi blangs la /
dug dang /
ske tshe dang /
lan tshwa dang /
nim pa dang /
smyo byed dang /
bya rog gis zos pa'i lhag ma dang /
rnam par snang mdzad dang /
dur khrod kyi thal ba dang /
ma du lung ga'i 'bras bu rnams la sbyangs te byugs la brkyang ngo / /
de nas khru phyed pa'i ras la /
rdo rje 'jigs byed chen po'i 'khor lo re mig bcu drug pa bri bar bya'o / /
te lo'i slud bur dang po gnyis phyed du gdab bo / /
de'i 'og tu gnyis po mtshams su gdab bo / /
de'i rting la gzhi la tha mar gdab pa'i dang po gnyis kyis ngos su re re bor la gdab /
de la bskor ba gsum bya ste /
dang po phyed la bskor bas le'u tse dgur bya'o / /
bar pa de'i phyed la bskor bas /
re mig bcu gnyis bya'o / /
tha ma dang po'i mtha' bskor te gcig tu bya'o / /
rdzas kyi 'khor lo de la sngags kyi 'khor lo dgod pa ni /
sde tshan brgyad dang /
gcig pas sngags rnams shes par byas la bri'o / /
ma du lung ga'i dug dang /
nim pa dang /
ro bsregs pa'i thal ba rnams la sbyar la /
snag tsha byas te /
bya rog gi gshog pa'i gung rus bri bar bya'o / /
bri bar byas pa'i phyag rgya dang sngags ni /
gshin rje gshed po'i dam tshig gi phyag rgya dang sngags kyis bya'o / /
lag pa gnyis thal mo sbyar la /
gung mo gnyis rtse sprad de /
srin lag gnyis bsnol /
mthe'u chung gnyis de bzhin du sbyar te /
mdzub mo gnyis dgug /
mthe bong gnyis mnyam par sbyar bar bya'o / /
oM hrIHSh+T+r-iHwi kr-i tA na na ma ma sha trUM mA ra ya /
hUM hUM phaT phaT /
de la re mig bcu drug pa la /
yi ge 'bru sum cu gnyis pa dang /
bsgrub bya'i ming spel te dgod par bya'o / /
dang po la dbus su rlung gi sa bon gzhag /
de'i mdun du drug pa'i lnga pa dgod /
g.yas su drug pa'i lnga pa la /
dang po'i bcu gcig pa steng du sbyar la dgod /
rgyab tu lnga pa'i gsum pa gzhag /
g.yon du yi ge gcig pa la /
dang po'i bcu gcig pa steng du sbyar la gzhag go / /
gnyis pa'i dang po la /
me'i sa bon la dang po'i gnyis pa 'og tu sbyar la dgod /
gnyis pa la /
gsum pa'i gsum pa la dang po'i 'og tu sbyar la gzhag /
gsum pa la brgyad pa'i gsum pa dgod /
bzhi pa la lnga pa'i gsum pa la /
dang po'i bcu pa steng du sbyar la dgod /
lnga pa la bdun pa'i gnyis pa la dang po'i lnga pa 'og tu sbyar la dgod /
drug pa la bzhi pa'i lnga pa dgod /
bdun pa la bdun pa'i dang po la dang bcu gsum pa steng du sbyar la dgod /
brgyad pa la lnga pa'i lnga pa dang po'i gsum pa'i steng du sbyar la dgod /
dgu pa la bdun pa'i gnyis pa dgod /
bcu pa la rlung gi sa bon gzhag /
bcu gcig pa la gsum pa'i dang po nyis brtsegs dgod /
bcu gnyis pa lnga pa'i lnga pa la dang po'i gsum pa steng du sbyar la gzhag /
nang gi bar kyi stong pa la raM gnyis kyi bar du bsgrub bya'i ming gzhug go / /
tha ma la yi ge bcu pa'i sngags ji lta ba bzhin shes pas ming dang spel te bskor bar bya'o / /
hUM brgyad kyis bskor ro / /
de ltar bris nas khro bo chen po'i ting nge 'dzin dang sprul par ldan pas /
bsgrub bya lha dang dbral ba man ngag ji lta ba bzhin byas nas /
bsgrub bya rlung gi dkyil 'khor la bzhag nas oM ya ma rA dza sa do me ya /
ya me do ru Na yo da ya /
ya da yo ni ra yak+She ya /
yak+She ya tsa ni rA ma ya /
A kaR+Sha ya dzaHhUM hUM phaT phaT /
yang na yi ge bcu pa dang spel bar bya'o / /
de ltar brjod pas 'od zer lcags kyu lta bus snying ga nas bzung nas 'ongs te /
'khor lo la gzhug par bya'o / /
gzhug pa gsal bar gyur nas dril te /
dur khrod la sogs pa'i bdun po dang /
rnam par snang mdzad dang /
rdo rje chu dang /
dur khrod kyi sol ba rnams kyis bsgrub bya'i gzugs brnyan sor brgyad pa'i tshad byas la /
de'i snying gar 'khor lo gzhug par bya'o / /
phur bu gnas lngar btab cing /
tshigs thams cad du tsher ma rnon pos gdab bo / /
de nas thod pa gnyis kyi nang du bcug la /
skra'i skud pas dkris te /
sngags kyi 'khor lo rnam pa gnyis kyis /
man ngag ji lta ba'i rim pa bzhin du rnal 'byor bzhi'am /
gcig gang yang rung bas rim pa bzhin du gsad par bya'o / /
de'i gsang sngags ni /
gong gi bstan pa dang /
mA ra ya spel ba yin no / /
de nas sa bdun po de dag la /
gshin rje'i gzugs khru gang ba'i tshad la zhal rnam par bsgyur ba dang /
phyag gnyis pa zhal gcig pa /
phyag na ral gri dang /
zhags pa sdigs mdzub can /
gcer bu skra grol bar gyur pa'o / /
de'i thugs kar thod pa bcug ste /
nam phyed na'am /
nyi ma phyed dur khrod du shin tu ring bar brkos te /
der las kyi gshin rje'i dam tshig sems dpa' bskyed la /
de la ye shes sems dpa' bcug ste /
gnyis su med par byas te /
mchod pa dang gtor ma btang bas mnyes par byas nas mgo lho phyogs su kha 'og tu bstan la /
gong du bstan pa'i sngags dang staM b+ha na ya spel bas mnan par bya'o / /
khyim du log ste shin tu khros pa'i sems dang ldan pas /
yi ge bcu pa'i sngags bzlas na /
gdon mi za bar 'chi bar 'gyur ro / /
spung ste bkrus na grol bar 'gyur ro / /
bstan pa bsrung phyir gsad pa yi / /
'khor lo las kyi rim pa zhig /
byas pa'i dge ba cung zad des / /
'gro rnams 'khor ba las brgal nas /
khro chen de nyid thob par shog /
la li tas mdzad pa rdzogs so //
[ ]
