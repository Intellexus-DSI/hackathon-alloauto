@## / /
rgya gar skad du /
badzra d+hA twI shwa rI mA rI ts+yai sA d+ha naM /
bod skad du /
rdo rje dbyings kyi dbang phyug ma 'od zer can gyi sgrub thabs /
'phags ma 'od zer can la phyag 'tshal lo / /
oM AHhUM swA hA zhes pas spyi bo dang dpral ba dang /
mgrin pa dang /
snying ga dang pus mo gnyis rnams su bdag nyid rnam par bsgoms nas oM yig gis thams cad sngon ma bzhin du rnam par dag par brjod pa'o / /
mthar thug pa'i cho ga byas nas oM yig las skyes pa'i rdo rje dbyings kyi dbang phyug ma 'od zer can phyag bcu gnyis pa /
zhal dmar po lto ba 'phyang ba /
dbu skra kham pa gyen du 'bar zhing brdzes pa thod pa'i phreng ba can sbrul gyi ske rags byas pa /
stag gi pags pa'i na bza' mnabs pa /
zhabs zung gis bgegs dpag tu med pa mnan pa /
mchod rten gyi nang na nyi ma'i dkyil 'khor la zhabs g.yon brkyang gis bzhugs pa /
rnam par snang mdzad kyis mgon dang bcas pa /
sna tshogs pa'i phag gnyis kyis bkug pa'i yid kyis shing rta la zhon pa /
dmar po dang /
nag po dang /
ljang gu dang /
ser po dang /
dkar po rnams dang po la sogs pa'i zhal lnga'o / /
steng du phag zhal nag po gcig go /
phyag g.yas pa rnams na ral gri dang gtun shing dang /
mda' dang /
lcags kyu dang /
rdo rje rtse gcig pa dang /
dgra sta rnams so / /
phyag g.yon pa rnams na zhags pa dang bcas pa'i sdigs mdzub dang /
thod pa dang /
mya ngan med pa'i yal ga dang /
tshangs pa'i mgo bo dang /
gzhu dang /
rtse gsum rnams bsnams pa'o / /
spyan gsum pa /
ljags bskyod cing zhal gtsigs pa /
shin tu 'jigs par byed pa bsam par bya'o / /
shing rta'i dbus su phyag gnyis pa sdigs mdzub dang mya ngan med pa'i yal ga phyag na bsnams pa'o / /
shing rta 'dren pa g.yon brkyang gis gnas pa 'jigs par byed pa bsam par bya'o / /
spro ba la sogs pa sngon du 'gro bas sems can gdug pa can rnams rengs pa dang /
'joms par byed pa'o / /
oM badzra d+hA twI shwa rI sarba duSh+TA satwAn ha na ha na /
da ha da ha /
pa tsa pa tsa oM mA rI ts+yai oM hUM swA hA zhes pa'i sngags bzlas par bya'o / /
rdo rje dbyings kyi dbang phyug ma 'od zer can gyi sgrub thabs rdzogs so //
[ ]
