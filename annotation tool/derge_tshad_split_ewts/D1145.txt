@## / /
rgya gar skad du /
tri rat+na sto tra br-ib+hi /
bod skad du /
dkon mchog gsum la bstod pa'i 'grel pa /
bcom ldan 'das 'jam dpal gzhon nur gyur pa la phyag 'tshal lo / /
srid pa gsum gyi bla ma dkon mchog gsum la phyag 'tshal ba la sogs pa ni 'gro ba rnams kyi mngon par 'dod pa'i 'bras bu mtha' dag skyed pa'i rgyu yin pas na de'i phyir de dag la phyag 'tshal lo /
sangs rgyas gtso la phyag 'tshal lo / /
zhes bya ba la sogs pa gsungs te /
ma 'dres pa dang mtshungs par ldan pa'i ma rig pa dag ma lus par spangs pa ni sangs rgyas te gnyid rab tu sangs pa bzhin no / /
yang na nyon mongs pa can ma yin pa'i mi shes pa spangs pas shes bya mtha' dag la blo rgyas pas rgyas pa ste pad+ma rab tu rgyas pa lta bu'o / /
de ltar na de dag gi ni spangs pa dang ye shes phun sum tshogs pas bstod pa ste /
nyid kyi don phun sum tshogs pa'o / /
gzhan gyi don phun sum tshogs pa'i dbang du byas te /
gtso zhes smos pa las sa gsum gyi dbang phyug chen por gyur pas na gtso bo ste /
de dag ma lus pas 'don pas lci ba ni gzugs la la lci bar gyur pas srong gi mgo gnon pa lta bu'o / /
des ni thams cad zil gyis mnan nas 'dul zhes bstan par 'gyur ro / /
yang na phyin ci ma log pa'i yon tan rin po che sbyin pas na bla ma ste /
de la phyag 'tshal lo zhes bya ba ni sgo gsum gyi rab tu 'dud par byed pa'o / /
skyob pa'i chos la phyag 'tshal lo / /
zhes bya ba la 'dis ngan 'gro dang srid par sdug bsngal ba las skyob cing sdug bsngal sel la bde ba sbyin pas na skyob pa zhes bya'o / /
de nyid kyis na chos te rnam par ltung ba las 'dzin pas so / /
de yang gang gis don dam pa'i chos de rtogs na slar ngan song dang 'khor bar mi ltung ba'i phyir ro / /
de rtogs pa'i rgyud pa'i rgyu ni bstan pa'i chos yin la /
dngos kyi rgyu ni lam gyi chos yin pas de dag la yang btags te 'dzin pa zhes brjod do / /
yang na skyob pa zhes bya bas ni gzhan la phan 'dogs pa phun sum tshogs pa bstan la /
chos zhes bya ba ni rang gi mtshan nyid rnam par dag pa 'dzin pa phun sum tshogs pa bstan to / /
de la phyag 'tshal lo zhes bya ba ni snga ma bzhin no / /
dge 'dun che la phyag 'tshal lo / /
zhes bya ba ni 'di dag lha'i bu'i bdud dag gis kyang ston pa dang lta ba las mi phyed pas na dge 'dun te /
de la ston pa las mi phyed pa ni shes nas dad pa thob pas so / /
lta ba las mi phyed pa ni bdag med pa'i ye shes rnam par dag pa thob pa'i phyir ro / /
de la nyan thos dang rang rgyal ba dang /
byang chub sems dpa' yang rung ste /
kun du sbyor ba gsum spangs pa'i 'phags pa rnams ni slob pa dang mi slob pa yang rung ste dge 'dun no / /
yang dag par rdzogs pa'i sangs rgyas ni shes bya'i sgrib pa mtha' dag kyang spangs la /
bsod nams kyi tshogs mtha' dag kyang rdzogs pas dge 'dun gyi nang du bgrang bar bya ba ma yin la /
sa gsum gyi 'gro ba dam pa dang slob pa dang mi slob pa thams cad kyis mchod par 'os pas dgra bcom pa chen po zhes ni bya'o / /
de ltar mi phyed pa ni rang gi don thob pa yin la /
gzhan gyi don thob par byed pa'i phyir che zhes smos so / /
'di dag gzhan gyi yon sbyong ba che bas na chen po ste /
phul ba dang yongs su longs spyod pa gnyis kyis 'gro ba'i rdzas las byung ba'i bsod nams mchog 'phel ba'i phyir te /
de yang slob pa dang mi slob pa de dag ni ci rigs par sred pa'i cha shas lhag ma lus zas dang gos la sogs pa la 'dun pa'i 'dod chags phra mo bsgom pas spang bar bya ba yod pa dang /
sngon gyi rnam par smin pa'i 'bras bu phung po lnga 'dzin pas zas la sogs pas da dung gso dgos pas longs spyod kyi /
sangs rgyas dang chos ni de lta ma yin pas so / /
de dag la phyag 'tshal lo zhes bya ba ni snga ma dang 'dra'o / /
gsum po de dag la rtag tu bdag phyag 'tshal zhes bya ba ni don go sla'o / /
de ltar phyag 'tshal ba'i rnam par smin pa'i 'bras bu ni sangs rgyas kyi mtshan bzang po thams cad kyi gtso bo spyi gtsug bltar mi mthong ba 'thob pa'o / /
rgyu mthun pa'i 'bras bu la myong ba rgyu mthun ni 'khor bar skye ba na mgo bo gdugs lta bur 'gyur ba dang /
dkon mchog gsum la phyag 'tshal ba la dga' bar 'gyur ba'o / /
dbang gi 'bras bu ni phyi rol gyi dngos po yid du 'ong ba rnams de'i shes pa'i yul du 'dud pa ltar snang zhing dgyed pa dang gzung du mi rung ba ltar snang bar mi 'gyur ro / /
de ltar dkon mchog gsum la bstod pa mdor gsungs pa de dag rab tu gsal bar bstan pas 'gro ba dam pa rnams de bas kyang shas cher dad par bya ba dang /
rang gi tshogs dri ma med pa bsags pa'i phyir slob dpon ma ti tsi Ta'i zhal snga nas bstod pa gsungs pa /
tshogs chen gnyis rdzogs mkhyen bzhi sku gsum grub / /
ces bya ba la sogs pa brjod pa yin te /
'dis rdzogs par byed pas na tshogs te /
sbyin pa la sogs pa pha rol tu phyin pa drug go / /
de dag nyid chen po ste rang bzhin dpag tu med pa dang /
bskal pa dpag tu med pa dang /
yul dpag tu med pa la bsags pa'o / /
gnyis zhes bya ba ni bsod nams dang ye shes so / /
de yang sbyin pa dang tshul khrims dang /
bzod pa ni bsod nams te /
bsam gtan dang shes rab ni ye shes so / /
brtson 'grus ni de gnyis kar gtogs so zhes 'phags pa dgongs pa nges par 'grel ba las gsungs so / /
de gnyis rdzogs pa ni bskal pa chen po grangs med pa dang por sbyor ba'i lam sbyangs shing gnyis par sa bdun pa'i bar dang /
gsum par sa bcu pa'i bar du sbyangs shing dag par byas pa ni rdzogs shing mthar thug par 'gyur ba'o / /
des ni rgyu khyad par can bsags pa bstan nas /
de ni 'bras bu bstan pa'i phyir mkhyen bzhi zhes bya ba la sogs pa smos te /
mkhyen bzhi ni me long lta bu'i ye shes la sogs pa bzhi'o / /
de la me long lta bu'i ye shes ni kun gzhi rnam shes gnas gyur pa shes bya thams cad la thogs pa med par mkhyen pa'i ye shes so / /
mnyam pa nyid kyi ye shes ni nyon mongs pa can gyi yid gnas gyur pa bdag med pa la bdag med par mkhyen pa'i ye shes so / /
so sor rtog pa'i ye shes ni yid kyi rnam par shes pa gnas gyur pa kun rdzob kyi dngos po ma lus pa pad+ma'i 'dab ma ltar ma 'dres par mkhyen pa'o / /
bya ba grub pa'i ye shes ni sgo lnga'i rnam par shes pa gnas gyur pa 'gro ba rnams gdul ba'i bya ba gang yin pa ma lus pa mdzad pa mkhyen pa'o / /
de dag bsdus pa ni sku gsum grub ces bya bas bstan te /
de yang bsod nams kyi tshogs chen po'i 'bras bu ni /
gzugs kyi sku gnyis 'grub la /
ye shes kyi tshogs po po'i 'bras ba ni chos kyi sku 'grub pa'o / /
de la me long lta bu'i ye shes ni chos kyi sku gzung ba dang 'dzin pa las grol ba rang bzhin gyis 'od gsal ba tsam gyi ye shes so / /
de'i chos stobs bcu dang mi 'jigs pa bzhi la sogs pa ye shes tha dad pa du ma tshogs pas na chos kyi tshogs yin la /
chos kyi sku zhes bya ba ni kA ya'i sgra tshogs la 'jug pas so / /
ye shes de yang dngos su na longs spyod rdzogs pa'i sku thugs gnyis su med pa'i ye shes so / /
so sor rtog pa dang mnyam pa nyid kyi ye shes ni longs spyod rdzogs pa'i sku ste /
de yang sku de'i nang gi ye shes skye mched tha dad pa la rag las pa las grol ba kun rdzob sna tshogs mkhyen pa dang skur bstan pas gang 'dul bar 'os pa 'dul ba'o / /
des ni 'dir sangs rgyas rnams kyi sku thams cad kyi gzhi ni rnam par smin pa'i sku ste /
de'i mi rtog pa'i ye shes dang /
sgo lnga'i ye shes kyi 'od zer gyi snang ba las chos dang sprul pa'i skur bzhag cing /
de gnyis kyi rten ye shes dang bcas pa de nyid longs spyod rdzogs pa'i sku zhes brjod do / /
yang na bsod nams kyi tshogs mtha' yas pa las grub pa'i lus khyad par can dang /
de'i 'od zer gzugs khyad par can du snang ba ni gzugs kyi sku gnyis te /
gang mig gi yul du gyur pa de nyid gzugs so / /
rang bzhin gyis 'od gsal bar snang ba'i ye shes ni gtso bo ste /
sna tshogs shes pa dang /
bdag med par shes pa yang ye shes kyi tshogs las byung bar brjod par bya'o / /
de las gzhan pa bdag med pa tsam de ni don dam pa'i chos dkon mchog tu bzhag gi sangs rgyas su ni mi gzhag ste /
de ni rgyal ba rnams kyi ye shes kyi yul yin la /
thob par bya ba'i 'bras bur gzhag par bya'o / /
des na rang gi mtshan nyid dang ldan pa'i sku ni gsum kho nar brjod par bya'o / /
de ni sku gsum po de'i bdag nyid las dang /
dpe dang /
mtshan nyid kyis gsal bar bstan pa'i phyir /
rnam rtog mi mnga' ci yang sa le mkhyen / /
zhes bya ba la sogs pa gsungs te /
rnam par rtog pa'i rigs gsum mam bzhi dang bral ba'i phyir rnam par rtog pa mi mnga' ba ste /
gnyis su 'dzin pa mtha' dag drungs nas phyung ba'i ye shes chen po'o / /
de'i phyir mi mnga' zhes bya ba'i dgag pa 'di ni ma yin par dgag pa ste /
rnam par rtog pa'i rigs de dag ni yod pa ma yin la /
des dben pa'i ye shes rang bzhin gyis 'od gsal ba ni mnga' bas so / /
des na des ci yang rung ste chos ci yang rung ba rdul phra rab dang ri rab la sogs pa de dag sa le zhes bya ba rab tu gsal bar mkhyen pa ste /
ji ltar mkhyen zhe na /
sgra'i spyi'i rnam par rtog pa'i sgro btags pa dang skur ba btab pa dang bral zhing phan tshun mi sgrib la thogs pa med cing mun pa med la shel dang lhang tsher ltar gsal ba'i rnam par dbyer med par mkhyen te /
de nyid ye shes de'i las yin no / /
de'i dpe bstan pa ni chos sku mkha' 'dra zhes bya ste /
'dus ma byas nam mkha' thogs pa med cing mi sgrib pa ltar me long lta bu'i ye shes kyang shes bya thams cad la thogs pa med cing sgrib pa med la /
dmigs pa dang rnam pa yongs su ma chad par snang ba'o zhes bya ba'i don to / /
'dir ye shes lhag ma gsum ni gzugs la sogs pa dang /
gang zag la bdag med pa tsam dang /
'dul ba'i 'gro ba'i bsam pa dang bag la nyal la sogs pa dang 'dul ba'i thabs shes pas yul so sor nges pa'i ye shes yin la /
ye shes 'di ni yul de dag dang bcas pa'i ye shes de dag nyid chos can du gyur pa dang /
de'i chos nyid rang bzhin gyis 'od gsal ba spyi'i mtshan nyid du gyur pa ste /
chos can dang chos nyid du bcas pa mtha' dag mkhyen par gyur pa'o / /
gzugs sku mdzes sku ldan zhes bya ba ni mtshan dang dpe byad rab tu 'bar ba'i longs spyod rdzogs pa dang /
sprul pa'i sku'o / /
sangs rgyas kyi don ni sngar bstan pa bzhin no / /
dpag bsam 'dra zhes bya ba ni sku gsum char gyi dpe ste /
'gro ba rnams kyis ji ltar sems kyis dpags shing bsams pa ltar yid la re ba yongs su rdzogs par byed pas na lha'i dpag bsam gyi shing chen po rnam pa bzhi po dang 'dra ba ste /
bsod nams dpag bsam shing khyod de ring gang las byung / /
zhes bstod pa gsungs pa lta bu'o / /
de yang sku de dag gsum char yang sngon gyi smon lam gyi sa bon dpag tu med pa 'dzin pa'i rang bzhin du gnas pas /
sngon ji ltar smon lam btab pa bzhin du da ltar gdul bya'i don 'bad pa med par 'byung ba yin la /
khyad par du gzugs kyi sku ni mthu thogs pa med par byang chub sems dpa' dang /
nyi tshe ba'i gang zag dang 'gro ba yongs su smin par byed pa la dngos su yang 'jug go / /
kha cig na re gzugs sku zhes bya ba ni spyir bstan pa yin la /
mdzes skur ldan zhes bya ba ni longs spyod rdzogs pa'i sku'o /
dpag bsam 'dra zhes bya ba ni sprul pa'i sku'o / /
sangs rgyas zhes bya ba ni sku gsum char gyi dbang du byas pa'o zhes zer ro / /
de lta bu'i sku gsum po de dag la lus zhing gi rdul snyed du mos par sprul te phyag 'tshal lo zhes bya ba ste /
tshig gi don snga ma ji lta ba bzhin no / /
chos nyid rgyu mthun gsung rab bcu gnyis dang / /
zhes bya ba ni bstan pa'i chos la bstod pa ste /
chos nyid ces bya ba la chos nyid bdag rnam pa gnyis kyis dben pa stong pa nyid de /
bdag med pa dang bdag dang bral ba'i mtshan nyid 'dzin pa rang bzhin gyis 'od gsal ba'i spyi'i mtshan nyid don dam pa'i ngo bo'o / /
de'i rgyu mthun pa bstan pa'i chos bdag med par ston pa'i gsung rab ste /
'dir mthun pa'i rgyu ni rgyu mthun pa ste bskyed par rung ba dang /
thob par nus pa'o / /
de la skyed par rung ba ni rgyu des phyin ci ma log par yongs su grub pa'i ye shes skyed pa'o / /
thob par nus pa ni ye shes de skyes pas mi 'gyur ba'i yongs su grub pa de bzhin nyid de thob par nus pa'o / /
de dag ni rab tu phul du byung ba'i gsung yin pas gsung rab ste /
phyi rol pa'i tshig la ni snga ma lta bu'i rung ba dang /
nus pa med pas rab ma yin no / /
bcu gnyis ni mdo'i sde dang /
dbyangs kyis bsnyad pa'i sde dang /
lung du bstan pa dang /
tshigs su bcad pa dang /
ched du brjod pa dang /
gleng gzhi dang /
rtogs pa brjod pa dang /
de lta bu byung ba dang /
skyes pa'i rabs dang /
shin tu rgyas pa dang /
rmad du byung ba dang /
gtan la phab pa'i sde zhes bya ba ste /
de dag dang po ni ston pa'i zhal nas grag pa'o / /
de'i 'og tu ni gang zag gi blo la gnas pa'o / /
de'i 'og tu glegs bam la bris pa'o / /
de yang dang por de la dmigs nas thos pa dang bsams pa las byung ba'i shes rab skye zhing de nas bsgoms pas chos nyid de thob pas mthun pa'i rgyu brgyud pa nyid du nges pa'o / /
de bas na slob dpon ba su ban d+hus rnam bshad rigs par bshad pa /
ston pa'i zhal nas byung ba skye bo'i mig gi rab rib zhi bar mdzad pa bkra shis kyi / /
'byung gnas sems la zhog cig gang phyir 'di ni lus can rnams kyi rna ba'i bdud rtsi dang / /
nyon mongs pa yi nang kun sel bar mdzad pa yin pas de don yang dag bsam par gyis / /
rgyu 'di rnams kyis rtag tu gus par sangs rgyas kyi ni gsung dag mnyan par bya ba'i rigs / /
zhes so / /
chos la skye 'gag med cing spros las dben / /
de la dmigs te yon tan kun grub pa / /
zhes bya ba ni don dam pa'i chos la bstod pa ste / /
chos ni dam pa'i chos so / /
de la don dam par skye ba dang 'gag pa med cing gzhan yang spros pa ste rtag pa dang /
chad pa dang /
'ong ba dang /
'gro ba dang /
gcig pa dang /
tha dad pa'i spros pa de dag las dben pa'o / /
de yang dam pa'i chos ni bdag med pa'i rang bzhin yin la /
spros pa de dag ni bdag tu 'dzin pa'i dbang gis btags pa tsam du zad pas na bdag tu 'dzin pa log ma thag tu de dag kyang ldog la /
bdag med pa'i ngang la de dag dang po nas kyang med kyi btags pa glo bur bar zad pa'o / /
de ltar spros pa dang bral ba bdag med pa de la bdag med par shes rab rnam pa gsum gyis dmigs pas bdag tu 'dzin pa la sogs de ma thag tu 'jig rten las 'das pa'i yon tan thun mong ba rgyun du zhugs pa la sogs pa 'phags pa'i 'bras bu rnam pa du ma dang /
thun mong ma yin pa stobs dang mi 'jigs pa la sogs pa'i yon tan kun grub pas na 'phags pa'i gang zag rnams ni 'dus ma byas las rab tu byung ba'o zhes gsungs pa lta bu'o / /
legs rgyu dam pa'i chos la zhes bya ba ni lam gyi chos la bstod pa ste / /
de la legs pa ni nges par legs pa ste nye bar zhi ba'i bde ba'o / /
de'i rgyu ni skyed par byed pa ste /
des bdag med pa'i ye shes bskyed la /
des kyang nges par legs pa de thob pas so / /
'dis zad pa dang mi skye ba shes pa'i sngon du rdo rje lta bu'i ting nge 'dzin skyes pa de ni legs rgyu mthar thug pa yin la /
des mjug btul ba mthong ba'i lam gyi bar gyi ye shes ni legs rgyur rig par bya'o / /
de nyid dam pa ste /
'phags pa rnams kyis nyams su myong bar gyur pa dang /
ltung ba las 'dzin pas na dam pa'i chos zhes bya'o / /
de la phyag 'tshal lo zhes bya ba ni snga ma bzhin no / /
nyon mongs sgrib dang shes bya'i sgrib pa dag /
gnyen pos rim par bsal nas sar zhugs shing / /
zhes bya ba la sogs pa ni 'phags pa'i dge 'dun la bstod pa ste /
de la sems kun nas nyon mongs par byed pas na nyon mongs pa ste /
'dod chags la sogs pa drug go / /
de dag nyid sgrib pa ste /
zad pa dang mi skye ba shes pa'i ye shes la sgrib cing mthong ba'i gegs byed pas so / /
shes bya ni chos kyi dbyings kun du 'gro ba rang bzhin gyis 'od gsal ba'o / /
de la sgrib pa ni rjod par byed pa sgra'i spyi la yod par 'dzin pa ste /
dngos su na gzung ba dang 'dzin pa'i rnam par rtog pa'i rigs ji snyed pa'o / /
sgrib pa de gnyis ka yang rab tu dbye ba mang po dang ldan pas na dag ces pa mang po'i tshig can no / /
gnyis pos zhes bya ba ni bdag med pa gnyen shes pa'i ye shes kyis so / /
rim par bsal nas zhes bya ba ni de dag cig car mi spong gi dang po mthong spang spong la / /
de'i 'og tu bsgom pas spang bar bya ba spong ba'i phyir ro / /
de las 'bras bu thob pa bstan pa ni sar zhugs shing zhes bya ba ste /
sa ni 'jig rten las 'das pa'i sa ste /
brgyad pa dang /
mthong ba dang /
bsrabs pa dang /
'dod chags dang bral ba dang /
byas pa rtogs pa dang /
rang sangs rgyas kyi sa la zhugs pa dang /
yang rab tu dga' ba dang /
dri ma med pa nas chos kyi sprin gyi bar la zhugs pa'o / /
'dir bden pa bzhi rnam pa bcu drug dag yid la byed pa'i ye shes kyi skad cig bcu drug gis phra rgyas brgyad cu rtsa brgyad spangs pas mthong ba'i lam la brgyad pa'am rab tu dga' ba'i sa pa'o / /
de'i 'og tu tshul de nyid kyi bsgom pas spang bar bya ba bcu spangs pa las ni nyan thos dang rang rgyal ba'i sa lhag ma dag gzhag ste /
'dod pa'i rnam pa gsum pa'i bar dang /
rnam pa drug pa dang /
dgu pa dang /
srid rtse'i dgu pa zad pa las mthor ba dang /
bsrabs pa dang /
'dod chags dang bral ba dang /
byas pa rtogs pa'i sa pa'o / /
cig car kho nar spangs pa dang lam rdzogs pa ni bse ru lta bu'i sa'o / /
byang chub sems dpa'i sa lhag ma rnams ni pha rol tu phyin pa rnams yongs su rdzogs pa las rnam par gzhag par rig par bya zhing /
de dag gi nyon mongs pa'i sgrib pa bsgom pas spang bar bya ba ni rdo rje lta bu'i ting nge 'dzin gyis cig car spong la /
shes bya'i sgrib pa ni sa re re la yang rim gyis spang ngo / /
la la ni nyon mongs pa'i sgrib pa yang sa re re la rim gyis spong ste /
spong byed ni chos la bdag med pa'i ye shes kyis so zhes zer ro / /
de ltar ye shes kyi tshogs la gnas pa bshad nas /
da ni bsod nams kyi tshogs la gnas pa bstan pa'i phyir /
sems can don mdzad sangs rgyas zhing sbyong ba / /
zhes smos te /
sems can rnams kyi don ni dgos pa ste bde ba dang phan pa'o / /
de dag mdzad pa ni bsdu ba'i dngos po dang /
tshad med pa dang /
pha rol tu phyin pa dag gis ji ltar nus par byed pa'o / /
sangs rgyas rnams kyi zhing ni snod dang bcud do / /
de dag sbyong ba ni rgyal ba'i yum las gsungs pa ltar te /
sems can gos ngan pa dag mthong na bdag gi sangs rgyas kyi zhing der sems can rnams lus gos dang rgyan gyis brgyan par gyur cig ces smon lam gdab par bya'o / /
me tog dbul na bdag gi sangs rgyas kyi zhing der dus thams cad pa'i me tog rab tu rgyas par gyur cig ces smon lam gdab par bya'o zhes bya ba la sogs pa'o / /
mdor na sangs rgyas kyi zhing ni smon lam gyi mthus sbyong bar rig par bya'o / /
'phags pa'i dge 'dun che la zhes bya ba la /
sdig pa mi dge ba'i chos las ring du song bas 'phags pa ste /
dge 'dun ni sngar bshad pa bzhin no / /
che ba ni grangs dang yon tan gyis che ba ste /
grangs mtha' yas pa dang /
legs par zhugs pa la sogs pa'i yon tan chen po mnga' ba'i phyir ro / /
phyag 'tshal lo zhes bya ba ni bstod pa dang bcas pa'i lus kyi yan lag thams cad rab tu 'dud pa'o / /
de ltar yon tan mtha' dag 'dus pa'i dkon mchog gsum la phyag 'tshal nas de dag la skyabs su song na ngan song rnams su mi skye bar lha'i gnas su skye ste /
gsum la skyabs su 'gro ba ni chos snang ba'i sgo ste /
ngan 'gro las yang dag par 'da' ba'o zhes gsungs pa dang /
'di ltar shin tu dang ba'i sems dang yid gzhungs pas gzhan du ma yengs pa'i yid gsal bas sangs rgyas sam chos sam dge 'dun la skyabs su song na /
de 'chi ba'i dus byas nas bde 'gro mtho ris kyi 'jig rten zur na gnas pa zhes bya ba der shin tu dang ba'i sems dang skyabs su song ba'i rgyus skye bar 'gyur ro / /
der skyes nas kyang de'i lus gzi brjid dang ldan zhing /
lus rang gi 'od kyis brgyan la bde bar gnas par 'gyur ro zhes gsungs pa lta bu'o / /
gal te phyag 'tshal ba dang skyabs su song ba'i dge ba de yongs su bsngo ba dang ldan na ni ji ltar bsngos pa'i thar pa'i rgyur 'gyur bar rig par bya'o / /
de ltar nyes pa kun spangs shing / /
yon tan mtha' yas gter gyur pa / /
dkon mchog gsum gyi bstod pa'i tshig /
cung zad bshad pas dge ba'i tshogs / /
gang thob de yis 'gro ba rnams / /
sangs rgyas sa la gnas par shog /
dkon mchog gsum la bstod pa'i 'grel pa slob dpon rgyal ba'i sras kyis mdzad pa rdzogs so // //
rgya gar gyi mkhan po dz+nyA na shAn+ti dang /
bod kyi lo tsA ba ban+de dpal gyi lhun po'i sdes bsgyur cing zhus te gtan la phab pa'o //
