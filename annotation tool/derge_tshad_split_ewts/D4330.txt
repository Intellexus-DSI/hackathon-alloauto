@## / /
rgya gar skad du / /
bya shasudzartu bin+du po sha nA ma /
bod skad du /
lugs kyi bstan bcos skye bo gso ba'i thigs pa zhes bya ba /
'phags pa 'jam dpal gzhon nur gyur pa la phyag 'tshal lo / /
dpal gyi 'byung gnas 'jam dpal kun gyi dpal / /
mtha' dag byams pas khyab pas 'jam pa'i dang / /
'jam dang dpal du grags pas thugs rje'i mgon / /
'jam dpal kun gyi mgon la phyag 'tshal te / /
blo dman skye bo mun nag lta bu la / /
snyan ngag sgron me rab tu gsal bya'i phyir / /
bdag lta dman bas snyan ngag sgron med kyang / /
blun po gso phyir chu thigs tsam zhig brjod / /
gzhan gyi skyon rnams brjod mi bya / /
gzhan gyi skyon rnams ci brjod pa / /
de bzhin bdag la'ang yod pa ste / /
dper na wa dang bud med bzhin / /
bdag nyid la ni bstod mi bya / /
bdag nyid la ni gang bstod pa / /
de ni blo chung shes rab zhan / /
dper na ka lan da ka 'dra / /
grogs ngan bsten par mi bya ste / /
grogs po ngan pa sus bsten pa / /
ma gu ta ni bsten pa yis / /
shig rnams phung bar gyur la ltos / /
ngan pa rnams la gros mi gdab / /
ngan pa rnams la gros btab na / /
legs par smras kyang nyes par 'gro / /
spre'us ka lan da ka yi / /
tshang bshig ba yi tshul la ltos / /
spyod pa rnams la bag yod bya / /
bag med rgyun du spang bar bya / /
glang chen myos pa lta bu ni / /
nam yang bya ba ma yin no / /
tshig rnams brjod 'dod rtag tu ni / /
ji ltar brtags shing de ltar smra / /
gang zhig ma brtags par smra ba / /
dper na smyon pa'i bsnyon tshig bzhin / /
dgos pa med pa'i brdzun tshig ni / /
nam yang brjod par mi bya'o / /
bdag mi phan par gzhan gnod pa / /
dper na ne tso'i brdzun tshig bzhin / /
brdzun gyi tshig rnams brjod mi bya / /
brdzun gyi tshig rnams brjod byas na / /
myur bar gzhan gyis shes 'gyur te / /
dper na byi la'i brdzun tshig bzhin / /
tshul 'chos spyod par bya ba yis / /
tshul 'chos spyod pa gang byed pa / /
de ni btsun par mi 'gyur te / /
bram ze na ya'i rgyal mo bzhin / /
mdza' bshes ngan pa'i che ba'i mnyan / /
mdza' bshes ngan pa'i tshig nyan pa / /
'dod don med par bslus par 'gyur / /
dper na rus sbal spre'u bzhin / /
g.yon can dag 'jam tshig mi mnyan / /
de yi tshig rnams nyan byed pa / /
dper na dbang po'i rgyal mtshan gyis / /
lha min la sogs bslus la ltos / /
gnod sems can gyi tshig mi mnyan / /
de yi tshig rnams nyan byed pa / /
bdag la phan pa mi 'byung ste / /
wa ni sreg pas phung ba bzhin / /
sdig pa'i grogs po yid mthun zhing / /
dga' bas sna tshogs tshig brjod kyang / /
sdig can de ni bdud yin te / /
dper na gling gi srin mo bzhin / /
phyug po kla klo la yang yod / /
dpa' bo dud 'gro la yang yod / /
don dang mthun pa'i gtam smra ba / /
'jig rten 'di na shin tu dkon / /
de phyir yon tan dag la ni / /
srog dang bsdos te 'bad par bya / /
gang zhig yon tan mi slob pa / /
de ni blun po phyugs lta bu / /
yon tan med pa'i kha nyed ni / /
sa yi dug dag dang mtshungs / /
yon tan rab kyis brgyan pa yi / /
kha ni pad mo yid 'ong ldan / /
gzhon pa'i dus su rig pa bslab / /
zho 'dod pa ni dgun nas gso / /
drod gsher ldan dus sa bon gdab / /
'di gsum 'phral du smin pa'i rgyu / /
yon tan dag la 'bad bya yi / /
'gying tshul dgos pa ci zhig yod / /
'o ma med par gyur pa'i ba / /
dril bu btags kyang nyor mi 'dod / /
bdag la phun sum tshogs bcas kyang / /
gzhan la brnyas par mi bya ste / /
zhun mar lta bu'i sems kyis su / /
yon tan mtha' dag khong du sba / /
shes rab ldan pa lus chung yang / /
dor thabs can gyis brnyas mi bya / /
dper na blo gsal ri bong gis / /
seng ge srog dang phrul ba bzhin / /
kun la mthon dman med pa yis / /
nyi ma lta bu'i phan byas na / /
kun gyi lan rnams ldon 'gyur te / /
byi bas glang chen bslang ba bzhin / /
sems can kun la phan sems bskyed / /
res 'ga' rtswa bzhin zhum par bya / /
res 'ga' me bzhin 'bar bar gyis / /
res 'ga' gangs ri lta bur bya / /
res 'ga' dmag la bab pa bzhin / /
gzhan gyi yul na gnas pa dang / /
gzhan gyi 'tsho bas 'tsho ba'i tshe / /
ji lta bur ni brnyas gyur kyang / /
kha rog 'dug pas bde ba 'thob / /
skye bo ngan pa yun ring bsten byas shing / /
bza' btung zhim pa mang po bsten byas kyang / /
des ni nges par grogs po spong 'gyur te / /
dper na khron bar lhung ba'i mi bzhin no / /
mi gang blo ni rnam par 'gyur byed pa / /
de yi mdza' bshes rtag par mi 'gyur te / /
rab tu nyon mongs mi de ci 'dra na / /
shing shun tshon gyis ras dkar bcos pa bzhin / /
gal te blo ldan mkhas pa dgra bo dag /
rab tu mi dga' bar ni byed 'dod na / /
tshig rtsub mi smra rab tu dag 'jam gyis / /
des ni de la gnod pa chen por 'gyur / /
rgya mtsho dang ni ri rab gling la sogs / /
'jig rten sa rnams bdag gi khur min gyi / /
'jig rten byas pa mi gzi gang yin pa / /
de ni bdag gi khur chen dag tu 'byung / /
mi gang sems ni mi rgod cing / /
byas pa gzo dang byas pa chor / /
byas pa chud gson mi byed pa / /
de ni mkhas pas rab tu bsngags / /
chos bde byams pa bde ba ste / /
'jug ngogs bde ba'i chu klung bzhin / /
grogs la 'khu ba med pa dang / /
nga snyems nga rgyal zad pa bde / /
khengs dang zol byed nga rgyal che / /
sdig pa'i grogs po bsten pa dang / /
stobs ldan rnams la rgol byed pa / /
de dag yid ni bde mi 'gyur / /
de phyir khengs par mi bya ste / /
khro ba rnam par spang bar bya / /
khengs dang khro ba 'ongs gyur na / /
de dag rnams kyi grags pa 'jig /
gang zhig rgan po byis pa nad pa dang / /
nyam chung thabs stor de bzhin dman pa dang / /
rgyal pos spangs dang skyabs med pa dag la / /
snying rje med ba de dag mir mi rung / /
rang gi yul 'khor gnas spangs te / /
gzhan gyi ljongs su phyin pa na / /
tshig ngan so sor ldog pa la / /
bzod pa chen po bskyed par bya / /
dka' thub tshul ni bzod pa yin / /
gtso bo'i tshul ni dka' spyod yin / /
shar ba'i tshul ni dka' zlog yin / /
bud med tshul ni dka' thub yin / /
de ltar ma yin rang bzhin ngan pa'i mi / /
byams la lan med gzhan bgyis phan byas brjed / /
spang bas gnod pa ji snyed byas gyur kyang / /
brnyas thabs byas pa de yang chu bzhin 'thung / /
tshe dang longs spyod gnyen bshes kun dar dkon / /
de dag rgud pa shin tu rnyed par sla / /
de phyir sems ni dmas par gyur pa'i tshe / /
khwa bzhin mi smra kha rog 'dug par bya / /
gal te nor med bdag gi phyogs nyung la / /
mdza' bshes phyogs kyi stobs kyang chung gyur cing / /
dgra bo'i phyogs kyi stobs tshul ldan pa'i tshe / /
tshig ngan mi smra kha rog 'dug par bya / /
ya rabs tshul med khengs pas shin tu nga rgyal che / /
g.yo sgyu dad med khwa bzhin shin tu mu cor smra / /
gzu lums phrag dog brkam dang khrel med ngo tsha bral / /
me de bur gyur kyang ni gzhan bzhin spang bar bya / /
de lta bu yi dman zhing ngan pa de / /
mthon po'i sar me drod zhing der me bzhag /
sa der bzhag kyang dregs dang khengs mi thub / /
dper na pags pa sngon po'i wa bzhin no / /
skyo bo rmongs pa 'ga' zhig ni / /
log pa'i chos la rab zhen pas / /
'dod pa'i don des bslus 'gyur te / /
rus sbal so yis bya ba slus bzhin / /
rab tu mi gzo'i skye bo rnams / /
sdug bsngal 'byung ba'i rgyu dag la / /
dang blangs don du gnyer byed pa / /
gcan gzan gal sgor bcug pa bzhin / /
dregs pa log pa 'ga' zhig ni / /
rang gi skyon rnams ma bsams par / /
yon tan phra mos rab mgu ba / /
khron pa'i sbal pa ji bzhin no / /
rmongs ba long ba 'ga' zhig ni / /
chos kyi de nyid ma rtogs par / /
log pa'i chos kyis rab mgu ba / /
blun po nor bu len pa bzhin / /
shin tu blun po la la dag /
'chi ba'i rnam pa rab brjed nas /
bya ba mang po rtsom byed de / /
bdud kyis bslus par rig par bya / /
'gro ba bzang po bzang mo la / /
gang zhig rab tu chags byed pa / /
srog chags me la mchong ba bzhin / /
'dod bas phung bar 'gyur ba yin / /
rta dang ma he glang po sogs / /
'ga' zhig de la chags byed pa / /
'dod pa can gyi skyes bu yis / /
rmi lam nor rnyed bslus pa bzhin / /
sdig pa'i las la rab dga' zhing / /
dge ba dran par mi byed la / /
'jig rten dag la rab tu chags / /
dug dang 'dra ba'i skyes bu des / /
'dir yang sdug bsngal chen po can / /
phyi ma mnar med rab tu 'jigs / /
bar do'i srid par las rnams dran / /
gsal ba'i me long rab 'jigs pas / /
las kyi dge sdig rnam par 'phye / /
rang 'dod gnas su gnas dbang med / /
mi 'dod pa ru rnam par 'khrid / /
las kyi rgyu 'bras mi slu ba / /
kho bos mthong gi rnam pa'am / /
gzhan yang rab tu grangs mang ltos / /
de phyir dam pa'i skye bo rnams / /
rgyun du 'chi ba dran par bya / /
rang gis ci byas las rnams bgrang / /
yud tsam pa yi tshe 'di la / /
thang cig 'dug pa'i blo can de / /
de ni shin tu 'khrul pa ste / /
mkha' 'gro ma yi rdzu 'phrul bzhin / /
de phyir rtag pa'i sems mi bskyed / /
ngan song gsum po dran par bya / /
srog gcod la sogs lus kyi ni / /
nyes pa rnam par bsdam par bya / /
brdzun sogs ngag gi nyes pa dang / /
ma lus pa ni bsdam par bya / /
de bzhin yid kyi nyes pa yang / /
ma lus rab tu bsdam par bya / /
de ni skyes bu dam pa'i tshul / /
rab tu tsha zhing grang ba yi / /
dmyal ba nyi ma gcig bzhin dran / /
bkres skom dag gis rid pa yi / /
yi dags dag kyang dran par bya / /
rmongs pa'i sdug bsngal rab mang ba'i / /
byol song blta zhing dran par bya / /
de rgyu rnam spang bde rgyu spyad / /
thob dka' 'dzam gling mi yi lus / /
de thob dus su ngan song rgyu / /
rab tu bsgrims te gcad par bya / /
'dir bdag mi yi lus thob nas / /
phyi mar smon lam 'debs byed pa / /
de ni blun po le lo can / /
ngan song gnas su rab 'gyod de / /
gro bzhin skyes kyis rdo 'jog gi /
yi dags mthong ba ji bzhin no / /
'di yi tshe ni ma nges pas / /
di ring sang ngam zla ba'am / /
lo yi rnam pas 'chi 'gyur te / /
de phyir dge la brtson par bya / /
dam pa'i chos la rab 'jug na / /
rigs dang bran mo lta bu dang / /
'khor los sgyur ba'i rgyal po yang / /
bran mo btsun par thub pas gsungs / /
dam pa'i chos la mi 'jug cing / /
'jig rten khrel la mi srung ba / /
shin tu smad cing bshud 'gyur te / /
bi ra li ba'i dka' thub bzhin / /
ri brag 'dom gang sogs yod zabs / /
de la'ang rab tu srung byed na / /
shin tu gting med gyur pa yi / /
g.yang sar ltung ba cis mi srung / /
yungs 'bru tsam gyi rma khung yang / /
shin tu bsgrims te 'chos byed na / /
'tsho med tshal par gas pa yi / /
rma de ci phyir 'chos mi byed / /
nyin par 'ga' zung tsam du yang / /
zas skom gyis dbul mi bzod na / /
bar gyi bskal pa la sogs su / /
zas skom mi brgyod ci phyir bzod / /
rang lus dag la tsher ma yi / /
rtse mo'ang bzod par mi 'gyur na / /
gzhan gyi lus la mtshon dag gis / /
srog dang 'bral ba mi phyir bzod / /
rma 'bu dug srin shing srin dang / /
sa bon myu gu sdong skyes ma / /
de bzhin ngan pa'i mi rnams ni / /
rang rten kho na phung ba bsgrub / /
phyi ma shes pa mdzangs pa'i tshul / /
nyon mongs dgra thub dpa' bo'i tshul / /
chags pa med pa chos byed tshul / /
mkhas pa'i tshul ni rtogs pa yin / /
rtogs ba'i tshul ni byed pa yin / /
skyo ba med pa sbyin pa'i tshul / /
tshul khrims tshul ni ma dpyas pa / /
bzod pa'i tshul ni chos nyid shes / /
brtson 'grus tshul ni 'che ba dran / /
bsam gtan tshul ni g.yeng med yin / /
rnam par 'byed shes shes rab tshal / /
sangs rgyas 'dod pa dad pa'i tshul / /
rtog pa chung ba rnal 'byor tshul / /
zang zing gnyen bral sgom mkhan tshul / /
phan sems che ba sprin pa'i tshul / /
drang po'i tshul ni mi slu ba / /
bag yod nyam nga med pa ni / /
de ni rgyal po'i tshul du bshad / /
de lta'i tshul dang ma ldan la / /
dman zhing smad pa'i tshul byed pa / /
las kyi rgyu 'bras mi slu'i tshul / /
'og gi tshul ni 'di yin no / /
yon tan ldan la ser snas bcings / /
bslangs na khro ba dang bcas pa / /
sdug bsngal chen pos non 'gyur te / /
shu ma ra yi mi sdug bzhin / /
mnyam sogs dag la phrag ma dog /
'dir yang sdug bsngal che 'gyur la / /
phyi mar rnam smin che 'gyur te / /
dper na gzhon nu wa dang 'dra / /
dregs med shin tu dul bar bya / /
kun la gsod por smra bar bya / /
khro med nga rgyal spang bar bya / /
kun la 'dzum zhing drang por smra / /
don med ca co smra mi bya / /
'du ba mang po'i sar mi 'gro / /
chang sogs myos pa btung mi bya / /
ci 'dod sbyin pa gtang bar bya / /
bshes med me la byams par bya / /
dge ba'i chos la brtson par bya / /
khrims sogs blangs la bsrung bar bya / /
de ltar byas nas mang po'i mi / /
ngang gis bde ba thob par byed / /
da ni shin tu ngan pa'i mis / /
rgyal ba'i bstan pa nub tu nye / /
da ni ma bsngags ngan spyod dang / /
log par lta ba ngan pa'i mi / /
rmongs pa dag gis bcom ldan gyi / /
bstan pa'i ljon shing bcad kyis med / /
da ni snying rje med pa yis / /
chos lugs bor zhing rang bzo byed / /
brkam chags pha rol mi mthong bas / /
bstan pa'i rgyal mtshan bsnyal gyis med / /
da ni gdul dka' ngo tsha med / /
sdig la dga' zhing tshul 'chos byed / /
sdig can rnams kyis thub pa yi / /
bstan pa'i zam pa bcag gis med / /
da ni mgo bregs nyams mi len / /
spyod 'chal smad pa lus la 'chos / /
ngan g.yo can gyis thub pa yis / /
bstan pa'i tshong dus bcom gyis med / /
da ni khro dang nga rgyal dang / /
rgyags chos byed cing rnyed la zhen / /
sdig pa sna tshogs byed pa'i mis / /
chos kyi gru bo bcag gis med / /
da ni thub pa'i bstan pa yang / /
cung zad tsam zhig lus par zad / /
thub pa'i bstan pa gang chen mtsho / /
ring por mi thogs skam par 'gyur / /
seng ge'i sgra yi bstan pa ni / /
dus kyi 'khor los rab bcom nas / /
myur ba nyid du 'jig par 'gyur / /
gang dag 'di 'dra'i dus bab che / /
bde 'dod rnams kyis phan pa'i don / /
de ni legs par brtag pa'i rigs / /
dus kyi 'khor lo ngan byed pa / /
ma rabs shes rab 'chal ba dang / /
tshul can dag dang sten mi shes / /
nyes pa bsten zhing tshul khrims spang / /
dben pas 'jigs shing 'du 'dzin 'dod / /
mi mkhas bslab nyes slob dpon nor / /
gdug rtsub nga rgyal brnyas nga che / /
ngan pa'i mi la yid rton pas / /
sangs rgyal bstan pa ma rung byas / /
zhi zhing bde ba'i dus ni zad / /
gdug rtsub mi bzad dus ni byung / /
shes rab can gyi mi rnams dang / /
dbang gyur skye bo rnams ni zad / /
de lta'i dus rnams byung ba'i tshe / /
rang gi yul 'khor gnas spangs te / /
gzhan gyi ljongs su phyin nas su / /
der yang nags 'dab dben pa ru / /
smra ba bsnyungs te gnas par bya / /
dkar po'i chos rnams yid la mi 'jog skye bo rnams la ni / /
mi chos phul du byung ba yid la 'jog pa nyid la ni / /
cung zhig dge bar 'gyur snyam nas ni 'di rnams bris pa yin / /
dge bas blun po ma lus grol zhing yun du gnas par shog /
lugs kyi bstan bcos skye po gso ba'i thigs pa zhes bya ba / /
slob dpon klu sgrub kyi zhal snga nas mdzad pa rdzogs so // //
rgya gar gyi mkhan po shI lan+d+ra bo ng+hi dang /
zhu chen gyi lo tswa ba ban de ye shes sdes bsgyur ba'o // //
