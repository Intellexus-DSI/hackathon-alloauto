@## / /
rgya gar skad du /
shrI kA la tsa kra maN+Dal b+hi d+hiH /
bod skad du /
dpal dus kyi 'khor lo'i dkyil 'khor gyi cho ga /
dpal dus kyi 'khor lo la phyag 'tshal lo / /
gang gi gsung gi 'od zer gyis / /
snying ga'i pad+ma kha 'byed pa'i / /
spyan ras gzigs la phyag 'tshal nas / /
dkyil 'khor cho ga dbye bar bya / /
yan lag bzhi pa'i sgrub thabs kyis / /
sngon du bsnyen pa byas nas su / /
sdom ni /
dkyil 'khor yang ni rnam pa gnyis / /
lhag gnas dang ni mchod pa'o / /
lhag gnas la yang rnam gnyis te / /
rang don dang ni gzhan don no / /
mchod pa la yang rnam gnyis te / /
bdag sgrub dang ni gzhan sgrub po / /
sngon 'gro dngos dang rjes dang ni / /
yan lag la sogs thun mong ngo / /
dang por slob dpon brtag pa ni / /
slob dpon yang ni dam tshig can / /
rdo rje'i theg pa dang por zhon / /
de nyid khyab can chags pa med / /
dri ma dang ni rnam par bral / /
bzod dang tshul khrims don 'jug pa / /
slob ma rnams la bde ster zhing / /
dmyal ba yi ni 'jigs sel ba / /
de kho na yi tshangs spyod can / /
bdud rnams kyi ni rdo rje dbyug /
de yang sa yi steng du ni / /
rdo rje sems dpa' rab tu grags / /
khro dang nga rgyal dang ldan zhing / /
dam tshig dang ni rnam bral ba / /
rdzas la brkam zhing ma thos pa / /
slob ma rnams ni bslu don du / /
mchog tu bde ba'i go 'phang du / /
sems ni nyams dang dbang ma bskur / /
longs spyod chags shing myos pa dang / /
zher 'debs pa yi tshig smra zhing / /
rang dbang don du 'dod spyod pa / /
slob ma rdzogs byang chub don du / /
dmyal ba lta bur rtogs pa yis / /
de ni spang bar bya ba yin / /
zab cing rgya che ba yi sems / /
bla ma mnyes pa la dga' zhing / /
gtong ba'i sems dang yon tan che / /
thar pa 'dod cing rgyud la dad / /
sems ni g.yo ba med pa dang / /
de nyid rnyed pa dang gsang zhing / /
gdug pa rnams kyi tshogs bral ba / /
shin tu mkhas pa'i bla ma yis / /
slob ma de ni gzung bar bya / /
de nas gsol ba gdab pa ni / /
skye ba mang po'i sdig pa ni / /
bsags pa rnam par 'jig byed pa / /
sdom pa so sor gzung bar bgyi / /
dpa' bo dus kyi 'khor lo brjod / /
de nas sa bslang brtag pa dang / /
sbyang dang gzung dang spel ba dang / /
dpyid 'bring dkar tshes nyam thar thug / /
gzhan la phan pa'i bla ma yis / /
sa brtag la sogs rim par bya / /
nags sam grong rdal khang stong sogs / /
byang dang dbang ldan phyogs su ni / /
dkar po zhi ba rgyas pa dang / /
sa la dri zhim dang ldan pa / /
sa dang chu ni brtags nas ni / /
bslang ba gnang dang mi gnang dang / /
sbyang ba pus mo lte ba dang / /
rked pa 'phang du brko bar bya / /
yang na rngo'am chur thug par / /
zug rngu sol ba bcas par ro / /
sa yi khong na yod pa ni / /
'chi ba yi ni 'jigs pa byed / /
gnas de ru ni sbyang ba ni / /
yon tan gyi ni dbang gis 'gyur / /
de yi phyir na sbyang bar bya / /
nor bu mching bu dung yod na / /
rnam par rgyal zhing bde ba byed / /
dkyil 'khor sa gzhi'i don dang ni / /
khang bzangs don dang khyim don du / /
nges pa kho nar gsal ba ru / /
mchod sbyin la sogs rgyun sbyang bya / /
rdzogs pa la ni sbyang bya zhing / /
de bzhin sa ni gzung bar bya / /
bu rnams gzung ba la yang ngo / /
de yang shar dang byang du gzhol / /
dbus ni me long bzhin du mtho / /
brdung zhing legs par brdungs nas su / /
mnyam zhing zug rngu med par bya / /
der ni chu dang lci ba yis / /
dkyil 'khor sa ni legs par byug /
de nas phyogs bcu'i sangs rgyas kyis / /
gzung zhing bla re la sogs bri / /
spos chus brlan pa'i lag pa yis / /
nye snying bzlas pas sa la reg /
rdo rje yi ni rang bzhin bsam / /
lhag gnas yan lag cho ga'o / /
de nas dgongs ka'i dus su ni / /
chu dang mchod yon dri chab spos / /
me tog dang ni 'bras bu dang / /
bsang gtor dang ni mar ma dang / /
lha bshos gos dang bcur 'gyur te / /
dur khrod brgyad dang bcas pa yi / /
'jig rten pa la gtor ma dang / /
sa yi lha mo'i mchod gtor dang / /
tshogs 'khor ji ltar 'byor ba dang / /
na bza' nyi shu rtsa lnga dang / /
bla re ba dan maN+Dal dang / /
slob dpon rdzas brgyad ldan pa yis / /
yan lag bzhi pa'i sgrub thabs bzhin / /
rim pa bzhin du bsgoms nas ni / /
maN+Dal steng gi dri thig le / /
me tog bkram la khro bo ni / /
'dod pa'i rgyal po sa lha mo / /
ser mo phyag gnyis bum pa thogs / /
ro stod sa nas 'thon pa ni / /
bkug nas mchod yon zhabs bsil dbul / /
dam tshig phyag rgya brtan nas su / /
bstod dang gsol ba gdab par bya / /
lha yi dbang po lhan cig pa'i / /
bdud sde rgyal bas bcom pa yi / /
dpang por lha mo khyod ni gyur / /
de phyir khyod ni mchod par bya / /
lha yi mchog gis phyag byas pa / /
bdag gi mchod pa 'di bzhes shig /
ji ltar rgyal bas byang chub phyir / /
bdud kyi sde ni mi bzad pa / /
stobs dang ldan pas bcom pa ltar / /
slob ma rnams ni dbang bskur phyir / /
de bzhin du ni bdag gis kyang / /
bdud kyi sde ni gzhom par bgyi / /
gang yang phyogs bcu'i sangs rgyas dang / /
dri mdag dang bral ba yi / /
byang chub sems dpa' ma lus pa / /
de rnams nyid kyis bskyang bar mdzod / /
dkyil 'khor dbang bskur ba yi phyir / /
mchog gi snying rjes bskyang bar mdzod / /
de rnams kun la gsol btab nas / /
de nas rnam bcu'i mchod pa dang / /
gtong ma phul la gshegs su gsol / /
de nas sgrub pa'i grogs kyis su / /
rigs drug gi ni bstod pas bstod / /
seng ldeng mkhrang ba'i rang bzhin gyi / /
phur bu bdud rtsi 'khyil par bskyed / /
skud gdags phur pa'i gsang sngags bzlas / /
de nas sngags dang phyag rgya yis / /
dkyil 'khor snying gar bsdu bar bya / /
rkang gnyis hUM las rdo rje dang / /
mig tu nyi ma zla ba bsam / /
langs nas dkyil 'khor dbus 'dug ste / /
khro bo'i dbyangs kyis bstod pa bya / /
de nas bgegs la bka' bsgo bya / /
gsang ba'i rgyud las 'byung ba yi / /
stang stabs ji tsam nus pa bya / /
de nas bsrung ba'i 'khor lo ni / /
dpal kye rdo rje phyogs kun nas / /
gnas pa yi ni bdud kyi tshogs / /
ma lus pa ni nges par bsreg /
rdo rje gsum gyi ra ba gsum / /
sa yis 'khor bar song ba yi / /
sa 'og gnas dang nam mkhar ro / /
rdo rje khang pa brtsegs ma yin / /
dbus su 'dam skyes nyi ma'i khru / /
lte ba dang ldan gdan la ni / /
dus dang lag pa'i khru ru 'gyur / /
de yi steng du bdag nyid ni / /
dri ma dang ni bral ba nyid / /
'khor lo'i dbus su khro dbang po / /
phyag ni rgyal ba gnyis lhag pa / /
dus kyi zhal te rdo rje'i shugs / /
rnal 'byor pa yis bsgom par bya / /
phyi nas 'khor lo rtsibs bcu pa / /
phyogs dang mtshams su song ba yi / /
khro mo'i tshogs ni bsgom par bya / /
de nas sngar gyi phur bu ni / /
sngags kyis phyogs mtshams steng 'og gdab / /
de la dri dang bdug pa bya / /
lhag gnas sngon du 'gro ba'o / /
de nas dri yi chu dang ni / /
ba yi rnam lnga'i skyang nul bya / /
thig le nyi shu rtsa lnga dang / /
me tog tshom yang de mnyam bya / /
de nas rang gnas lha gnas pa'i / /
rnal 'byor pas ni snying ga nas / /
dkyil 'khor la ni sprul par bya / /
de nas de la cho ga dang / /
ye shes spyan drangs mchod bstod bya / /
dbang bskur nas de dgug gzhug bya / /
de nas chang dang bdud rtsi dang / /
mchod pa rnam pa bcu po dang / /
bstod pa rnam pa du ma dang / /
na bza' ci 'byor dbul bar bya / /
go cha'i sngags kyis bsrungs nas ni / /
gnyis med ye shes las byung ba /
khyab bdag brtan g.yo'i bdag po ni / /
bcom ldan dus kyi 'khor lo gtso / /
sna tshogs yum gyis mgul nas 'khyud / /
nyi shu rtsa lnga pa yi 'khor / /
ma lus bdag la dgongs su gsol / /
slob ma rnams la phan pa dang / /
khyed rnams la yang mchod pa'i phyir / /
rdo rje can bdag 'di zhes pa'i / /
nang par dkyil 'khor bri bar bgyi / /
rjes su brtse bar nyer dgongs te / /
kun gyis byin gyis brlab tu gsol / /
de ltar lha ni lhag byas nas / /
bum pa lhag par gnas par bya / /
de yang rnam rgyal bum pa ni / /
rgya ru brgyad gnyis so sor gsum pa / /
dpangs su sor tshad bcu phrag gnyis / /
mchu ni sor gnyis ske sor drug /
shel lam dngul gyi bum pa ni / /
ri bong 'dzin pa ltar dkar ba / /
yang na tha mal bum pa ni / /
'bras la sogs pas kha dog bsgyur / /
bum pa rnam pa bcu la ni / /
rigs kyi mtshan ma rnams bkod la / /
sman dang 'bru rnams gzhug pa ni / /
dri yi sman gyi re mig tu / /
rim pa bzhin du sman gyi grangs / /
mig dang zla ba la sogs chas / /
tshangs ma la sogs lnga lnga la / /
tshangs ma khyab 'jug ma drag mo / /
dbang phyug ma dang dbang chen mo / /
dpang mo dpal mo phag mo dang / /
gzhon nu ma dang rgan byad ma / /
sa mo chu mo me mo dang / /
rlung mo mkha' spyod ma de bzhin / /
ma dang sring mo bu mo dang / /
tsha mo rang rmongs ma de bzhin / /
bram ze mo dang rgyal rigs mo / /
rje'u rigs mo dang dmangs rigs mo / /
g.yung mo de bzhin shes bar bya / /
sman 'di yis ni dngos grub che / /
spyod dang grol ba rab tu ster / /
'bras dang mon sran gre'u dang / /
mon sran dkar dang tsan+dan dkar / /
til nag lnga pa dang po yin / /
kro tra 'bras sngon sran ma dang / /
til dkar gro ni gnyis pa yin / /
mu tra yu tri pu yungs smug /
nas sran ma sha gsum pa yin / /
sran chung yungs kar dkar po dang / /
ka kun tri bi ka ra dang /
ba ra tsi ka bzhi pa yin / /
a ta shi dang par ti / /
ba la rgya sran tsan+dan nag / /
de ni lnga par bkod pa yin / /
de nas rin po che yi rigs / /
bram ze rgyal dang rje dmangs dang / /
mthar skyes rigs kyi rdo rje'o / /
de nas in+d+ra bar ka /
chu shel ke ke ru ma rgad / /
dang po'i lnga tshan bstan ba yin / /
lcags dang gser dngul zangs khro chu / /
khab len lnga tshan gnyis pa yin / /
mu tig byu ru mthing shing dang / /
ka sha ma ni shad a ru / /
lnga tshan gsum par bkod pa yin / /
yu dza dza pa dzA ti dang / /
do ba ri ga 'ba' ha ri ta / /
lnga tshan bzhi par bkod pa yin / /
lnga pa 'khor los sgyur ba yin / /
lha klu'i nor bu kha dog lnga'o / /
'byor ba med na kha dog lnga / /
me tog lnga ni gzhug par bya / /
ljang gu rnam rgyal bum par gzhug /
sngon po rgyal dang rnam rgyal la / /
nag po shar me'i bum par ro / /
dmar po lho dang bden bral lo / /
dkar po byang dang dbang ldan du'o / /
ser po nub dang rlung du'o / /
thams cad cha dbyes bcug nas ni / /
rigs mthun gos kyis mgrin pa bcing / /
g.yas su pad+ma'i steng bzhag nas / /
shU n+ya tA yis stong par bsam / /
de nas haM las gzhal yas khang / /
baM las 'o ma'i rgya mtsho bskyed / /
hrIHlas pad+ma 'dab brgyad la / /
hUM las lha rnams bskyed par bya / /
cho ga gong ma 'dra ba las / /
nag por shar gyi lha tshogs bskyed / /
gzhan yang de bzhin shes par bya / /
de nas bgegs bskrad ye shes dgug /
dbang bskur yig gsum byin brlabs la / /
mchod bstod gong ma bzhin du bya / /
tshon skud bum pa'i steng bzhag nas / /
thun gcig par du bzlas par bya / /
de nas bum pa bsdus nas su / /
gos kyis bkab nas zhal bzhis bsrung / /
de ltar bum pa lhag gnas nas / /
sbyin sreg lhag par gnas par bya / /
grong khyer gyi ni dbus nyid dang / /
byang dang dbang ldan mtshams su'o / /
thag khung khru gang zlum po la / /
zabs su khru phyed brko bar bya / /
mchu ni thab khung bcu gnyis cha / /
de yi nyis 'gyur kha khyer ro / /
kha khyer dpangs la mchu yi phyed / /
nang du pad+ma 'dab ma brgyad / /
tshon rtsi dkar pos bri bar bya / /
phyi rol pad+ma'i 'dab ma la / /
ku sha yis ni dgram par bya / /
de yi mtha' yi nub tu ni / /
nges pa kho nar bya ba ni / /
rab gsum la sgo gcig pa / /
slob dpon gyi ni bdag nyid ni / /
mnyam pa kho nar bya ba yin / /
sngar gsungs mchod pa bcu pa ni / /
rim pa bzhin du bsham par bya / /
n+ya gro d+ha dang 'o ma can / /
bsreg pa'i shing ni mda' yi brgya / /
til dang yungs kar la sogs dang / /
dUr ba'o ma la sogs dang / /
nas gro ma sha zhu ba'i rdzas / /
bil ba ta rka dzA ti dang / /
'bras bu u du m+WA ra'i shing / /
nags kyi lcug ma la sogs dang / /
shel phreng gser dang gos dang ni / /
sha lnga bdud rtsi lnga dang chang / /
tshogs kyi 'khor lo'i rdzas rnams bsags / /
de nas de rjes nyid la ni / /
dag pa rnam gsum bya ba nas / /
yan lag bzhi pa gzhung bzhin bsgom / /
snying gar sngags rnams kun bkod nas / /
bzlas brjod mes ni sdig pa sbyang / /
rang nyid dkyil 'khor bar snang du / /
bzhag nas khams gsum stong par bsam / /
be ram la sogs ri rab la / /
thug pa rim pa bzhin du bskyed / /
de dbus b+hUM las me thab kyi / /
'khor lo rim pa bzhin bsams nas / /
de dbus re las me dkyil 'khor / /
gru gsum pa ni bsam par bya / /
de dbus baM las chu dkyil 'khor / /
zlum po dbus su me dkyil 'khor / /
dbus su rang gi mtshan ma bsam / /
zur gsum la ni yig gsum bsam / /
logs su hi yi yi ge bsam / /
de rnams gyur las me lha ni / /
zhal gcig phyag gnyis mdog dkar ba / /
g.yon pa thab khung pad+ma'o / /
g.yas na bgrang phreng dbyug pa'o / /
bzang po ser skya ral ba can / /
spyan ni ser skya na bzar bcas / /
zla ba'i steng du bsgom par bya / /
de ltar dam tshig bskyed nas ni / /
khro bo lha mos bsrung nas ni / /
dri yi chus kyang bsang bar bya / /
de rjes me lha spyan drangs te / /
me lha spyan drang phyag rgya dang / /
oM e h+ye hi ma hA b+hU ta de ba r-i shi te dza ma nu r-i Shi hi twa ut+ta ma hA rasmi hi to b+ha be badzra d+hA ra A dz+nyA pa ya ti swA hA / /
chu dang bcas pa'i me tog gi / /
mchod yon nyid ni me lha la / /
de yi sbyor dang ldan pas sbyin / /
bstod pa yang ni byas nas su / /
dzaHdang lcags kyu'i phyag rgyas drangs / /
hUM dang rdo rje yis ni gzhug /
baM dang zhags pa'i phyag rgyas bcing / /
hoHdang dril bus dgyes par bya / /
de nas bum pas dbang bskur la / /
snang ba mtha' yas dbu la bsam / /
de nas mchod yon dbul ba ni / /
oM pra ba ra sat+kA ra ma hA ra smi pratI ts+tsha swA hA /
artsa ma na pa tIts+tsha swA hA /
badzra d+hU pa pra tIts+tsha swA hA /
badzra buSh+pa pra tI ts+tsha swA hA /
badzra dI pa pra tI ts+tsha swA hA /
badzra nai bi d+ye pra tI ts+tsha swA hA /
badzra lA s+ya pra tI ts+tsha swA hA /
badzra hA s+ya pra tI ts+tsha swAhA / /
badzra bA da pra tI ts+tsha swA hA /
badzra gI tI pra tI ts+tsha swA hA /
badzra kA me pra tI ts+tsha swA hA /
de yang gsung pa /
me ni rnam pa gsum yin te / /
kun bsreg khyim bdag yon gyi me / /
khyim bdag zla ba'i lce la ni / /
oM a na la sarba b+hU ta dz+wa la ya sarba b+has miM ku ru sarba dza na du Sh+TA na hUM phaT /
me ni gso phyir dgang blugs sbyin / /
de nas bgegs ni brtag par bya / /
tseg tseg sgra dang ro yi dri / /
ba lang ma go sogs mi dge ba'i / /
mtshan ma yin par shes par bya / /
gdugs dang dpal be'u chu shel dang / /
dri zhim mtshan ma sogs zhes bya / /
mi shis pa ni phyir bzlog bya / /
mchod sbyin gyi ni lag pa yis / /
mthe bong gis ni me yi khar / /
rdo rje yan lag phung sogs kyang / /
bsreg pa ru ni rab tu bya / /
oM AHhUM ho haM k+ShaHswA hA /
huM hUMHhri hri hri swA hA /
a A i I r-i r-I u U l-i l-I aM aHswA hA /
a A e ai ar Ar o au al a la aM aHswA hA /
ha hA ya yA ra rA wa wA la lA haM haHswA hA /
de rnams 'od la dbul bar bya / /
oM ag+na ye swA hA /
mar ni zhal du dbul bar bya / /
oM sarba saM pa de swA hA /
'bras chan zhal du dbul bar bya / /
oM a pra ti ha ta badzrA ya swA hA /
oM badzra A d+yu She swA hA /
ku sha dUr ba spyi gtsug tu'o / /
oM ma hA be ge swA hA /
oM badzra g+ha sma ra ye swA hA /
oM badzra bi dzA ya swa hA /
oM ma hA be gA ya swA hA /
oM badzra mu ta ye swA hA /
nas dang gro dang so ba dang / /
ma sha 'bras ni zhal du'o / /
'o ma la sogs zhu ba'i rdzas / /
me yi sngags kyis zhal du'o / /
oM ma hA she pA ya swA hA /
bil ba dang ni sta rka'o / /
dri ni thugs ka me tog dbu / /
spos ni 'od la mar me bdun / /
mchod yon 'thor 'thung phyag tu'o / /
bdud rtsi zhal dang rin chen dbu / /
phreng ba phyag dang sku la sogs / /
de ltar me lha mchod nas ni / /
me ni gsang la 'od du zhu / /
de yi dbus su ye shes kyi / /
'khor lo cho ga bzhin du bskyed / /
ye shes sems dpa' spyan drangs la / /
mchod bstod dgug gzhug go bskon nas / /
dbang bskur nas ni sngon bzhin du / /
sbyin sreg rgyas par dbul ber bya / /
tshogs kyi 'khor lo rgyas pa yang / /
ye shes me la dbul bar bya / /
de nas khyad par sbyin sreg ni / /
oM b+hur b+hu ba swAH /
na mo de be b+h+yaHswa sti pra dzA b+h+yaHswA hA /
rA dza b+h+ya swA laM pra ti b+h+yaHa laM b+hu de b+h+yaHba Sha Ta in+d+ra ya /
'bras khrol chu dang bcas pa yi / /
ji tsam nus ba'i sbyin sreg bya / /
slar la 'bras bsreg phyir dor la / /
me lha'i snying gar ye shes me / /
gnyi ga gsal bar dmigs nas ni / /
gong bzhin sbyin sreg rgyas par bya / /
dri dang spos kyang gong bzhin sbyin / /
de nas rang gi snying ga ru / /
dkyil 'khor pa ni gshegs su gsol / /
rdzas kyi lhag ma bsdus nas ni / /
me lha la ni sbyin sreg bya / /
de nas yon bdag g.yon du gzhag /
me lha'i zhabs drung thal ba yis / /
dpral bar thig le byas nas bstod / /
'jig rten dbang phyug tshangs pa mchog gi sras / /
me lha'i rgyal por yongs su dbang bskur ba / /
shes rab mchog gis nyon mongs thams cad sreg / /
'dzin byed me lha nyid la rnam par 'dud / /
rang gi pad+ma'i snying ga ru / /
ye shes me ni gshegs su gsol / /
oM dzaHgats+tsha gats+tsha swA hA /
rasmi sarba saM tri ba to ho pu na ra ga mi sha si di pa s+ye yad+ha trA na ya mi swA hA /
dam tshig gdan rnams rim bzhin thim / /
de ltar lhag gnas byas nas ni / /
cho gas gtor ma lhag gnas bya / /
de ltar gtor ma lhag byas nas / /
gzhan don slob ma lhag gnas bya / /
snod ldan slob ma khrus byas te / /
gtsang ma'i gos bgo maN+Dal bya / /
me tog thogs la gsol ba gdab / /
phyag 'tshal la sogs bdun bo dang / /
sdom pa gsang ba bla med sbyin / /
de nas smon lam gdab par bya / /
rdo rje dril bu phyag rgya dang / /
bla ma yang ni spyi bo ru / /
gzung bar bgyi'o rdo rje yi / /
rin chen gyis ni sbyin pa sbyin / /
rgyal ba mchog gi dam tshig ni / /
bskyang bar bgyi'o 'khor lo yi / /
ral gri yis ni mchod par bya / /
chu las skyes pa'i rigs kyis ni / /
sdom pa yang ni sbyin par bya / /
sems can rnams ni grol ba'i rgyur / /
rgyal ba bskyed pa'i rigs kyis ni / /
byang chub sems ni bskyed par bgyi / /
kun rdzob don du brtul zhugs rnams / /
rab mchog gis ni lam song ba / /
de bzhin de rnams sbyin par bya / /
'tshe dang brdzun smra gzhan bud med / /
gzhan nor de bzhin chang 'thung spang / /
sdig pa lnga po 'di dag ni / /
'khor par rdo rje zhags pa ste /
rang gi rigs ni 'joms par byed / /
gang zhig gang gi dus su ni / /
sum cu pa dang mi'i bla ma / /
de yi ming gis sbyin par bya / /
sna tshogs bdag po'i bka' 'di ni / /
srid pa yi ni 'jigs 'joms pa / /
khyod kyis kyang ni bskyang bar bya / /
cho lo bsad zas kha na ma thor bcas / /
chig ni ngan par smra ba dang / /
'byung po lha dang lha min chos / /
ba lang bud med skyes pa rnams / /
sum cu ba dang mi'i bla ma / /
lnga ni bsod nams mi bya'o / /
sum cu pa dang mi'i bla ma / /
dge 'dun dang ni sangs rgyas dang / /
yid ches pa dang byang chub dang / /
grogs dang dpon la 'khu mi bya / /
dbang po rnams ni chags med bya / /
'di ni sring pa'i bdag po yi / /
brtul zhugs nyi shu rtsa lnga'o / /
brgya la g.yo sgyu'i dbang gis ni / /
rtsa ba'i ltung ba byung gyur na / /
dmyal ba yi ni sdug bsngal myong / /
bu yi rtsa ba'i ltung ba ni / /
dpal ldan bla ma'i thugs sun phyung / /
ri bong 'dzin pa nyid du 'gyur / /
de yi bka' las 'das pa gzhan / /
gnyis pa nyid ni de bzhin du / /
spun la khro ba gsum pa'o / /
byams pa dor ba lnga ru 'gyur / /
grub pa'i mtha' smod drug pa'o / /
yongs su ma smin sems can la / /
gsang ba ston pa gzhan bas ring / /
phung po nyon mongs brgyad par 'gyur / /
dam pa'i chos la mi dad pa / /
slar la yang ni dgu ba'o / /
rgyu yi byams pa phyogs su 'gyur / /
ming sogs bral ba'i bde ster ba / /
rtog pa drag po ru ni 'gyur / /
dag pa'i sems can la skyon brjod / /
nyi ma ru ni 'gyur ba yin / /
dam tshig rnyed pa 'dor 'dod pa'o / /
bud med kun la smod pa ni / /
yid nyid kyi ni dgra ru 'gyur / /
rdo rje'i theg la gnas rnams kyi'o / /
slob ma skad cig lhar bskyed nas / /
slob ma la ni bsrung bya ste / /
spyi bo snying ga de bzhin du / /
spyi gtsug lte ba mgrin pa dang / /
dpral ba gsang bar rgyal ba sogs / /
gnyi ga'i rigs su song ba'o / /
sku gsung thugs kyi rdo rje'o / /
nges par byin gyis brlab par bya / /
de la rnam bcu'i mchod pa bzhin / /
so shing dor dang srung skud bcing / /
byams pa'i go bskon gtsug tor bskyed / /
rmi lam brtag pa'i ku sha sbyin / /
de nas slob ma gshegs su gsol / /
thig skud rdo rje rdul tshon nyid / /
shar dang gshin rje chu lha ru / /
byar du rdo rje dril bu'o / /
de nas dkyil 'khor snying gar bsdu / /
bdag nyid ma la sar rmi lam brtag /
ngan na phyir bzlog cho ga bya / /
bcu gnyis pa la thig gdab cing / /
'dod pa yid kyi nyi ma la / /
dpal gyi rdul tshon nyid ni bri / /
nyal dbang rnams rdzogs par ni / /
mchog gi bla mas sbyin par bya / /
bdud bcom pa yi nyi ma la / /
de yi mtshan mo rgya la ba yi / /
rigs ni rab tu gnas par bya / /
mtshan mo gzhan la rab gnas min / /
srad bu khru ni brgyad 'gyur la / /
lag pa'i nas kyi tshad tsam du / /
gcig tu bsgril ba'i sum bsgril la / /
slob dpon mthe bong nas kyi tshad / /
lam ni rnam pa gsum song ba / /
srad bu gcig go gzhan ni med / /
a sogs ka sogs gcig pa nyid / /
rang gi snying ga'i pad+ma la / /
zla ba nyi ma me stengs su / /
ri bong can dang dregs pa ni / /
g.yas brkyang ba yi zhabs kyis mnan / /
shes rab rje btsun snying pad+mar / /
nyi ma zla ba brtsegs pa yi / /
rang rang rdo rje lcags kyu yis / /
sangs rgyas lha mo rnams bkug ste / /
thig skud chad pas slob dpon 'chi / /
phyogs 'khrul slob ma rnams ni 'chi / /
mthun dang mi mthun rkang ba yis / /
thig gdab par ni bya ba min / /
shes rab thabs kyi yan lag dbus / /
me dang rlung du song ba yi / /
dbung gi dbus su sbrul 'dra ba'i / /
dkyil 'khor mtshams rga la de sbang bya / /
tshangs pa'i thig nas thig gdab nyid / /
nor dang dus kyi tshad kyis ni / /
phyogs kyi cha la rab tu sbyin / /
thugs kyi dkyil 'khor bdag nyid ni / /
sor mo phyed kyi cha ru gsungs / /
'khor lo pad+ma'i bdag po ste / /
lha mo la sogs gdan rnams kyi / /
sum 'gyur du yang gsungs pa yin / /
tshangs pa'i gnas su nyi re'u mig /
slar la yang ni zla ba yis / /
ka ba rdo rje ra bar gsungs / /
sangs rgyas la sogs chu skyes bzhis / /
phyi ru ri bod can gyis ni / /
rdo rje'i phreng bar rab tu 'gyur / /
sangs rgyas lha mo'i bar bar du / /
sor phyed gsum gyi re'u mig la / /
bum pa'ang thod pa'i gdan du 'gyur / /
de yi gnas su rdul tshon las / /
nyin mo byed pa la 'gyur te /
re khA gsum gyi mthar thug par / /
phyogs dang mtshams kyi re'u mig bzhi / /
pad+ma rnams la zla nyi ma / /
de bzhin dril sogs rnams kyis / /
sor phyed bzhi chas re khA gsum / /
dus dang de bzhin ro yis ni / /
sgo dang sgo khyud de bzhin du / /
sor phyed drug las 'gram dang logs / /
kha khyer chen po ka ba'i phyed / /
de yi phyed kyis nor bu yi / /
rang bzhin pha gu 'ba' zhig 'gyur / /
nyis 'gyur dra ba dra phyed ba / /
sgo yi rtsa ba'i phyi rol du / /
sor phyed drug gi sum 'gyur gyis / /
ka bar bcas pa'i rta babs 'gyur / /
thig las mtha' ru spang bar bya / /
de yi phyi rol 'byung ba bzhi / /
yang ni spros don ma yin pa / /
gcig bzhi gnyis bzhi gcig nyi ma / /
dus dang ro dang rtse mo can / /
me dang dus dang dus kyi phyed / /
dus la drug gi rab phyed dang / /
dus drug dang ni ro rnams kyi / /
nges par cha yi rim pa yis / /
lte ba'am ni snying po nas / /
chu skyes pad+ma yang de ni / /
ka ba rdo rje phreng ba dang / /
pad+ma rdo rje phreng bar 'gyur / /
sgo dang sgo khyud la sogs pa'i / /
sa ru de 'og 'gyur ba dang / /
ka bar ba kha khyer dang / /
slar la yang ni de 'og tu / /
pha gu dra ba dra phyed pa / /
me long la sogs snam bu sa / /
mi yi bdag por gyur ba dang / /
rta babs kyi ni cha rab gsungs / /
de ltar thig gi las zin nas / /
tshon gyi las ni rab tu bya / /
rdo rje la sogs rdul tshon lnga / /
gser dang pad+ma rA ga dang / /
byu ru mu tig la sogs pa / /
'bru yi khyad par dag dang ni / /
nor bu'i khyad par mang po yi / /
phye ma rdul tshon de bzhin du / /
thig bzhin byin rlabs cho ga bya / /
phyogs kyi cha yi tshon gyi sar / /
mi yi bdag po rdul tshon gyi / /
sangs rgyas dbye bas bri bar bya / /
ser po dkar bo dmar sogs kyis / /
sa dang chu dang me rlung ni / /
rim pa bzhin du bri bar bya / /
shar gyis ni dpal nag go / /
nyi ma lta bur lho ru'o / /
nub tu gser du snang ba ste / /
byang du ri bong 'dzin dkar po / /
rdo rje 'dzin zhal dbye bas so / /
dkar po dmar po nag po'o / /
rim pas yongs su bris nas so / /
kha khyer pha gu dra ba'i sa / /
pad+ma zla ba nyi ma'i mdog /
dri med ri bong can 'dra dang / /
dmar po nag po ne khA gsum / /
dbus su pad+ma 'dab ma brgyad / /
ljang gu A li lta bu'o / /
ka ba rdo rje phreng bar 'gyur / /
dbang ldan bden bral me rlung du / /
zla ba nyi ma dag gi mdog /
nag po ser po dmar po yis / /
dung dang gaN+DI nor bu dang / /
ljon shing dang ni de bzhin du / /
bum pa dkar po pad+ma yi / /
steng du zla ba dmar po ni / /
'gyur ro nyin mor byed pa ni / /
pad+ma dkar po'i steng du'o / /
pad+ma dkar po'i lte bar lha / /
ri bong 'dzin pa'i gdan la ni / /
lha mo rnams ni gnas par 'gyur / /
pad+ma dkar po'i lte ba la / /
nyin mor byed pa dgod pa yi / /
lha rnams phyogs su gnas pa na / /
phyi ru rdo rje phreng bar 'gyur / /
gtso bo'i pad+ma'i dbang gis ni / /
kha khyer dag ni mdog dkar po / /
ba ku li dang ka ba ni / /
gser dang 'dra ba ser por 'gyur / /
rta babs kha dog sna tshogs so / /
sbom pos nad ni skyed par byed / /
phra mos nges pa kho nar ni / /
nor nyams mtshan ngan ri mo spang / /
chad pas 'chi zhing yon po yis / /
mi rnams skye bo'i bdag pos skrod / /
de bzhin mtshan ma nyi ma'i bdag /
srid pa yi ni 'jigs 'joms la / /
sngags pa rnams ni dngos grub med / /
rdul tshon 'dres na rigs ni 'chad / /
rgyal rigs dkyil 'khor la ni bya / /
rgyal ba nges pa kho nar ster / /
rgyud kyi nang du gang ma gsungs / /
mtshan ma mdzes pa'i ched du ni / /
dkyil 'khor du ni de mi dgod / /
rgyal bas rigs ni shes med pas / /
de nyid bdud kyi mtshan ma'o / /
de phyir rgyud gsungs mtshan ma ni / /
rigs kyi dbang gis bya bar 'gyur / /
dkyil 'khor sgo yi bar du ni / /
dra ba dra phyed bar de bya / /
sa dang rlung gi dkyil 'khor la / /
pad+ma bum pa sogs byis brgyan / /
nag po la sogs rdul tshon rnams / /
bzhi cha 'phel bar 'gyur ba ste / /
nas gcig par du mtho ba'o / /
rab rnams ni mtho 'gyur te / /
nyin mor byed dang ri bong can / /
re khA gzhan ni nyis 'gyur te / /
dkyil 'khor 'di ni mtho ba ru / /
mi yi bdag por 'gyur ba yin / /
dra ba dra phyed mthar thug dang / /
sa dang chu dang byin za dang / /
phyi rol rdo rje'i phreng gnas gcig /
oM gyi ye shes las skyes par / /
rgyal ba dam pa'i pad+ma yi / /
nyi ma zla ba'i gdan stengs su / /
a sogs ka sogs stong bar bcas / /
srid pa gsum ni bskyed pa yi / /
yum ni gzhag par bya ba yin / /
stong ba a dang tsheg drag dang / /
gzhan ni dbyangs dang bral ba'o / /
sku gsung thugs kyi rdo rje ni / /
yang dag 'byung phyir sngags skye gnas / /
mchog tu bde ba byed pa yi / /
ye shes rdo rje bzhi pa'o / /
hUM ni kha dog sna tshogs pa / /
rgyal po'i bdag po'i pad+ma yi / /
zla ba nyi ma me steng du / /
dbang ldan bden bral gyi ni mtshams / /
rtse mo can dang rlung du ni / /
sku dang gsung dang thugs chags pas / /
haM sogs bum pa brgyad kyi'o / /
shar gyi pad+mar i yig ste / /
me yi pad+ma ru song ba / /
yi ge I ni ring po nyid / /
gshin rje bden bral r-i yig gnyis / /
shar dang nor sbyin phyogs song ba / /
thung dang ring ba'i u yig go / /
chu dang rlung gi mtshams su ni / /
gzhan yang pad+ma ru song ba / /
thung dang ring ba'i l-i yig go / /
nag po dmar po dkar po dang / /
gser ni btso ma lta bu ni / /
zhal gyi dbye ba yod pa yis / /
shar gyi sgo yi g.yas dang ni / /
rtse mo can gyi pad song ba / /
ring dang thung bde bzhin nyid / /
gshin rje ru ni bden bral du / /
de bzhin du ni a ra ni zung / /
nub dang rlung du A la ni zung / /
gnod sbyin 'phrog mar o au'o / /
lha dang chu lha gshin rje yi / /
sgo yi g.yon dang gnod sbyin bcas / /
aM dang a yi rim pa yis / /
gzhan yang ya ra wa la dang / /
sgo yi pad+mar rlung la sogs / /
shar gyi sgo dang g.yas min par / /
khro bo dag gi gdan du ni / /
ri bong 'dzin par 'gyur pa ste / /
g.yas dang nub tu nyi ma yang / /
pad+ma dag gi steng du ni / /
gdan gnyis dag tu rab tu 'gyur / /
shes rab thabs kyi rab dbye bas / /
pad+ma'i steng du zla ba dang / /
nyi ma yang ni gdan du 'gyur / /
g.yas dang rgyab tu nyi mar 'gyur / /
lha yi bdag por gnod sbyin du / /
zla ba yi ni gdan du 'gyur / /
thung dang ring po'i sde tshan drug /
rang bzhin yon tan dbang gis na / /
kha khyer ka ba'i logs su'o / /
dri sogs rnams ni rim pa bzhin / /
rang gi rigs kyi sar song ba / /
shar gyi cha nas rang phyogs su'o / /
de ltar bris pa zin pa dang / /
de nas rdzas rnams bsag par bya / /
rdo rje dril bu la sogs pa / /
slob dpon gyi ni rdzas rnams dang / /
gdugs dang rgyal mtshan la sogs pa / /
dkyil 'khor gyi ni rdzas rnams dang / /
de rjes mchod pa'i yan lag rdzas / /
re re nyi shu rtsa lnga dang / /
khyad par tshogs kyi mchod pa'i rdzas / /
chang dbang bdud rtsi la sogs pa / /
ci 'byor ba ni bsags par byas / /
bsrung ba mda' dang phur bu dang / /
yungs kar phur bu tshon skud do / /
sgrub pa bum pa rnams dang yang / /
sbyin sreg rdzas dang gtor ma'o / /
bsod nams bsog pa'i rdzas dag ni / /
rin chen bdun dang rdzas brgyad dang / /
bum pa 'dod 'jo nor bu dang / /
'dod pa'i yon tan rnam pa lnga'o / /
rdzas ni ji tsam 'byor ba'o / /
de nas dgongs kyi dus su ni / /
dkyil 'khor sngags kyis bslang byas la / /
rang gi 'khor lo sbrul dang bsre / /
lha rnams ma lus tshang bar bsgom / /
de nas shar du las kyi ni / /
he ru ka yi gzugs kyis dbye / /
tsham dam sngags kyis bstod pa dang / /
saman+ta zhes sngags kyis ni / /
bgegs bskrad lhag dang mtshang bskang / /
lha la me tog phreng ba dor / /
sngags kyi mtshan ma khang pa'i nang / /
shel gyi bum pa dkar po la / /
skud pa sna lngas dkris pa ni / /
zur du yang dag gzhag par bya / /
slob dpon 'khor lo'i shar du ni / /
gnas nas sdig pa bshags sogs dang / /
dkyil 'khor rgyal po mchog dang ni / /
las kyi rgyal po'i mchog la ni / /
rigs gtso pad+ma las skyes pa'i / /
byung ba khro bo'i rgyal po yis / /
ye shes 'khor lo bkug nas ni / /
mchod yon dang ni mchod pa bcu / /
lha rnams kun la rgyas byas la / /
dzaHhUM baM hoHlcags kyu sogs / /
rim bzhin yongs su bskyed pa yis / /
dgug gzhug bcing dang dgyes byas nas / /
rdul tshon dang ni ro mnyam pa / /
dbang gi ched du bya ba yin / /
de nas bum pa thams cad la / /
bzlas pa lha re brgya byas la / /
mchod dang lha rnams zhu bar bya / /
zhu ba'i chu yis dkyil 'khor la / /
dbang bskur rim pa bzhin byas la / /
de nas bdud rtsi lnga rnams ni / /
lha rnams sngags kyis dbul bar bya / /
hUM yig ye shes sa bon ni / /
snying po yang ni chen po ste / /
brtsegs pa'i yi ge gzhal du bcas / /
haM la sogs pa go cha drug /
nye ba yi ni snying po 'di / /
sku yi rdo rje dang por ldan / /
phreng ba'i sngags ni de bzhin gzhan / /
las kyi dbye ba du ma yis / /
rnam pa mang po ru ni 'gyur / /
de bzhin 'khor gyi sngags kyis kyang / /
bdud rtsi lnga ni dbul ba yin / /
de nas gong gsungs sreg blugs kyis / /
lha rnams kun la sbyin sreg sbyin / /
de nas mchod pa thams cad ni / /
dbyangs dang bstod sgra ldan pas ni / /
rin chen gser dang chu me tog /
rnam pa sna tshogs pa dang ras / /
dri dang spos dang mar me dang / /
dril bu me long bla re dang / /
'bras bu sna tshogs pa la sogs / /
gar dang rol mo la sogs pa'i / /
mchod pa sna tshogs byas nas ni / /
gong gi gtor ma rgya chen sbyin / /
de ltar mchod pa'i las zin nas / /
de nas slob ma gzhug pa ni / /
khrus dang dri yis rjes byugs shing / /
lus la gos ni ser byin te / /
mig ni dar gyis bkab nas su / /
yol ba'i rgyab tu bzhag nas ni / /
bsang chu dang ni dris lan bya / /
rgyal rnams la ni deng bdag nyid / /
'khor ba mi bzad 'jigs pas na / /
sku dang gsung dang thugs dag pa / /
srid pa yi ni 'jigs sel ba / /
khyed kyi zhabs kyi pad+ma ru / /
skyabs su lhag par 'gro bar bgyi / /
gser dang bcas pa'i me tog gis / /
maN+Dal dag ni byas pa yin / /
de ltar gsol ba btab nas ni / /
yol ba'i nang du bsdu bar bya / /
byin gyis brlabs pa'i phyag bzhi dang / /
bdun po rnams dag rdzogs par bya / /
de nas smon lam gdab pa ni / /
rdo rje dril bu phyag rgya dang / /
bla ma yang ni spyi bo ru / /
gzung bar bgyi'o rdo rje'o / /
rin chen gyi ni sbyin pa sbyin / /
rgyal pa mchog gi dam tshig ni / /
bskyab par bgyi'o 'khor lo yi / /
ral gri yis ni mchod par bya / /
chu las skyes kyi rigs kyi ni / /
sdom pa yang ni bskyang bar bgyi / /
sems can rnams ni grol ba'i rgyur / /
rgyal bskyed byed rigs kyi ni / /
byang chub dag ni bskyed par bgyi / /
de nas dam tshig rdo rje sbyin / /
snying ga yi ni zla ba la / /
hUM las rdo rje bkod nas ni / /
byang chub sems ni bskyed par bgyi / /
de nas lha dang slob dpon gyi / /
dam tshig rab tu bsgrag par bya / /
lce la rgyal ba mchog gi ni / /
dam tshig gi ni bdud rtsi bzhin / /
sbos ni dbab pa'i don du'o / /
hUM gi sngags ni gcig pu dang / /
a ra la dang lhan cig tu / /
khro bo yi ni rgyal ba bskul / /
de yi mtshan nyid rgyud na gsal / /
dbab pa pad+ma'i steng la ni / /
spyi bo snying ga spyi gtsug dang / /
lte ba mgrin pa gsang ba ru / /
rgyal ba rigs kyi sar son pa / /
rdo rje gsum gyis bsrub pa bya / /
de nas rigs ni dag bya'i phyir / /
oM sarba zhes bya ba yi / /
dpal kyi sngags kyis mngon bsngags te / /
lag pa'i pad+ma sbyar byas la / /
me tog gcig ni rab tu sbyin / /
dang po bskor ba gsum byas te / /
lag pa'i pad+mo sbyor byas pa'i / /
me tog dkyil 'khor du ni dor / /
gnas gang du ni lhung ba ni / /
de yis rigs so'i mi bdag kye / /
dbye ba'i sngags kyis mig ni dbye / /
de nas rigs kyi lha dang ni / /
gtso bo la sogs pa ni bstan / /
'jug pa bdun ni mi'i bdag go / /
de nas dbang bskur bya ba ni / /
slob ma shar gyis ru ni / /
cho ga bzhin du lhar bskyed nas / /
rigs ni dag par byas nas ni / /
de nas byang gi sgo ru ni / /
rgyal po klu dang bzhi yis te / /
rgyal dang rnam rgyal bum pa dang / /
lha mo rnams kyis bkrus pa ni / /
sgrol ma la sogs pa ru 'gyur / /
cod pan sangs rgyas rab dbye bas / /
bla ma mchog gis sbyin par bya / /
de ltar sku ni dag byas la / /
lho ru gsung ni dag par bya / /
dar dpyangs nus pa rnams yin no / /
rdo rje dril bu nyi zla dag /
de nas shar du brtul zhugs ni / /
dbang po rnams la sbyar ba'o / /
ming ni khro bo byams sogs dag /
der ni nub kyi sgo du ni / /
rgyal ba'i bdag pos nges par ni / /
sngags dang bcas pa'i gnang ba sbyin / /
rdo rje dril bu rab sbyin te / /
rab mchog gi ni snying rje yis / /
dag pa'i chos ni bstan par bya / /
rigs gtso rigs kyi nges par ni / /
srog bcad pa ni bya ba yin / /
ral gri mi bden bar smra ba'i / /
rin po che yis gzhan nor dbrog /
pad+mas gzhan gyi bud med dbrog /
chang dang mar me sangs rgyas dang / /
yul ni du ma ma lus dang / /
'khor lo yis ni bsten par bya / /
gri gug g.yung sogs bud med kyi / /
mkha' yi pad+ma smad mi bya / /
sems can rnams kyi don gyi phyir / /
nor bcas lus ni sbyin par bya'o / /
khyod kyis zhen par mi bya'o / /
bskal ba dpag med rgyal bas gsungs / /
sangs rgyas nyid de gzhan du min / /
min par 'gyur ro rigs kyi bu / /
chu ni sgrol ma sogs lha mo / /
cod pan 'dir ni rgyal ba rnams / /
dar dpyangs nus pa rnams yin no / /
rdo rje nor bu nyi ma zla / /
brtul zhugs yul ni dag par 'dod / /
ming ni byams pas sogs la sbyor / /
gnang ba rdzogs pa'i byang chub thob / /
srid pa yi ni 'jigs pa sel / /
dus kyi 'khor lo rdo rjes shes pa'o / /
'di dag dbang ni bdun yin no / /
nyon mongs dri ma sel bar byed / /
dkyil 'khor du ni rab sbyin bya / /
dbang bdun bskur bas sa bdun gyi / /
dbang phyug tu ni grol bar 'gyur / /
bum pa gsang ba'i dbang bskur bas / /
yang ni phyir mi ldog pa sogs / /
nges pa kho nar 'jug par bya / /
shes rab ye shes kyis srid pa'i / /
'jigs sel 'jam dpal dbyangs su 'gyur / /
rtsa ba'i ltung bas dmyal bar bsreg /
ltung ba dag pas dbang bdun la / /
gnas pa yon tan gyis sbyang bya / /
bum pa gsang gnas brgyal ni / /
brtul zhugs pa yi dbang gis te / /
rtsa ltung byas nas slar yang ni / /
dag phyir dkyil 'khor 'jug par bya / /
gnang thob tshogs nang 'jug pa na / /
slar yang rgan nas gzhon spang ngo / /
de nas sngags kyi dbang bskur sbyin / /
dbang bdun gyi ni cho ga'o / /
da ni bum pa'i dbang bskur ba / /
bdag ni bde gshegs kun gyi lam / /
dpal ldan bla ma khyed kyi ni / /
bka' drin gyis ni bdag 'tshal lo / /
bla ma khyed dang sangs rgyas dang / /
byang chub sems dpa' ma gtogs par / /
slob dpon gzhan ni mnyes mi bgyi / /
de ltar gsol ba btab nas ni / /
dkyil 'khor phyi ru maN+Dal bya / /
re khA lnga yis spras pa yi / /
dbus su pad+ma 'dab brgyad bya / /
de ru slob pa ma bzhag nas ni / /
brgyad dang de bzhin bzhin yis ni / /
bum pa nor bu gser gyi 'am / /
sa las byung ba rin chen bcas / /
sman dang dri dang ldan pa yi / /
rgyal dang rnam rgyal bum pa yis / /
shing stegs dbus su bkru bar bya / /
klu yi dpal gyi cod pan bcings / /
nor gyi dpal gyi 'dab ma la / /
bzhi yis bkru dang dar gyis bcings / /
phyag rgya dpal bum gcig gis te / /
'dir ni pad+ma dang bral zhing / /
ri mo lnga ni rnam par spangs / /
dang po chu la sogs pa yis / /
dge bsnyen du ni 'gyur ba yin / /
bum pa yis ni dge tshul 'gyur / /
gsang dbang dge slong du 'gyur te / /
gnas brtan 'gyur ba gong ma'i rgyu / /
de nas rdor gsum phyag rgya sbyin / /
khyab 'jug thugs su bya ba'i phyir / /
phyag rgya drug lnga cod pan sbyin / /
tshangs pa'i sku phyir mchod phyir thogs / /
dbang phyug gsung du bya ba'i phyir / /
rang gi rgyal po'i rigs dbang gis / /
der ni phyag rgya sbyin bar bya / /
de ltar sku gsung thugs dbang dang / /
lung bstan dang ni dbugs dbyung dang / /
mig thur nyon mongs spang ba dang / /
me long ye shes dbang dang ni / /
chos dang phrin las gnang ba dang / /
slob dpon gyi ni las rnams dang / /
dam tshig rnams ni bsgrag par bya / /
de ltar dbang bskur zin nas ni / /
rab tu gnas pa tsam du bya / /
steng du bla re bres nas ni / /
sa yi steng gi gnas dag tu / /
kun nas ming yig gsum bri'o / /
de rnams mtshams su gzhag par bya'o / /
nor bu gser gyi bum pa rnams / /
chu bcas gang pa pad+ma'i khar / /
gser gyi snod dang dngul la sogs / /
yang na dngul las byung ba la / /
dri yi chu ni gzhag par bya / /
nang du gser las byung ba'i stegs / /
nges pa kho nar gzhag par bya / /
de ru khrus ni brtsam par bya / /
me tog la sogs dris bdugs la / /
nyi ma med la bsros pa yis / /
lha rnams la ni byug par bya / /
phye ma rnams kyis mnyes nas ni / /
sbrang rtsi zho dang mar rnams dang / /
'o ma'i chu yis bkru bar bya / /
grub pa'i don du mar me dang / /
'bras bu sna tshogs mchog gis bya / /
'di ru byas pa zin nas ni / /
gnas de nas ni bskyod par bya / /
de ni gnas nas bskyod byas nas / /
sku la na bza' dmar pos ni / /
yang dag par ni dgab par bya / /
dpal gyi dkyil 'khor mtha' ru ni / /
sa mnyam gnas su rgyal ba yi / /
ri mo lnga ni bris nas su / /
dbus su pad+ma 'dab ma brgyad / /
rang gi rigs kyi phyogs song ba / /
mtshan ma lnga yis brgyan pa yi / /
de yi dbus su gzhag par bya / /
lha dang lha mo'i sku gzugs kyi / /
zhal ni pad+ma logs su bya / /
mchod rten la sogs glegs bam dang / /
de bzhin du ni bris sku la / /
de la sngags pa kha phyogs bya / /
rgyal ba mchog dang lhan cig tu / /
sku gsung thugs kyi rdo rje ni / /
stong pa'i rang bzhin du zhes bya / /
phyi nas sngon gsungs rnal 'byor la / /
zla ba nyi ma me skyes la / /
dus kyi 'khor lo bsgom par bya / /
rig ma lha mo rdzogs sangs rgyas / /
A li kA li rigs skyes shing / /
rang rang sa bon las skyes rnams / /
snying ga mgrin pa lte ba dang / /
spyi bo spyi gtsug 'khor lo ru / /
rigs kyi dbang gis bsgom par bya / /
de bzhin du ni bsgom bya ba / /
slar la yang ni lha rnams ni / /
ma lus pa yi rang lus la / /
ye shes sems dpa' bkug nas ni / /
gnyi ga mnyam par bya ba'o / /
khro bo'i rgyal po rang lus la / /
gzhug dang bcing dang mnyes pa dang / /
ro mnyam bya phyir lha rnams bstim / /
de nas slob dpon nyid kyis ni / /
lha rnams zhal bsil phyag ni bya / /
lha dang lha mo rnams kyis ni / /
sa bon a sogs ka sogs dang / /
rang rig yon tan gyis song ba / /
snying gi dbus su sa bon te / /
zla ba nyi ma sbyangs pa yi / /
sku dang gsung dang thugs su ldan / /
sum cu rtsa gnyis mtshan ldan zhing / /
lus ni ma lus par son pa'i / /
mkha' brgyad gsal byed rnams ni 'god / /
de nyid dbyangs kyis phye ba ni / /
glegs bam rnams kyi yi ge dang / /
'dab ma la ni rnam par dgod / /
mchod rten nang du dpal 'khor lo / /
me dang nor bu pad+ma yi / /
dbus su ral gri'i ri mo'o / /
hUM las gyur pa'i bgrang phreng ni / /
ri lu yongs su bgrang ba ni / /
gsal byed rnams kyi mtshan nyid do / /
dril bu'i lus la dbyangs rnams te / /
bcu yi sum 'gyur byas pa yi / /
ka sogs sde tshan rdo rje ma / /
mchod phyir thogs la sogs pa dang / /
gong ma bcu yis bgrangs pa yi / /
gsal byed rnams ni sgrol byed la / /
ka sogs sde tshan gug skyed bcas / /
nam mkhar ro dang yon tan rnams / /
rnal 'byor rang la bsgom par bya / /
ha hA dpal gyi rna cha la / /
wa ni zung gcig mgul do dang / /
ske rags dag la dgod pa'o / /
de bzhin yi ge ya ni zung / /
gdu bu dag la dgod par bya / /
g.yer kha rnams la ha hA gnyis / /
rnam pa lnga yi stong pa ni / /
lus ni ma lus par khyab pa'i / /
thal ba yang ni bsgom par bya / /
rang lus ye shes rnam pa 'o / /
rigs gsum gtso bo lhan cig pa'o / /
phung po khams sogs kun la sogs / /
rang gi snying gi pad+ma ni / /
sa bon so so'i rim pa yis / /
lha rnams dgod par bya ba ni / /
mchod rten lder sol sogs la / /
sa bon bkod pas rab gnas 'gyur / /
rang gi lus las bon dbab / /
lag pa la ni rigs kyi gtso / /
sdud pa yi ni dus su min / /
ri mor bris pa'i bris sku rnams / /
'di ru me long la ni khrus / /
byas nas dri dang spos dang ni / /
dri zhim me tog gis mchod bya / /
glu dang gar dang rol mo dang / /
gos kyi mchog ni sna tshogs pa / /
rnga yab gdugs rnams kyis ni mchod / /
de ltar rab gnas byas nas ni / /
dri yi mchog ni sna tshogs pas / /
dge 'dun la ni ston mo bya / /
khron pa rdzing dang mtshe'u dang / /
phyogs bzhi mtshams ni bzhi po ru / /
klu yi rgyal po rnams ni dgod / /
mtshon bdun rang gi sa bon ni / /
sbrang rtsi chu dang ldan pa yi / /
pa yi lnga ni gzhug par bya / /
sbyin sreg mthar ni rdzing sogs su / /
chu lha dkar mo phyag na ni / /
zhags pa bsnams pa bsgom par bya / /
skyed mos tshal dang dpag bsam shing / /
yang na kun du bskyed pa'i shing / /
shing gcig pa la gtor bar bya / /
de nas rab gnas zin pa dang / /
dam pa yi ni man ngag gis / /
rdzogs pa'i dbang rnams rim bzhin sbyin / /
ci 'byor pa yi tshogs 'khor dang / /
dpa' bo yi ni ston mo bya / /
srid pa rnam pa gsum song ba'i / /
'jig rten gsum gyi sems can yang / /
ye shes lcags kyus bkug nas ni / /
snying rjes dkyil 'khor du dbang bskur / /
sangs rgyas bdud rtsi'i rdo rje yis / /
lus ni zla ba lta bur 'gyur / /
rdo rje can gyi lam rnyed nas / /
rang gi gnas su gtang bar bya / /
nyon mongs pa dang bral ba las / /
byang chub spyod pa rjes su gzhol / /
de nas dkyil 'khor mdun du ni / /
slob mas yon gyi tshogs rnams dbul / /
lus kyi nang gi drug cha ni / /
lag pa rkang pa dag dang lus / /
yan lag mchog ni sbyin pa dag /
slob dpon la ni rab phul na / /
bde ba'i go 'phang thob par 'gyur / /
phyag rgya bzang mos rjes su dbye / /
las kyi dbang po rnams las tshig /
dbang po rnams kyi nang nas yid / /
yon dang bcas pa dbul bar bya / /
khams kyi nang nas cha drug pa / /
rkang pa gnyis dang phyugs kyi tshogs / /
de kho na yi cha gzhan ni / /
cod pan dar dang do shal dang / /
gdu bu yang ni de bzhin te / /
rna cha ka bo che la sogs / /
slob dpon la ni rab phul zhing / /
rang gi nus pas yon rnams ni / /
dbul lo mi yi bdag po kye / /
ma lus tshogs kyi rigs la yang / /
bsod nams rgyu ru dbul ba ni / /
gzhan gyi don du smon lam gdab / /
bsod nams 'di yis sems can rnams / /
bcom ldan rnam pa gsum gyis ni / /
bla med byang chub thob par shog /
de nas bzod par gsol ba ni / /
rang gi snying ga'i pad+ma ru / /
ye shes sems dpa' gshegs su gsol / /
pad+ma'i bar gyi rdul tshon rnams / /
chu bo gtsang mar bsgyur bar bya / /
dam pa dang po'i rgyud rgyal mthong nas bdag gis ni / /
rim bzhin rjes su sbyar gyis rang bzor byas pa min / /
slob ma dam pas gsol btab dor byas kyi / /
nga rgyal la sogs grags pa'i dbang gis min / /
bdag gis cho ga 'di byas pas / /
blo dang ldan pas rtogs pa dang / /
byed po dge ba spel ba dang / /
bstan bcos rnyed dang ldan par shog /
dpal yid du 'ong ba'i phreng ba zhes bya ba /
dpal dus kyi 'khor lo'i dkyil 'khor gyi cho ga /
dus kyi zhabs chen po dam pa'i snang ba dang ldan pas mdzad pa rdzogs so // //
paN+Di ta chen po ba ni shrI dang /
lo tsA ba chings yon tan 'bar gyis bsgyur ba'o // //
