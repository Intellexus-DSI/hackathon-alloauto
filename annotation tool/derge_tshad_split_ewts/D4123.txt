@## / /
rgya gar skad du /
bi na ya kA ri kA /
bod skad du /
'dul ba tshig le'ur byas pa /
bam po dang po /
thams cad mkhyen pa la phyag 'tshal lo / /
'phags pa nyan thos dang rang sangs rgyas thams cad la phyag 'tshal lo / /
gang gis nyid kyi dbu yang rin chen 'od 'phro lta bu dang / /
rab rgyas pad+ma gser mdog dang 'dra'i btsun mo rnams kyang byin / /
ma lus don gnyer rab dgar mdzad nas byang chub mchog brnyes pa / /
chos 'dul zhi ba'i don du ston mdzad de la phyag 'tshal lo / /
gang thob ngan 'gro'i 'jigs pa rnams las nges par sgrol 'gyur zhing / /
srid pa'i 'ching ba mtha' dag bcad nas mya ngan 'das gyur pa / /
'khor ba'i rgya mtsho gting mtha' med pa kun las sgrol ba yi / /
gzings gyur gcig pu bde gshegs kyis bstan chos de la yang 'dud / /
gang yang yon tan kun ldan yon gnas dam par gang gyur pas / /
cung zad phul yang 'bras bu rgya chen shin tu 'phel 'gyur ba / /
bdag nyid kun gyis phyag 'os bde bar gshegs pas rab tu bsngags / /
gang zag brgyad mchog legs spyod kyis brgyan 'phags tshogs rnams la'ang 'dud / /
gang gis 'dul ba bstan pa dang / /
gang gi gang zhig 'dul ba thob / /
ma dul spangs nas 'dul dbang gyur / /
'dul ba la ni yang dag gnas / /
chos dang 'phags pa'i tshogs bcas kyi / /
ston pa de la phyag 'tshal nas / /
gdul bya rnams ni gdul ba'i phyir / /
'dul ba las brtsams cung zad brjod / /
le lo can dang blo dman dag /
gzhung mangs rnams kyis 'jigs pa ni / /
legs gsungs 'dul ba'i rgya mtsho la / /
yon tan ldan yang 'dod mi byed / /
de phyir de dag gzhug don du / /
skyo med 'gro ba'i che ba yi / /
tshig ler byas pa'i them skas kyis / /
rtag tu mu stegs ston byed bzhin / /
rab bsngags nor gyis phun tshogs shing / /
lha yi khang bzangs dam par skye / /
ting nge 'dzin dang nges 'byung 'thob / /
tshul khrims 'di ni 'bras bu che / /
de la 'dir ni rnam kun du / /
'dul ba min pas dag pa med / /
ji ltar chu med 'dag chal gyis / /
mnyes kyang dri ma mi 'dag bzhin / /
ji ltar zla ba med pa yi / /
mtshan mo dag ni mdzes ma yin / /
de bzhin tshul khrims mi gnas pa'i / /
rab byung rgyal ba'i bstan mi mdzes / /
de phyir snyom las spangs nas ni / /
bya dang bya min shes nus phyir / /
tshul khrims kyis ni brgyan 'dod pas / /
'dul la 'bad pas gnas par bya / /
gang phyir 'dul ba shes gyur cing / /
gus par byed pa'i dge slong ni / /
rang nyid yid ches gnas gyur pas / /
gdams ngag rjes bstan ston pa yin / /
de yang 'khor rnam bzhi po yis / /
shin tu gus bcas mdun bdar zhing / /
'das dang ma byon da ltar gyi / /
sangs rgyas rnams kyi gces mdzod 'dzin / /
skyes chen rnams la phan phyir yang / /
dam pa'i chos la legs gnas brtson / /
'di yi rang gi tshul khrims kyi / /
phung po legs bsrungs nyams pa med / /
gzhan gang 'gyod pa dang bcas pa / /
thams cad de yi rjes su 'brang / /
don rnams rnam par nges pa yang / /
phul phyin mkhas pa thob pa yin / /
chos rig chos dang bcas pa yis / /
pha rol rgol ba pham par byed / /
gtsug lag khang du'ang gzhan mi 'gran / /
dge 'dun dbus na 'jigs pa med / /
de phyir phyogs kyi sgron ma ste / /
'od gsal rab tu snang bar byed / /
gang du 'dul ba mkhas gnas pa / /
de ru nga ni snying las chung / /
de ltar dpag med rnam pa yis / /
thub pas 'dul ba'i phan yon gsungs / /
de bas gus pa dang bcas pas / /
chos 'dul gzung phyir brtson par bya / /
lo bcu yang dag rdzogs pa yi / /
dge slong kun sdom bdag nyid can / /
gsal zhing kun spyod rig pa yis / /
rab byung dang ni bsnyen rdzogs bya / /
so sor thar dang rnam 'byed don / /
mkhas shing dge bas sbyin bya ste / /
gzhan la rjes su ston pa yi / /
mthu ldan zhu gnas bca' ba'i 'os / /
ston pa'i gsung ni ma 'khrugs pa'i / /
byis pas mdo tsam bklags pa yis / /
gsal bar shes pa ma yin pas / /
rnam par phye ste rtogs par bya / /
so sor thar dang rnam 'byed ni / /
gang 'dir shin tu mi mkhas lo / /
drug cu lon yang byis pa ste / /
de ni gzhan la brten pas gnas / /
slob dpon de las rgan yang ni / /
gzhon nus ji bzhin nges brten te / /
gsar bu yin phyir phyag mi bya / /
gzhan ni thams cad byis pas bzhin / /
pham pa byung dang bu lon chags / /
nad pa rab tu dbyung mi bya / /
bran dang rgyal pos bkrabs par grags / /
chom rkun rgyal mtshan 'chang ba min / /
smad pa'i rigs dang yan lag med / /
sgul gyol lag sor sbrul 'dra dang / /
smad 'khyal lag rdum 'theng po dang / /
sna leb dang ni sna rings min / /
gzhon ches pa dang rgan ches dang / /
ha cang bong ring ha cang thung / /
yan lag mi min rnam pa can / /
ha cang mgul rings mjing nub min / /
bud med lam dang khur gyis dub / /
mgo ring mgo thung mgo chung dang / /
so ni shin tu phyir gyed dang / /
mig yon dang ni lta stangs 'jigs / /
dmar dang ser dang sngo ches dang / /
chu bur rnam pa lta bu'i mig /
rab tu byung ba bkag pa ste / /
sprul pa la sogs de bzhin no / /
spang bar bya ba mdor bsdu na / /
mdog dang dbyibs la skyon chags dang / /
ma rungs rigs te rnam pa gsum / /
'khor gyur kun nas smod pa'o / /
mdog skyon dmar skya la sogs te / /
dbyibs skyon bzhin ngan la sogs yin / /
bong bu la sogs rna dang mgo / /
skra dang rna ba med nyid spang / /
glang po rta dang spri sna 'dra / /
sna med pa dang mig gcig dang / /
mig med ba lang la sogs kyi / /
so 'dra gang yang so med pa'o / /
rigs ni gshed ma smyig ma mkhan / /
g.yung po la sogs rnam par spang / /
shing rta mkhan la sogs pa dang / /
bstan bcos las ni gang bkag pa / /
de bzhin gsal shing mkhan sogs dang / /
chang 'tshong la sogs gang yin pa / /
rang bzhin dman gyur de dag la / /
rnam pa kun du bslab mi sbyin / /
de dag dge rgyun med min zhing / /
thar pa'ang mi 'dod ma yin mod / /
gcig tu bstan la skye bo yis / /
thos na skyon du lta phyir bkag /
bsam dang rjes kyi bsam shes shing / /
mngon shes ting 'dzin thob pa ni / /
mthu yis 'jig rten tshim byed phyir / /
rab tu 'byin na nyes pa med / /
ji skad bstan skyon rnams bral zhing / /
dge ba don du gnyer rnams la / /
bar chad mtha' dag dris nas ni / /
mgo nas rkang pa'i bar du brtag /
zhag brgyad la sogs bzung nas kyang / /
ji srid bar du legs par brtag /
gang zhig sngon du yongs brtags nas / /
nyi ma gcig kyang gzhag mi bya / /
thog mar skyabs gsum byin nas ni / /
bslab gzhi lnga po dag kyang ngo / /
dkar po'i gos ni 'dzin bzhin la / /
tshogs kyi nang du mkhyen par gsol / /
dge 'dun rtse gcig rjes gnang tshe / /
rab byung cho ga sngon 'gro bas / /
slob dpon rnam par mkhas pa yis / /
yan lag bcu yi sdom 'dzin gzhug /
de ltar dge tshul byas ma thag /
'di ni khyim pa thams cad kyis / /
phyag byed smon par 'gyur ba ste / /
gang phyir khyim gyi 'ching grol phyir / /
tshul ngan rab rib mun bsal te / /
ngur smrig gos ni 'dzin pa yis / /
nyi ma shar ltar lhang nger ni / /
phul phyin de ni shin tu mdzes / /
sum cu rtsa gsum yongs 'du'i shing / /
sa brtol lo 'dab rnying pa bzhin / /
sdig pa kun las ldog don du / /
'di yi bsnyen rdzogs de bzhin no / /
yul dbus su ni dge slong rnams / /
bcu las nyung du mi rung ste / /
mtha' 'khob tu ni bsnyen rdzogs phyir / /
lnga la sogs pas 'dod pa yin / /
li khar na tshang tshing nags / /
li khar shing 'phel shar phyogs nyid / /
u shi ra zhes brjod pa yi / /
ri bo mun pa can ni byang / /
ka ba nye ba'i ka ba yi / /
grong khyer nub na gnas pa yin / /
grong khyer 'dam bu can gyi grong / /
chu klung 'dam bu can ni lho / /
'di dag gi ni bar rnams la / /
yul dbus su ni shes bya ste / /
phyi rol mtha' 'khob ces byar ni / /
mtha' yas mkhyen pas gsungs pa yin / /
tshul khrims phun sum tshogs pa yi / /
dge slong gis bsnyen rdzogs gsungs kyi / /
dung gi sgra dang khong rul dang / /
'bras kyi nang gi srin bus min / /
gal te bzhi ni las brjod mkhas / /
tshul khrims ldan par gyur na ni / /
bsnyen rdzogs ma smad gyur pa ste / /
lha yis kyang ni phyag byar 'os / /
dge 'dun tshang dang mtshams phyir min / /
las mkhan tshul khrims ldan pa dang / /
las dag pa dang bar chad med / /
bsnyen par rdzogs pa'i rgyu yin no / /
gang phyir bsnyen par rdzogs pa ni / /
gzhan yang bye brag smra bas brjod / /
ji ltar gnas pa mkhyen pas na / /
'dren pa rang rgyal rang byung gi'o / /
'phags pa kauN+Di n+ya sogs / /
lnga sde rnams ni nges pa las / /
gang zhig slob ma bzang sde rnams / /
thams cad skyabs su 'gro bas thob / /
pho nya yis ni mchod sbyin ma / /
tshur shog dge slong zhes byas kyang / /
ston par khas blangs pa las ni / /
dge slong 'od srungs bdag nyid che / /
dri bas mnyes pa nyid kyis ni / /
slob ma legs sbyin de bzhin no / /
dbus dang mtha' 'khob pa dag la / /
bsnyen rdzogs yang dag bstan pa ni / /
bcu dang lnga yi tshogs kyis sam / /
de bas lhag pas kyang ni rung / /
de bzhin 'khor tshogs bcas pa yi / /
gau ta ma lci chos kyis / /
de las gzhan ni ci rigs par / /
las ni sngon 'gro bya ba ste / /
bsnyen par rdzogs la sngar gyi ni / /
nyes par grags pa med pa yin / /
dgun dus dang ni so ga nyid / /
dbyar dang thung ngu de bzhin du / /
ring po'i ming can du yang shes / /
'di dag dus ni rnam pa lnga / /
lhung bzed snam sbyar grib tshod dang / /
de bzhin dbyar ni tshul 'jug dag /
rtag tu bdag gi dran byas te / /
gzhan du de la nyes byas 'gyur / /
dge slong rnams las 'di bsnyen rdzogs / /
de la zla phyed gdams ngag gsol / /
dge slong bcas gnas dbyar gnas nas / /
tshogs gnyis dang ni dgag dbye bya / /
tshul 'chal dge slong min par ni / /
mi gleng khro ba nyid kyang ngo / /
lci ba'i chos las 'das pa ni / /
zla phyed tshogs gnyis mgu byas te / /
bsnyen par rdzogs pa gsar bu las / /
dge slong ma yi phyag bya'o / /
lci ba'i chos brgyad 'di dag ni / /
dge slong ma la gsungs pa yin / /
bud med skyes pa'i rnam pa dang / /
skyes pa bud med rnam pa dang / /
mkhan po gtan med nyid dang ni / /
mkhan po khyim pa'i rtags sogs nyid / /
gang yang skal ldan rkun po dang / /
yan lag bcad sogs khong chud dang / /
de yang bsnyen par rdzogs 'gyur mod / /
dge slong 'gal tshabs can du 'gyur / /
mi 'dod bsnyen par rdzogs mi bya / /
gang gi lo ni mi shes na / /
de yi mtshan ni brtag bya ste / /
des ni na tshod mngon gsal 'gyur / /
gang 'di nyi shu ma rdzogs pa'i / /
lo yis dge slong byas na ni / /
zla shol mngal gyi zla rnams kyis / /
mkhas pa yi ni dgang bar bya / /
gal te de lta na yang 'di / /
lo ni nyi shu ma tshang na / /
dge tshul nyid du gnas 'gyur te / /
de ni bsnyen par rdzogs min nyid / /
lo ni gcig gam gnyis dag na / /
gal te dran pa rnyed gyur na / /
'di yi lo ni tshang ba yis / /
bsnyen par rdzogs pa nyid yin no / /
'on pas kyang ni go gyur na / /
las brjod pa ni ma thos kyang / /
'di la bsnyen rdzogs yod pa ste / /
tshul khrims ldan la nyes pa med / /
bsnyen par rdzogs par byas nas de / /
gal te mtshan ni gyur pa na / /
'di ni bsnyen rdzogs kho na ste / /
dge slong ma yi 'khor nang bzhag /
mkhan po mtshan ni gyur pa na / /
gal te gsol ba thos na ni / /
bsnyen par rdzogs pa kho na ste / /
las byed pa la'ang nyes pa med / /
las byed pa ni mtshan gyur na / /
gal te las brjod thos na 'dir / /
mkhan po la ni nyes byas te / /
las byed rnams la skyon yod min / /
las byed nam mkha' la gnas te / /
sa la 'dug la byed gyur na / /
bsnyen par rdzogs pa rgyang ring ste / /
tshul khrims 'chal pas mtho ris bzhin / /
ji ltar mi yi bdag po yi / /
gzhon nu rigs rgyud 'phel phyir bsrung / /
de bzhin ston pa'i bstan pa dag /
'phel phyir dge tshul rnams kyang bsrung / /
shing sdong mtho la dge tshul ni / /
bla ma'i bka' yis 'dzegs pa las / /
shing chag nas ni lhung ba'i tshe / /
de la 'di dag gsungs pa yin / /
gang phyir 'di ni rab byung ba / /
bstan la thugs rje'i bdag nyid kyis / /
bya rog skrod nus gyur lta na / /
lo bdun pa yang rjes su gnang / /
rab byung dang ni bsnyen rdzogs la / /
lhung bzed can min mi drang ste / /
bsod snyoms rgyu ba rnams la ni / /
de tshe snod don gnyer bas 'thob / /
gnas brtan nye dgas gang gi tshe / /
dge tshul bru bas nyen pa na / /
lhung bzed med par lhung bzed don / /
gzhan song ston mo'i bar du thob / /
blangs nas kyang ni lhung bzed sogs / /
blo bzangs kyis ni sbyin par bya / /
rab byung bsnyen rdzogs dag kyang rung / /
bram ze bzhin du slar mi 'gro / /
bsnyen par ma rdzogs gong du ni / /
nges par gnas rnams mi brjod de / /
thos nas 'di ni bya dka' zhes / /
bram ze slar yang khyim du song / /
dge slong rnams kyi las gcig gis / /
bzhi ni bsnyen par rdzogs mi bya / /
tshogs dag la ni tshogs gnyis kyis / /
las ni gang du'ang cung zad med / /
gnyis sam gsum po dag kyang rung / /
dus gcig la ni bsnyen rdzogs na / /
na tshod bye brag yod gyur kyang / /
rgan po med cing gsar bu med / /
phan tshun phyag kyang yod min te / /
rnyed pa gral rims bzhin du'o / /
skul byed dbang gis de dag la / /
las bcol ba ni rim pas so / /
mtshams med lnga ni byas pa dang / /
rku thabs gnas dang sprul pa dang / /
mu stegs can zhugs 'on dang lkugs / /
'khrugs dang de bzhin phas pham byung / /
dge slong ma ni sun phyung dang / /
ma ning la sogs gnas mi bya / /
tshwa sgo'i zhing ltar de dag la / /
tshul khrims sa bon skye ba med / /
de bzhin gzhan yang bag med long / /
bsdigs pa la sogs las rnams kyis / /
smad do blang bar bya ba ni / /
sems ni dul bar gyur na yin / /
mdo sde 'dul ba mngon pa rnams / /
mkhas shing grags dang ldan pa dang / /
bsod nams chen po la sogs ni / /
bskrad cing bkar bar 'os pa min / /
gang phyir 'di dag mu stegs kyi / /
ri dgas skrag byed seng ge'i bu / /
'di dag khyim par gyur na yang / /
ston pa'i blo yis rab dad bskyed / /
'di dag rnams kyis gtsug lag khang / /
mdzes byed khyu mchog sgra sgrogs shing / /
de bas 'di dag smad na ni / /
rang gi bstan pa smad pa yin / /
kun nas nyon mongs skyes na de / /
ma rungs gdon gyis rnam rmongs pas / /
bya min byed pa kho na ste / /
'jig rten pas ni smod par 'gyur / /
'thab krol can dang khyim sun 'byin / /
gsum pa tshul khrims 'chal ba ste / /
las ni byed pa na yang 'di / /
gal te 'gyur ba rten byed na / /
'bad pas gaN+Di brdung byas nas / /
dge 'dun gyis ni bskrad par bya / /
ka ba la ni 'jus kyang bcad / /
sgo skyes la 'jus de bzhin no / /
yang na dge 'dun thams cad kyis / /
slar yang gso ba'i 'du byed bya / /
gang yang dge 'dun de dag las / /
dpung byed yan lag 'byin bya ste / /
min na de 'dra'i dge slong gi /
rtags sun 'byin pa bzhag mi rung / /
nan tan gyis ni bskrad bya ste / /
'thab dang rtsod pa med par bya / /
de yi gnas pa cir 'gyur na / /
ro dang 'dra ba kho nar gsungs / /
dge slong shes skyon dri ma can / /
dge slong tshogs kyis chad byin la / /
dge slong mas ni gus bstan phyir / /
sngon du ldang gi phyag mi bya / /
dge bsnyen gsong por smra mi bya / /
khyim pas bsod snyoms sbyin bya ste / /
'phags pa'i tshogs ni mnyes pa na / /
bya ba thams cad sngon bzhin no / /
'khyud chags phrag dog nad dang skyes / /
zla phyed ces bya ma ning lnga / /
'di dag re re'i mtshan nyid ni / /
rtogs pa'i don du brjod par bya / /
gang la gzhan gyis mnan pa na / /
'khrig phyir sems la 'dod chags ni / /
rnam rgyas de ni blo ldan gyis / /
'khyud dang ma ning shes par bya / /
gzhan gyi mtshan ni mthong ba las / /
rang la 'dod skye phrag dog grags / /
mtshon nam nad kyis rtags nyams pa / /
de ni nad kyi ma ning brjod / /
gang skyes nyid nas mtshan ma ni / /
gnyis ka med pa skyes nas yin / /
zla phyed bud med zla phyed ni / /
skyes gyur zla phyed ma ning brjod / /
'dir ni sogs kyi sgra med kyang / /
zla sogs ma ning grub pa yin / /
gang zhig grong gi chos dag gi /
nus med de ni za ma ste / /
mtshan ma gnyis ka dod pa ni / /
mtshan gnyis par ni 'dod pa yin / /
mu stegs log ltas bsgos pa yi / /
yid can de ni mu stegs 'dod / /
mu stegs chos kyi longs spyod gang / /
de ni mu stegs can zhugs pa'o / /
dge tshul gang yang brdzun pa yis / /
rang gi rtags ni bzung nas kyang / /
dge slong nyid du rab shes byed / /
de ni rku thabs gnas par 'dod / /
phyogs las gzhan gyi phyogs dag ni / /
tha dad tshogs la yang dag brten / /
gang zhig tshogs kyis chad pa byin / /
de ni tha dad gnas par 'dod / /
phas pham dag la log par lta / /
dge slong ma sogs sun 'byin dang / /
bden dang dkon mchog gsum gyi ni / /
sngags min sgrogs pa'i dge tshul nyid / /
skyon can bcu po 'di dag ni / /
chad pa'i las kyis bkar bar bya / /
phyung nas slar yang mi gzhug ste / /
ji bzhin bshags na skal ba bzhin / /
dge slong pham pa ma byung na / /
cho ga bzhin du bslab phul nas / /
song na'ang skal ldan slar yang ni / /
bsnyen rdzogs dga' ston chen po bya / /
sdom gtong rang bzhin gnas pa yi / /
brda phrad mi yi drung dag tu / /
bdag gis gang bzung bslab pa ni / /
gtong ngo zhes sogs tshig rnams 'bul / /
bsnyen par rdzogs pa'i rjes thogs la / /
phas pham rnams ni brjod par bya / /
rtogs ldan blo ni de dag las / /
'da' bar byed pa ma yin no / /
mi 'chab pa yi sems kyis ni / /
gal te byung na gcig la'ang mthol / /
chung ngu la'ang 'jig pa'i phyir / /
de la phas pham mi 'byung ngo / /
brtul zhugs can gyis bla ma pas / /
sngar nyid mal nas langs nas ni / /
so shing bcas nas de 'og tu / /
ston pa la ni phyag bya'o / /
de nas rab gus bskyed pa yis / /
bla ma la ni phyag bya ste / /
de ni de la gdams ngag sogs / /
cho ga bzhin du phan 'dogs yin / /
de la khams bde sogs dris nas / /
rab tu 'bad pas de yi ni / /
gnas khang chag chag yang dag gdab / /
nyer spyod sa yang sbyang bar bya / /
ston pa la ni maN+Dal dang / /
mchod rten la yang bskor ba bya / /
brtul zhugs rgan la phyag byas nas / /
de yi nus pa ji bzhin du / /
bsam gtan klog pa'i las dag gis / /
lus la snying po blang bar bya / /
ngur smrig gyon tsam gyis chog pa'i / /
bsam pa nam yang mi bya'o / /
so shing dus dang mthun pa'i chu / /
'dug stan la sogs bstabs par bya / /
sman dang rnyed dka' zhim pa'i zas / /
'bras bu sogs kyang de bzhin no / /
lhung bzed la sogs bkru ba yis / /
gus pas bla ma'i nye gnas bya / /
bla ma rnam par mdzangs pas kyang / /
thams cad du ni tshod rig bya / /
tshul khrims 'chal la zhe sdang dang / /
phyag kyang nam yang mi bya ste / /
de dang longs spyod kyang ma yin / /
'di ni ro bsregs mgal dum bzhin / /
khyim pa sdom la gnas kyang ni / /
dge tshul gyi ni phyag mi bya / /
'dod can khyim gyi chos rnams la / /
dge slong gis lta smos ci dgos / /
de bzhin khyim pa sdom ldan yang / /
sdom brtson kun gyis phyag mi rung / /
kun nas ma bsdams de dag la / /
phyag len dbang ni yod ma yin / /
srid pa tha ma pa la ni / /
rigs pas rnam dpyad mi 'thad de / /
mi brtan 'khor bar 'khor bzhin pa'i / /
sems can rnams la snga ma bzhin / /
gzhan yang phyag bya min mang ste / /
spo dang bskrad pa la sogs pa'o / /
dge slong gis rtags phyag bya ba / /
sangs rgyas dang ni sdom pas rgan / /
mi slob pa ni bdag por spyod / /
slob pa byin pa spyod pa ste / /
bsam gtan klog dang ldan pa ni / /
rjes gnang spyod pas nyes pa med / /
lhag ma le los bcom pa yi / /
bdag nyid rnams ni bu lon spyod / /
khrims 'chal rnams ni nang du yang / /
gtsug lag khang sogs nyer spyod bkag /
bshang khang dang ni nye ba ru / /
sna tshogs gtam ni mi bya ste / /
klog dang kha ton la sogs dang / /
tshon gyi las kyang khyad par du'o / /
bshang khang dang ni gci ba'i gnas / /
tha dad du ni bya bar gsungs / /
chu 'dor tshe na gci khang du / /
sgra brda byas nas 'jug par bya / /
de yi khang par gros sogs min / /
dal bu dal bus sgra med par / /
rlung dang bshang ba gci ba rnams / /
dor byas nan gyis mi bsdam mo / /
sngon du 'jam po gang rung gis / /
'og gi sgo ni phyis nas kyang / /
de nas lan gnyis lan gsum du / /
sa yis dag par bkru bar bya / /
lag pa g.yon par 'jam pa yi / /
sa yi phung po bdun bya ste / /
gnyis kar yang ni bdun po nyid / /
so sor tha dad du ni bzhag /
thog mar shA ri'i bu la 'di / /
bslab bcas gzhan du nyes byas 'gyur / /
de nas lag pa'ang 'bad pa yis / /
chu mang pos ni rab tu bkru / /
lag ngar byin pa phyis nas ni / /
slar yang lag pa dag ni bkru / /
lag gdong rkang pa dag dang ni / /
phyi rol dag byar gsungs pa yin / /
dri yi byug pa spangs pa yi / /
gtsang sbra sems ni sbyang ba yin / /
'di 'dra'i byug mchog yod pa la / /
stong phrag sa yis ci zhig bya / /
rdzogs sangs rgyas kyis nang gi ni / /
gtsang sbra don dam dag pa nyid / /
lus dang ngag dang yid dag gis / /
sdig pa spong bar gsungs pa yin / /
so shing byed dang bshang ba dang / /
gci ba 'dor dang chu 'thung dang / /
mtshams nang rten la phyag 'tshal ba / /
bla ma dag la zhu mi dgos / /
gang du skabs dang mthun pa yi / /
ra ba rtsig pa rta babs nas / /
'dom ni bzhi bcu rtsa dgu'i bar / /
nang gi mtshams su shes par bya / /
sdom pa lhag ma med gcod dang / /
dge 'dun lhag mas de ldang dang / /
de bzhin gang zag lhag ma can / /
ltung ba rnam pa gsum du grags / /
dang por phas pham gsungs pa ni / /
bzhi yin shin tu lci ba'i phyir / /
'di dag gang rung byung na ni / /
dge slong rnam par nyams pa yin / /
ston ka'i chu bzhin dri med par / /
ston pa'i bstan pa bcu gnyis lor / /
ltung ba med par legs gnas te / /
nyon mongs spong bar byed pa yin / /
de nas bzang sbyin bu yi phyir / /
chung ma la ni 'khrig pa spyad / /
dge slong dgon pa pa yis kyang / /
spra mo la zhugs kun mkhyen gyis / /
'di skad smad pa mdzad de khyed / /
'dod chags la sogs zhi bya'i phyir / /
nga yis chos rnams bstan pa la / /
'di ltar sdig pa'i las la chags / /
de nas phan yon bcu gzigs shing / /
slob ma rnams la phan bzhed pas / /
bslab pa'i gzhi ni bca' ba dag /
thugs rje'i bdag nyid can gyis mdzad / /
mchil ma gci dang bshang ba yi / /
lam du chags can zhugs na ni / /
gso byar mi rung bdug pa yi / /
phas pham sbrul gyis dge slong zin / /
kha shun so dang pags pa las / /
nor bu 'das na phas pham ste / /
phyi rol char ni ci rigs par / /
sbom po'am dge 'dun lhag ma'o / /
gang phyir stobs kyis mnan nas kyang / /
brtul zhugs can gyis grong chos kyi / /
bde bsten de yang phas pham gsungs / /
nyams pa dang ni rma yi sgor / /
rab zhugs sbom por shes par bya / /
mi shes byis pa chung ngu gang / /
bsten mi bzod la spyad pa yang / /
cung zad zin dang shas cher zin / /
skrangs dang rul te nyams pa'o / /
gang zhig gnyi ga rnal du gnas / /
skyon med de ni ma nyams pa'o / /
thams cad du ni rma yi sgo / /
gsum po nyams pa la yang ni / /
gang zhig de la zhugs pa na / /
sbom po yin no mthar thug min / /
nang du ma chud pa dang ni / /
las su mi rung bas kyang ni / /
'khrig pa spyod par byed pa la / /
sbom po nyid du grags pa yin / /
mo mtshan mtshams dang ma 'byor dang / /
'jigs pas bud med 'dor bzhin dang / /
yang na ngo tsha yis kyang 'dor / /
mi 'dor gyur kyang nyams pa dang / /
gang yang byis pa 'dod pa yi / /
longs spyod mi shes mi rung la / /
de ltar bstan na thams cad du / /
sbom po'i kha na ma tho bcas / /
chung ngu 'bring sogs dbye ba yis / /
'dus byas thams cad tha dad de / /
de yi ltung ba nges pa yi / /
dbye ba grub par the tshom med / /
bu ga gzhan dang lus kyi ni / /
bu ga bral nas de dag tu / /
lus skyes 'jug par byed na yang / /
sdom brtson la ni sbom por brjod / /
byis pa chung la zhugs pa yi / /
dge slong pham par yong mi brtag /
nu ma mchu dang sha mtshams bzhin / /
nyes spyod rgyas par mi 'gyur dman / /
mche ba rno mangs gdug pa yi / /
sbrul gyi khar ni chud pa bla / /
lus bde bstan pa'i rma la ni / /
lus skyes 'jug pa ji ltar rung / /
sbrul gdug gis ni reg gyur kyang / /
skye ba gcig nyid 'chi 'gyur gyi / /
khrims 'chal skye ba brgyud na ni / /
stong phrag sdug bsngal mi bzad 'thob / /
lci dang shin tu lci ba nyid / /
yang dang shin tu yang ba ste / /
phas pham pas ni bslang ba yi / /
sbom po rnam pa bzhi yin no / /
skrag par mi byed lci ba ste / /
gzhan gyis de la 'bad pa yis / /
bzlog kyang mi nyan rab lcir shes / /
gzhan la khrel yod yang ba ste / /
rang nyid ngo tshas shin tu yang / /
bsam pa'i dbye bas 'gyur ba yin / /
de bzhin dge 'dun lhag ma yis / /
kun bslang sbom po rnam pa bzhi / /
dge slong nyid dang de ma nyams / /
ma nyams pa yi lam dag tu / /
bcug reg ro ni myong ba dang / /
gang phyir sems ni rang bzhin gnas / /
rang gi khang pa brtsig pa'i phyir / /
rgyal po ma skyes dgra yi shing / /
dge slong nor can gyis brkus te / /
de brten 'di dag kun bslang bcas / /
ma 'khrul gnas nas sbo byed cing / /
gzhan nor brku sems mthu yis sam / /
'jab bu yis kyang de la mthar / /
mi las ma sha lnga tshang brkus / /
ma sha ma ga d+hA pa ste / /
de las lhag pa mkhas pas shes / /
dngos po bskyod pas sbom po ste / /
sbyor ba la ni nyes byas so / /
sa gzhi 'jam zhing mnyam pa la / /
bskyod kyang mthar ni mi 'gyur te / /
sa phyogs grum gas la sogs pa / /
mthon dman can la rab tu bskyed / /
zhe sdang gi ni rgya la sogs / /
chud son byed pa sbom po yin / /
sems can rnams ni dgrol don du / /
bsod nams 'dod pas bshags bya'o / /
gang gi yul ni de yi dus / /
gang gi tshad kyi 'gron bu ni / /
de yi bzhi cha brkus pa gang / /
dge slong la ni pham par 'gyur / /
sa gzhi rtsod bcas rnam pa gnyis / /
rigs dang rgyal po'i rigs kyis te / /
gnyi ga la yang dge slong ni / /
rgyal na ltung ba sbom por brjod / /
khyim pas gal te sbyor btang na / /
gnyis kar yang ni phas pham nyid / /
phas pham me yis bsregs pa yi / /
shing tshig lta bur sdom brtson 'gyur / /
nor bu mu tig la sogs nor / /
sngags kyis bkug nas rku ba na / /
mthong ba tsam gyis de las 'dir / /
ltung ba'i mthar ni 'gyur ba yin / /
bdag gi lo tog phun tshogs bya / /
gzhan la min zhes sred pa yis / /
rang sar chu ni 'dren byed cing / /
tshan gyis 'jig par byed kyang rung / /
rang gi lo tog phun tshogs shing / /
gzhan gyi lo tog nyams pa na / /
lo tog rin ni shes byas nas / /
sbom po'am phas pham ci rigs brtag /
sdig pa kun las ldog phyir dang / /
sems can rnams la phan gdags phyir / /
nam yang gzhan gyi 'tsho ba ni / /
dge slong gis ni dbrog mi bya / /
rkun pos slob ma phrogs pa'am / /
gser sogs stobs kyis mi bslang ste / /
gzhung lugs ji bzhin ma bsgrubs na / /
ma rungs ltung ba dag dang bcas / /
chos bshad pa 'am phyed rin nam / /
rin ni tshang ba yis kyang rung / /
blang bya rkun ma rgyal po la / /
phul na ltung ba sbom por 'gyur / /
slob ma nyid phyir mthun btsal nas / /
dge tshul dge slong gis phrogs na / /
'khor dbye ba yi kun bslang phyir / /
sbom po'i blo can sbom pos reg /
dge slong gis ni sho gam sogs / /
rang ngam gzhan gyi lag gis phrogs / /
dngos po brtag par bya ba ste / /
ltung ba nges par bsten par 'gyur / /
rgyal po la sogs dbang ba yi / /
chu 'gram grub tsas las byung ba / /
ma byin lam gang nas song na / /
rang ngam gzhan gyi lag nyid kyis / /
de ni de yi phrogs 'dra ste / /
ltung ba rnam par dpyad pa na / /
ma sha lnga yi rin gyis ni / /
mthar 'gyur gzhan du ma yin no / /
sangs rgyas chos dang 'phags tshogs sam / /
pha phyir gang zhig bsams pa yi / /
bsngags pa de la brjod pas sam / /
phyi nas brtul zhugs can gyis bgyir / /
mang po ri ba'i dngos po gcig /
rung ba'i chos gos khyer ba bzhin / /
des ni sba bar mi bya ste / /
nges par ltung ba med par 'dod / /
gzhan yang sho gam la 'da' bar / /
kha tshar bcad pa la sogs sam / /
chu yis bsnyugs nas kyang ni rung / /
thugs rje'i bdag nyid can gyis gnang / /
gang gis chos gos la sogs pa / /
'dod pas dang du len pa ni / /
'gyod pas btang yang de la ni / /
ltung ba sbom por shes par bya / /
ri la 'dzeg gam gru brgal tshe / /
phan tshun so sor go byas nas / /
lhung bzed la sogs snod bskur te / /
bag yod rtag tu dran pa yis / /
'di ni bzung ngam btang ngo zhes / /
smras thos gal te brlag gyur na / /
de rin nges par sbyin pa la / /
'dir ni rnam dpyad mi dgos so / /
ci te ma bos zan za na / /
dge slong la ni nyes byas te / /
'di ni sde ldan lhag ma la'ang / /
nyes byas nyid du rab tu grags / /
rgyal pos byin dang rkun pos byin / /
las byed dag gis ma dris byin / /
gzhan dang 'brel par 'du shes na / /
sbyin po de las mi blang ngo / /
gzhan dang 'brel pa pham pa yin / /
ster bar rnam par shes na ni / /
'dod pa mi mthun mi blang ste / /
mi shes na ni nges pa med / /
sbyin bdag nges par rnam dpyad nas / /
de phyir gtso bo ma yin na / /
de las blang bar mi rigs te / /
de ni sbyin por mi 'dod do / /
gal te dge 'dun sogs kyi nor / /
rang gi gnyen nam gzhan gyis kyang / /
ster na nor med nad pa yis / /
slar yang bsab par 'dod pas blang / /
gal te shi na nyes med de / /
gson na gang yang rung ba ni / /
blangs nas kyang ni ci nus kyis / /
de yi dkor ni bsab par bya / /
ba lang la sogs longs spyod mchog /
grong la sogs par longs spyod pa / /
'di dag dge 'dun la ni gnang / /
gang zag la ni bkag pa yin / /
longs spyod zhing dang grang dang rta / /
ba lang ma he ra lug rnams / /
'dul bar longs spyod mchog nyid du / /
de nyid rig pas gsungs pa yin / /
dngos po rnam pa lnga po ni / /
shes rab can gyis mi bcang zhing / /
mi gtsang mi bgo thams cad du / /
de bzhin khas kyang mi blang ngo / /
skyed mos tshal dang gtsug lag khang / /
de yi dngos dang mal stan rnams / /
tshul ldan rnams kyis sbyin bdag gi / /
bsod nams spel phyir bsrung bar bya / /
lha khang skyed tshal kun dga' ra / /
gtsug lag khang ni gcig tu 'dod / /
de dag dngos po gnas khang yin / /
mal stan dag ni grags par zad / /
gtsug lag khang steng gnas pa yi / /
bsgo ba gang du gsal bar thos / /
bka' bsgo ba ni byed pa yis / /
de la nges par 'jug par bya / /
las kyi bya ba byed pa'i tshe / /
zas dang gos kyi rjes su bzung / /
nad pa la ni rjes su gnang / /
las ni mi nus pa la yang / /
brdeg dang 'tshog dang skyo ba dag /
'phags pa'i chos dang 'gal ba yin / /
bsad dang bcing dang nyon mongs byed / /
'phags pas de phyir rnam par spang / /
ci rigs mchog gis gsungs pa dang / /
rigs kyi chos ldan gyis bstan pa'i / /
yul chos ldan pa'i chad pa ni / /
dge 'dun gyis ni dang du blang / /
rgyal po la sogs yongs btang ba'i / /
rang skal bsod nams gyis rnyed na / /
yongs su longs spyod nyes med de / /
de dag sngar bstan bzhin du gnas / /
'dren pas dngos po thams cad kyis / /
tha snyad rang gis ma gsungs te / /
dge slong ma 'am dge tshul dag /
nges pa'i zhal ta ba yis blta / /
ston pa'i chos las 'das nas ni / /
srid ldan gang zhig chad pas gcod / /
de ni bslab pa nyams pa ste / /
ma rig sgrib g.yogs gyis bskyed pa'o / /
yang dag lta dang gzhan thob kyi / /
log lta can dang tshul khrims med / /
de la rab tu byin na ni / /
dad pas byin pa'i 'bras bu med / /
gang yang 'tsho ba'i tshad tsam zhig /
khengs las lhag dang brtul zhugs can / /
ston mo dag las len byed na / /
des ni rnam par nyams par byas / /
ji tsam gang gis chog gyur pa / /
de tsam ston mo las ni blang / /
lhag ma kham gcig len byed kyang / /
bsams bzhin yin na nyams pa nyid / /
pha ma'am nad pa la sogs la / /
sbyin par byed pa bkag pa med / /
sbyin bdag dag gis ma spags par / /
nam yang gzhan la sbyin mi bya / /
gang du 'chag pa la sogs tshe / /
gri khab la sogs rnyed gyur na / /
gtsug lag khang skyong dag la gtad / /
lung bzhin de yis go bar bya / /
dge 'dun dbus su zhag gsum bar / /
de yis de dag bsten par bya / /
su yang ngo len med na ni / /
ci bde bar ni tshogs la dbul / /
dgos pa'i tshe na las rnams bya / /
bsod nams bsags pas las bya yi / /
rnyed pa'i don du dge slong gis / /
las ni nam yang mi bya'o / /
yid ches gyur la rang gi blos / /
ji srid du ni nges pa yis / /
'jog pa la ni nyes med de / /
dbang po gzhan ni bzhag nas so / /
gang phyir dman dang 'bring dang mchog /
grogs po gsum ni rnam dpyad nas / /
yid ches brtan po nyid la bca'i / /
nges par sems mi brtan la min / /
shin tu mchog la mchog nyid de / /
'bring la 'bring po tha ma la / /
tha ma nyid de dman la chung / /
yid ches rnam pa gsum du 'dod / /
nad pa la ni dris nas sman / /
phan pa'i ched du sbyin bya ste / /
rang gi yid ches kyis kyang rung / /
til snod dge slong ma bzhin min / /
mi dang gzhan nor rku sems kyis / /
sbyor ba gcig la tshang na ni / /
mdor na bslab pa nyams pa ste / /
phas pham pa yi rgyu yin no / /
dge slong mi gtsang yid byung gang / /
ri dwags dbyug thogs zhes pas bsad / /
bsod nams thob dang lhung bzed sogs / /
'dod pa de bsten bkag pa yin / /
yang dag bsam pa ma 'khrul pas / /
rang ngam gzhan gyis pha rol bsad / /
mi la 'chi ba'i bsngags pa dag /
brjod grub des kyang mthar 'gyur ro / /
de 'chi'i thabs ni tshig gis sam / /
sbyor ba rnams kyis mngon bsngags shing / /
sems ni rjes su yi rang na / /
sbom po'o me yis nags bsreg dang / /
mi yi yan lag gcod pa dang / /
de yi sha ni za yang ngo / /
nad pa la ni nad g.yog dag /
phan phyir byis pa legs par bsgo / /
mkhas pa'am gnas brtan dag la yang / /
sman ni yongs su dris nas su / /
nad pa dag la phan blos sbyin / /
gzhan du 'gal tshabs can du 'gyur / /
gang gi nad la ci 'dra ba'i / /
yo byad nad pa dag la ga /
brtags pa za ba la sogs kyang / /
rjes su brtse bas nyes pa med / /
dge 'dun kun gyi nad pa ni / /
blta phyir brtson byar bka' stsal te / /
thams cad du ni rim pa bzhin / /
'dug nas kyang ni blta bya ste / /
nad pa'i nad g.yog dag gis kyang / /
'bad pas 'dug pa'i don du ni / /
gus pas rtag tu stan rnams ni / /
nges par nye bar bstab par bya / /
gal te nad pa nus med pas / /
skyo bar gyur pa de lta na / /
de la 'dir ni re mos kyis / /
yang dag bsgo bar brtag pa nyid / /
nad pa'i mdun du gang zhig gis / /
thos sam tshor bar de yi sems / /
'chi ba'i 'dun pa skye 'gyur ba / /
de 'dra'i chos bshad mi bya'o / /
kye ma khyod kyis sbyin pa byin / /
tshul khrims kyang ni ma nyams bsrungs / /
dkon mchog gsum la gus byas te / /
mya ngan 'das pa mdun na gnas / /
khyod ni lus dang bral ma thag /
lha yi khang bzangs thag mi ring / /
srog dang bral na myur du ni / /
mya ngan 'das pa lag na gnas / /
de skad gang smra'i dge slong ni / /
mi zad ltung ba dag dang bcas / /
de bas khyod ni nang bral nas / /
yun ring chos spyod 'tsho bar shog /
chos spyod ji srid gson na ni / /
de srid bsod nams tshogs chen po / /
rdzogs par 'gyur zhes brjod par bya / /
nad kyis gdungs la sman dag dang / /
mkhas pas gdams ngag sbyin bya zhes / /
gnas dang gnas min mkhyen pas gsungs / /
skra can 'tshong na sbom po yin / /
lhung bzed sogs chags gzhan dag la / /
gdol pa bzhin du brtse med par / /
gang zhig 'dod sems skyed byed pa / /
de la nyes byas nyid du rig /
bzhad gad rgod bag ched du yang / /
ga ga tshil ni mi bya ste / /
sngon ni gzhon nu bcu bdun sdes / /
dge slong g.ya' bsgags shi bas bcas / /
mchod rten la sogs las byed pas / /
khyim pa med tshe lci ba'i khur / /
mi khyer mi gzhug shing mkhan ni / /
shing bteg shi ba la rten bkag /
so phag gas po la sogs pa / /
brda ma sprad par sbyin mi bya / /
nyi ma zad par dge slong gis / /
gla mi bzhin du las mi bya / /
las kyi zhal ta blo ldan gyis / /
de dag la ni go byas nas / /
de rnams las du ba spang ba'i phyir / /
khye sus bza' btung gis tshem bya / /
gtsug lag khang ni bsrung ba'i phyir / /
brtson par yang ni rjes su gnang / /
sems can dag la ltos med par / /
ma bsams dbyug sogs mi 'phang ngo / /
khru bcu'i nang rol spyod yul du / /
rdo ba la sogs dor bar rung / /
bslab pa rjes dran pa skyed pa yis / /
nang gi bdag nyid nyams mi 'gyur / /
gtsug lag khang gi las byed la / /
mtshan mo chos sgrogs gnas dag tu / /
sgo sogs bsdams par byas sam zhes / /
gnas brtan gyis ni dri bar bya / /
gtsug lag khang 'joms bzlog pa'i phyir / /
gang la bcing ba brtag bya bar / /
bcing ba sngar ni brjod pa yis / /
gtsug lag khang ni bsrung bar bya / /
'khrul gtan steng gzer 'og 'jug dang / /
sgo lcags lde mig kyog po dang / /
gtsug lag khang gnas de dag la / /
zhal ta ba yis ci rigs sbyin / /
gcig dang gnyis dang gsum sogs kyis / /
tha dad bcing ba gzhug byas te / /
thams cad gzhug par 'os na yang / /
rtog pa po yis thams cad gzhug /
ston pa'i bstan la gus pa yi / /
dge slong lus dub thang chad dag /
lam du dge slong rnams kyis ni / /
pha bzhin bsgrub par mi bya'o / /
sngon byung pha rgan dal 'gro la / /
dus yol gyur pa'i 'jigs pa yis / /
bu yis phul bas lam du de / /
dub nas 'chi ba'i dus byas so / /
mu ge'i dus shig dge slong rnams / /
mi srid bla ma'i yon tan rnams / /
phan tshun bsgrags te go byas rgyus / /
'tsho ba byas tshe bkag pa mdzad / /
khyad par gyur pa'i rtogs pa rnams / /
ma thob par ni thob bo zhes / /
mngon pa'i nga rgyal med smra na / /
sdom brtson mtha' yi ltung ba 'thob / /
mi chos bla ma'i yon tan 'dir / /
bsam gtan rnams dang gzugs med sogs / /
mthong zad phul phyin mya ngan 'das / /
'phags pa'i lam gyi thob smra' / /
mkhas pas khyad par rtogs pa'i don / /
gang gsungs 'bras bu bzhi po dang / /
sdug bsngal la sogs yul shes pa / /
bden pa bzhi po mthong zhes dang / /
bsam gtan zhes brjod bzhi po yi / /
de la reg pas gnas pa dang / /
sdug bsngal la sogs bdag gis shes / /
lha la sogs pa bdag gis mthong / /
lha klu gnod sbyin dri za sogs / /
mthong ngo bdag gis gtam yang byas / /
de dag kyang ni bdag la smra / /
zhes smra dge slong mthar 'gyur ro / /
lha yi skad ni bdag gis thos / /
de ni mtshan mo bdag drung 'ongs / /
de bzhin gnod sbyin sogs kyang ste / /
rang bzhin gyis ni pham par 'dod / /
de dag kun la shes bya ba / /
sbom po sha za mthong sogs te / /
'di na gang zhig lha sogs dag /
mthong ba yod ces smra na yang / /
rnam rnags mi rtag 'du shes sogs / /
'bras bu mngon shes rab ston na / /
mi 'dod na yang mtha' yi ni / /
mtshon chas mgo bcad thob par 'gyur / /
gang zhig 'di na dge slong gang / /
rdul khrod sha za mthong ba yod / /
bdag ces smra bar mi byed kyang / /
de skad brjod na nyes byas so / /
ltung ba 'chab dang reg pa dang / /
lus bkan bag med phyogs byed nyid / /
de bzhin dge slong phas pham bzhis / /
dge slong ma yi rtsa ba 'jig /
rgyal dang pham dang de bzhin du / /
char 'bab mtshan ni 'gyur ba sogs / /
dgongs su gsol zhes brjod bya ste / /
gzhan du 'gal tshabs can du 'gyur / /
dge slong ser skyas 'od srungs kyi / /
bstan la ngag rtsub brdzun smras pas / /
chu srin bco brgyad gdong skyes bcas / /
nyon mongs dgra pham khas blangs nas / /
nyon mongs dag gis pham byas na / /
de phyir phas pham gyur pa ste / /
khrims dral zhes ni nges par brjod / /
phas pham pa yi chos dag tu / /
gang gsungs ma lus brjod nas ni / /
rim pa ji bzhin dge 'dun gyi / /
lhag ma rnams ni brjod par bya / /
rma sgo gsum ni ma gtogs par / /
shes lus rang bzhin yan lag gis / /
bsams bzhin khu ba 'byin pa ni / /
dge 'dun gyi ni lhag mas reg /
sla dang ska ba nyid dang dmar / /
ser po dang ni sngon po ste / /
khu ba rnam pa lngar bstan pa /
phyi ma 'khor los sgyur rgyal gyis / /
de yi bu ni sngon po ste / /
de yi 'og tu ser po yin / /
dmar po de yi blon po ste / /
ska ba dbang po smin pa nyid / /
bud med kyis dub dbang po dag /
ma smin pa yi sla bar shes / /
thams cad du yang dge 'dun gyis / /
dag bya lhag ma'i ltung ba nyid / /
shes bzhin rtsig khung bum pa yi / /
sbubs sogs du ba 'byin ba ni / /
sbom po yis ni bcom pa ste / /
pha bong sbom pos snad pa bzhin / /
brtsams te khu ba ma phyin nam / /
chags pas dbang po 'jal byed dam / /
gar bsgyur mkha' la bskyed pas sam / /
mnye bshud kyis ni phyung na yang / /
rdzi ldog chu rgyun bzlog phyogs su / /
gtod pa la yang de bzhin 'dod / /
rdzi phyogs rgyun phyogs mthun gtod pas / /
nyes byas 'gyur bar gsungs pa yin / /
chu bsti ba ni mthong sogs la / /
chags pa'i sems dang ldan yang ngo / /
chags pas don nyams rtsa ba ste / /
de bas rtag tu spang bar bya / /
dze ta'i shing sogs reg pas sam / /
brla sogs dag la bshud pa la / /
der ni khu ba byung yang ste / /
rmi lam na ni nyes med cha'o / /
dge slong tshogs la chos lhag par / /
rgyas par yang dag bshad pa rnams / /
dge tshul la ni thams cad du / /
nyes byas nges par shes par bya / /
mtha' las byung ba'i nyon mongs ngan / /
kun slong nges par bshags bya ste / /
sbom po lci ba tshogs pa la / /
yang ba'i ming can bzhir brjod do / /
dge 'dun lhag ma las byung ba'i / /
lci ba lnga la yang ba bzhis / /
dge 'dun lhag ma tshogs la ste / /
lhag ma gang zag gcig la'ang rung / /
sngar ni ltung ba byung ba yis / /
ltung ba mthun snang la mi 'dod / /
dri mas dri ma rnam dag pa / /
gang du yang ni rung ma yin / /
gang la dge 'dun lhag mas gos / /
ji srid nges par 'chab byed pa / /
de srid de ni dag bya'i phyir / /
spo ba dag la nges par bzhag /
dge 'dun lhag ma gang byung ba / /
ji srid de ni rjes bzung min / /
de srid de la spo ba yi / /
cho ga yongs su dag phyir bya / /
mtshan mo dang ni sems sbyor las / /
'chab pa yang ni rnam pa gnyis / /
shin tu mi rung 'dir sems pas / /
sems kyi ming du shes par bya / /
'dir ni spo ba la gnas te / /
gal te nyon mongs kyis pham pas / /
rmongs pas slar yang ltung spyod na / /
slar yang dngos gzhi'i spo ba ni / /
gzhan dag kyang ni sbyin bya ste / /
'dul ba legs shes gang dag gis / /
lan gsum bar du de la sbyin / /
snying rje'i zhing ni de 'dra la / /
nyon mongs dbang gis 'jug shes pas / /
ngo tsha'i khur ni chen po yis / /
brgya lam zhig na 'dud par 'gyur / /
de lta na yang mi dge las / /
gal te mi ldog pa nyid na / /
de ni mdo bzhin dor bya ste / /
ji srid skyo bar gyur gyi bar / /
yid ni yang dag skyo gyur cing / /
phyir bcos don du gnyer ba na / /
tshogs kyis dbyung bar 'dod pa yis / /
mgu ba spyod pa de la sbyin / /
mgu ba'i chu yis rnam bkrus nas / /
dri ma lhag ma dag bya'i phyir / /
gang du dge slong nyi shu yis / /
de ni nges par dbyung bar bya / /
de la dge 'dun gtso bo ste / /
bsam pa mkhyen pa'i dge 'dun yin / /
dge 'dun gyis ni rjes gnang na / /
las kyi bya ba byed par rung / /
dge 'dun nang du de yi las / /
bya phyir de yi rigs pa yis / /
tshogs las ldang ngo de yi phyir / /
dge 'dun lhag ma zhes byar brjod / /
gal te byin rlabs mgu bas kyang / /
gnas pa'i tshe na shi gyur na / /
dbyung ba ma byas na yang ni / /
nges par mtho ris dag tu skye / /
rang gi las kyis co dris pas / /
ngan 'gro dag tu mi skye mod / /
'on kyang snying rje'i bdag can gyis / /
btang snyoms mi bya rjes su bzung / /
gang zhig ming ni grags chen dang / /
mdo sde la sogs mang du thos / /
de dag gcig gi mdun du yang / /
bshags pas dag par nges par rung / /
bsam pa yang ni che ba dang / /
de bzhin ngo tshas bcabs pa yang / /
de yi spo bar yongs brtags byed / /
de yi sgo nas cho ga bzhin / /
de ni mthol ba lan gsum yin / /
nad kyis chad pa nyid dang ni / /
gos kyis dkris dang nyams pa'i sgor / /
byed na ltung ba che spangs nas / /
sbom po'i ltung bas 'joms par 'gyur / /
rkang pa nas ni spyi bo'i bar / /
chags bcas bud med yan lag la / /
gos kyis ma chod reg na ltung / /
chod pa la reg sbom po nyid / /
shing rta gru sogs la 'jug dang / /
'phul ba dang ni 'then pa dang / /
bar bcas bar med pa la ni / /
reg pa bdag byed sngar bzhin des / /
bud med kyis tshur dge slong la / /
reg cing chags sems bdag byed na / /
'dir yang sngar bzhin thams cad du / /
'dren pa la sogs byed kyang ngo / /
'khrig pa'i bsam pas 'di dag la / /
gnyen po stobs chung byed na ni / /
de la phas pham kyis bslang ba'i / /
sbom po yi ni rtsang bar 'gyur / /
'di dag bud med bsten bzod de / /
gzhan du sbom po'i ming can yin / /
skyes pa'am ma ning la sogs sam / /
dud 'gro mo la nyes byas yin / /
dge slong gang zhig bud med la / /
rtse phyir yang ni smad tshig smra / /
dge slong gzugs brnyan nyid yin te / /
de yang dge 'dun lhag ma yin / /
'ga' zhig rma yi sgo gsum po / /
legs par 'dod la shin tu 'jam / /
yang na de dag legs par ni / /
ma dod dga' ba mi skyed gnas / /
'di dang 'di ni khyod la sbyin / /
gang khyod khyo ni nor ldan te / /
gang 'dir khyod dang lhan cig tu / /
bde myong de ni rnyed pa che / /
de la sogs pa'i 'khrig tshig dag /
gang brjod dag 'dun lhag ma'o / /
'khrig dngos sgra ni mi brjod na / /
sbom po yi ni ltung bar gsungs / /
bud med ngo tsha las 'das tshig /
tshul smra'ang de la ci rigs nyid / /
gang zhig 'khrig pa'i tshig gyur pa / /
de ni smra bar mi bya'o / /
smyos pa dang ni sems 'khrugs dang / /
smra mi shes dang las dang po / /
tshor bas gzir la brjod ngan gyi / /
ltung ba dag ni mi 'byung ngo // //
bam po gnyis pa /
rang nyid bsngags pa'i bye brag dag /
'khrig pa don gnyer bud med kyi / /
mdun du rang nyid kyis bsngags na / /
lhag ma'o dge 'dun gyi zad byed / /
longs spyod 'di yis nyer gnas na / /
mchog dang phul sogs nges bstan pa / /
sring mo bsnyen bkur mchog tshig smra / /
gsol ba la sogs las kyis ni / /
tshul khrims ldan par gang bshad pa / /
tshul khrims phung por yang dag ldan / /
dge ba'i chos can nyid kyis na / /
ting 'dzin phung por yang dag ldan / /
tshangs par spyod pa nges brjod pas / /
shes rab phung por yang dag ldan / /
'khrig pa'i tshig ces bya ba 'dir / /
gnyis kyis gnyis sprad sbyor ba yin / /
'di dag nang nas tshig gcig kyang / /
sdom brtson chags pa'i sems kyis ni / /
brda sprad bud med la smra na / /
ltung ba yin la dpyad mi dgos / /
'khrig pa gsal bar byed pa'i tshig /
gal te bud med kyang ni smra / /
gang 'dir tshangs par spyod rnams la / /
'khrig pa longs spyod mchog ces dang / /
khyed lta'i tshul khrims ldan pa ni / /
rtag tu dge ba'i chos can de / /
yon gnas khyad par 'phags pa dag /
rtsod pa'i dus na rnyed par dka' / /
de la sogs brjod dge slong gang / /
dga' bas dang du len byed cing / /
len gyi tshig kyang smra byed na / /
dge 'dun lhag mar gsungs pa yin / /
da lta bu dang 'khrig spyad na / /
bud med rnams kyang 'bras bu che / /
'khrig pas dngos ni mi brjod kyang / /
gang de sbom po'i ming can no / /
de bzhin 'khrig pa'i chos kyis ni / /
dge slong zhes sogs snga ma bzhin / /
da lta bu zhes mi brjod na / /
'di yang sbom po nyid du gsungs / /
bud med kyis kyang de bzhin du / /
'khrig pa'i tshig dngos dor gnas kyang / /
khyed lta bu zhes mi brjod na / /
de bzhin gnyi ga sbom po yin / /
bsten mi shes la 'khrig tshig dngos / /
brjod na sbom po las ni dman / /
de lta bu zhes bya ba'i sgra / /
med pa la yang nyes byas 'dod / /
thams cad du yang sdom brtson ni / /
chags can la ni ltung bar 'gyur / /
'dir ni chags can zhes gsungs gang / /
sems ni chags pa dang 'brel nyid / /
gang bsten bzod la ltung ba ste / /
bsten mi bzod la sbom po yin / /
skyes pa ma ning la sogs dang / /
dud 'gro mo la nyes byas nyid / /
rang ngam gzhan byed 'jug kyang rung / /
bud med skyes pa phrad na ni / /
dge 'dun lhag ma'i ral gri yis / /
rang gi mgo ni gcod par byed / /
chu tshigs byin sogs mdor bsdu na / /
chung ma rnam pa bdun du brjod / /
mdza' na mo bcu de dag gi /
mtshan nyid yang dag bshad par bya / /
chu yis rab tu byin pa yi / /
don la de ming rab tu btags / /
bud med gang zhig nor gyis nyos / /
rin chas nyos zhes de la rig /
rgyal po'i rgyal mtshan dang ni mgos / /
phrogs pa btsan phrogs zhes su brjod / /
ngas khyod nye gnas bya'o zhes / /
zer ba dang sam 'dus pa yin / /
zas dang gos kyi rgyu mtshan gyis / /
zhugs pa gos zas kyis 'tsho yin / /
gang khyod nor dang nga yi nor / /
de yi mnyam srog 'tsho bya zhes / /
de skad brjod nas zhugs pa gang / /
kha dum pa zhes bya ba'o / /
skad cig tsam zhig rtag tu min / /
de la thang 'ga' 'phrad ces bya / /
rnam pa bdun po 'di dag ni / /
slar yang so so'i dbye bar 'dod / /
'thabs pa'i mdo dang 'thabs pa'i 'og /
dum pa bcad pa rnam pa gsum / /
rde'u gsum ni gtor ba dang / /
chung ma ma yin par ni bsgrags / /
cho ga rab tu gtang ba dang / /
de bzhin dril bu bsgrags pa'o / /
dang po rnam pa gsum po la / /
bye ba nye bar sdum byed na / /
gcig gnyis gsum la rim pa bzhin / /
nyes byas sogs par 'gyur ba yin / /
bzhi pa dang ni lnga pa gnyis / /
drug ste gsum la sbom po yin / /
bdun pa bsdums byas brtul zhugs can / /
dge 'dun gyi ni lhag ma thob / /
'di ru mdza' mor 'dod pa ni / /
khyo ni shi'am gzhan song tshe / /
ma yi 'bad pas bsrungs pa ni / /
ma yis bsrungs zhes brjod pa yin / /
de bzhin pha dang gyos sgyug dang / /
pha dang ma yi rang rig skyes / /
des bsrungs de ni slar yang ni / /
nye dus bsrungs zhes brjod pa yin / /
pha dang khyo ni med pa na / /
ming pos yongs su bsrungs pa'am / /
phu mo nu mo yis kyang bsrungs / /
spun zlas bsrungs zhes brjod pa yin / /
bram ze mo 'am rje rigs mos / /
bsrungs pa rigs kyis bsrungs pa yin / /
bad sa la'am ko sa la'i / /
rgyud kyis bsrungs pa rus chags bsrungs / /
chos spyod brtul zhugs can dag gi /
'khrug med mar ni shes bya ste / /
rnam pa bcu po 'di dag ni / /
mdza' na mo zhes shes par bya / /
gang 'dir mdza' na mor gsungs dang / /
bzhi pa la sogs chung ma rnams / /
thams cad du ni sdum byed pa / /
dge 'dun lhag mar nges par bstan / /
khye'u 'am ni bu mo 'di / /
ci yi phyir na khyim mi byed / /
de skad la sogs smra ba yi / /
dge slong gis ni nyes byas 'thob / /
rang gi don du khang pa ni / /
gsol ba la sogs las kyi ni / /
ched sogs yon tan ldan par bya / /
gzhan du dge 'dun lhag mar 'gyur / /
gang du nyam nga med spyod pa / /
spyod lam rnam bzhi rung ba ni / /
'dug dang 'chag dang nyal bar grags / /
bzhi pa langs pa nyid yin no / /
chur ni bde bar gshegs pa yi / /
mtho ni bcu dang gnyis yin no / /
zheng du de nyid bdun yin te / /
de dag de yi tshad du gsungs / /
bde bar gshegs pa'i mtho yi tshad / /
gang gsungs mkhas pas shes par bya / /
'bring tshad mi yi khru dag ni / /
phyed dang gnyis ni yod pa yin / /
'bring tshad skyes bu yi ni khru / /
bco brgyad chur ni yod pa yin / /
zheng du phyed dang bcu gcig ni / /
khang pa'i tshad du gsungs pa yin / /
sbrul dang sdig pa tre bu ka /
tre la ta sogs kyis mi rung / /
rtsod bcas lam dang shing drung dang / /
lha rten rgyal po'i pho brang mtha' / /
chu dang g.yang sa khron pa'i drung / /
brtsam du rung ba ma yin no / /
skyon ni 'di dag med pa ru / /
rigs pa yi ni khang pa bya / /
bka' yis ma gnang ba dag dang / /
gzhi mi rung dang brtsam mi rung / /
ma brtan rtsod pa dang bcas su / /
byed na dge slong sbom ltung thob / /
skyon kun gyis ni rab smad par / /
dge 'dun lhag mar gyur pa ste / /
skyon rnams kun dang bral ba yi / /
sa gzhir rjes su bsngags pa nyid / /
las dang po dang de bzhin smyos / /
'khrugs dang nad kyis gdungs pa yis / /
byed kyang 'di las 'byung ba yi / /
ltung ba yod pa ma yin no / /
gtsug lag khang ni bdag bcas la'ang / /
tshad dang cho ga 'di nyid de / /
chen po nyid kyi tshad du ni / /
nor gyis 'dir ni shes par bya / /
gzhi med pa'am bag tsam gyis / /
sdom brtson nyams par 'dod phyir ni / /
phas pham pa yis smad na ni / /
gnyis ka dge 'dun lhag mar shes / /
gang zhig cung zad bden par smra / /
'di ni bag tsam yang dag grags / /
rgyu mtshan med pa gzhi med yin / /
bag tsam nyid rab bstan pa ni / /
rab dang blo ldan dge slong ma / /
ut+pal mdog can zhes bya byung / /
rdzing bu rab zhi zhes pa'i 'gram / /
gyad nor can yong nye bar 'ongs / /
de dang ha cang mi ring bar / /
sa las skyes dang mdza' bo gnas / /
der ni chu 'thungs 'ongs pa yi / /
ri dwags ri dwags mo spyod mthong / /
de mthong sa las skyes kyis ni / /
mdza' bos mdza' bshes la dris pa / /
mi tshangs spyod dang dge slong dang / /
dge slong ma yang mthong ngam ci / /
de yis mthong ngo zhes smras te / /
bag tsam 'di tsam las byung bas / /
gyad nor bdag gis brlag bya zhes / /
de yis khros nas smras par zad / /
de la sogs pas kun bslang ba'i / /
bag tsam gyis ni bye brag dag /
yid gcugs dman pa dag gis ni / /
dran par bya phyir gsungs pa yin / /
bzhams te bsgo sogs cho ga yis / /
lan gsum bar du bzlog na yang / /
mi nyan dge 'dun mthun 'byed na / /
dge 'dun gyi ni lhag ma thob / /
gsol ba ma gtogs bzlog pa'i tshig /
bzhams te bsgo ba zhes bya ste / /
tshe ldan khyod 'dir mchog gcig la / /
'di ma byed ces rgyas par ni / /
gzhams te bsgo bas mi gtong na / /
las kyis de la bka' bsgo bya / /
de nas gsol dang bzhi las te / /
byis gang de yi grogs byed pa / /
mchog gcig bsam pa gcig pa las / /
dbye ba rnam pa gnyis su gnas / /
tha dad dbye ba yang ni 'dir / /
rnam pa bcu bzhi dag tu bzhed / /
chos la chos ma yin brjod dang / /
chos min la yang chos su brjod / /
'dul ba dang ni 'dul min nyid / /
bzhi po de la sogs pa brjod / /
'di la dbang byed mkhas pa yis / /
'gyed pa dang ni mi gdams dang / /
ltung ba dang ni bya ba ste / /
rnam pa bzhir ni shes par bya / /
sna tshogs rtsod dang tshogs pa med / /
dge 'dun bsam pa tha dad pa'i / /
rkyen la sogs pas 'byung ba ste / /
rtsod pa yi ni dbang byas brjod / /
kun nas nyon mongs pas ltung ba / /
phan tshun du ni mi gdams pa / /
de ni rtsod pa las byung ba / /
mi gdams pa zhes bya bar grags / /
lus dang ngag yid kyis phye ba / /
de ltar tha dad gcig dang ni / /
rnam pa gnyis dang rnam pa gsum / /
ltung ba phyogs tsam brjod pa yin / /
khyim gcig dge slong bud med dang / /
gal te mi shes lhan cig nyal / /
nub gsum bsnyen par ma rdzogs dang / /
gnas gcig 'di ni lus kyi'o / /
bud med dag la rkang pa ni / /
lnga'am drug gis chos ston na / /
ma bsams par ni lhag pa'i tshig /
smras pa la ni ngag gir brjod / /
gso sbyong dus tshe dris na yang / /
skyon yong smra bar mi byed na / /
de la yid kyi ltung ba ni / /
nyes byas nyid du mkhas pas rtogs / /
lus dang yid gnyis 'brel pa ni / /
yang dag bsams nas srog gcod dang / /
ma byin len dang chang 'thung sogs / /
brten pa nyid la'ang 'dod pa yin / /
yang dag bsams nas lnga dang ni / /
drug tsam smras pa lhag par brjod / /
ngag dang yid las gyur pa de / /
brdzun smra sogs la'ang 'dod pa yin / /
brdeg ces kun nas bsams nas ni / /
brjod de lus can la brdeg na / /
'di ni lus dang ngag yid kyi / /
bya ba rnam pa gsum pa can / /
dge slong la ni mi dge bas / /
ltung bar 'gyur gyi sems dag na / /
mchod rten sku la skyes pa yi / /
rtswa sngon gcod par byed bzhin du / /
ji ltar dge ba'i sems kyis ni / /
ston pa la ni mchod 'dod pas / /
me tog phreng ba spel ba'i phyir / /
'thog pa de la de tsam min / /
ma bsams thub pa'i bslab pa'am / /
dge 'dun nang khrims dral gyur na / /
lung ma bstan par gsungs pa ste / /
ltung med dge ba nam yang min / /
yang dag bsams nas 'das na ni / /
mi dge ba nyid kho nar 'gyur / /
'di ni rjes su ma gnang yang / /
skabs 'ongs zhar la brjod pa yin / /
de ltar rnam pa du ma yi / /
ltung ba so so'i sgo nas 'dir / /
rtsod pa'i dbang du byas pa yi / /
ltung ba 'di ni mkhas pas gsungs / /
gsol ba la sogs las 'di dag /
rung ba min zhes smra ba rnams / /
rtsod pa dang ni 'thab mo yang / /
bya ba'i yang ni rgyu ru 'dod / /
dge 'dun 'byed par gang brtson pa'i / /
blo chung gis ni nyes byas thob / /
bzhams te bsgos kyang mi gtong na / /
nyes byas nyid du rnam par gzhag /
dang po nyid du gsol ba'i las / /
brjod tshe mi gtong sbom po nyid / /
brjod pa gnyis la'ang de yin te / /
mthar ni dge 'dun lhag ma nyid / /
snga ma'i brjod pa gnyis la ni / /
sbom po'o de rjes de la ni / /
gsum pa dge 'dun lhag ma ste / /
de ltar 'di ni legs par brtag /
gang yang de rjes 'brang ba yi / /
dge slong sdig to can rnams kyang / /
bzhams te bsgo sogs cho ga yi / /
sngar bzhin 'di dag kun la'ang 'gyur / /
khyim sun 'byin pa yis ni gzhan / /
sun 'byin pa ni rnam gnyis gsungs / /
gcig ni 'grogs pas yin te gzhan / /
gnyis pa yang ni longs spyod kyis / /
'grogs pa bud med lhan cig tu / /
rtse 'jo 'phyar g.yeng la sogs bsten / /
longs spyod me tog 'bras bu dang / /
bza' btung la sogs lhan cig byed / /
mig rna yid sogs shes pa yi / /
mthong ba la sogs rnam gsum 'dod / /
bzhams bsgo la sogs rim byas kyang / /
mi gtong sngar bzhin nyes sogs lta / /
bka' blo mi bde bas kyang ni / /
dge 'dun lhag ma'i ltung bar bstan / /
bka' blo mi bde phan rnams la / /
brjod rung ma yin tshig smra'o / /
phas pham la sogs gang zhig bslab / /
de ni bslab pa'i gzhi zhes bya / /
nyar bstan 'dul bar gang gsungs pa / /
'di la chos ldan dge slong rnams / /
gang zhig ston pa'i bka' la gtogs / /
chos mthun rnams kyis nges par bsgo / /
bzhams te bsgo ba la sogs la / /
mi gtong sngar bzhin nyes bya sogs / /
bcu gsum 'di dag dge 'dun las / /
ldang phyir dge 'dun lhag ma'o / /
phyi ma bzhi ni gsum gyis te / /
snga ma dgu ni cig car du / /
mtshon pa tsam du sbyar ba yis / /
dge 'dun lhag mar nges par bstan / /
ma nges pa yi chos gnyis ni / /
'dul ba las gsungs rab tu brjod / /
dge slong 'char kas sbed ma dang / /
lhan cig nyer gnas reg pa las / /
mgon pos dge 'dun tshogs dbus su / /
ma nges dang po'i chos bcas mdzad / /
dben gnas dge slong gcig pu zhig /
bud med gcig dang 'dug byed na / /
'dod bsten rung ngam mi rung yang / /
ma nges gnyis po'i chos su brjod / /
gang du gzhan med 'di dben te / /
skyabs yod kyis kyang rnam pa ni / /
rtsig pa rib ma mun pa dang / /
yol ba thibs po zhes bya lnga / /
gnas su 'gro dang 'dug pa'am / /
nyal ba la sogs gang byas kyang / /
dad pa can gyis tshig gis ni / /
dge slong de ni ldang bar 'os / /
yang na de dag 'gro la sogs / /
cung zad tsam yang ma gtogs na / /
de yi ngo bo shes bya'i phyir / /
gsol ba'i cho ga sngon 'gros byin / /
rab tu byung dang bsnyen rdzogs dang / /
de yis gzhan la nam yang ni / /
gnas bca' ba yang mi sbyin te / /
gzhan dang lhan cig 'chag pa'ang min / /
'dug stan la sogs gcig mi bya / /
de la chang 'di ma shi'i bar / /
btung ba yongs su ma chod phyir / /
'di dag ma nges chos zhes brjod / /
de ltar ma nges chos gsungs nas / /
de las ji ltar ldang ba dang / /
gang zag lhag ma mang po yi / /
mdun du rab gnas mchog gis so / /
zhag bcu 'das par dge slong gis / /
chos gos ma brtags 'chang na ni / /
spang ba'i ltung byed sa rdul gyis / /
mgo bo g.yogs par byed pa yin / /
chos gos drubs dang tshon bsgyur ba / /
chos gos zin par gyur pa na / /
chos gos 'dzin par khas len pa / /
'dir ni blo yis khas blang ngo / /
mu bzhi can la 'dir brtag pa / /
sra brkyang dbyung ba byas nas ni / /
chos gos ma zin par ni min / /
de la sogs pas rnam par gzhag /
bal gos sha na nyi 'og dang / /
ras gos dang ni zar ma dang / /
ko tam pa dang du gu la / /
chos gos rgyu ni rnam pa bdun / /
spang bar 'os pa mi spong dang / /
ltung ba bshags par mi byed na / /
gal te phran tshegs de 'dra yang / /
nub gcig bral bar mi byed pa / /
rigs tshigs gsum po 'di las ni / /
gcig ma tshang bar ma yin te / /
'di dag ma lus byas na ni / /
ltung ba med par gsungs pa yin / /
gang yang lhung bzed dra ba sogs / /
nye bar bsags nas der yang ni / /
de tshe gzhan skyel bshags mi byed / /
spang bya'i ltung ba nyid du 'gyur / /
gang 'dir zad byed ltung ba ni / /
nges par spangs nas bshags bya ste / /
gang phyir gang gis ngan song du / /
ltung phyir ltung ba'i ming du btags / /
chos gos gsum gyi gnas bya ste / /
phyi rol 'di dag med par min / /
gzhan du dge slong nyes byas 'gyur / /
dge 'dun gyis gnas ma gtogs so / /
gnas gcig gnyis dang mang po yis / /
grong ni 'obs kyis bskor ba dang / /
rtsig pa rib ma'i khongs su chud / /
nyer spyod gcig dang tha dad pa'o / /
nyer spyod spong ba skyed mos tshal / /
lha yi gnas la sogs pa'o / /
'di la thun mong gcig nyid de / /
tha dad sna tshogs nyer spyod nyid / /
rgyun srang gcig ni btod pa dag /
gnas gcig pa zhes brjod bya ste / /
gdol pa ri khrod pa la sogs / /
rigs gcig pa yi gnas bzhin no / /
rigs gnyis gang du bram ze dang / /
gdol ba gnas pa gnas gnyis brjod / /
sna tshogs rgyun srang btod pa la / /
mang po bar ni rab tu grags / /
nyer spyod nang gi ma lus dang / /
de yi phyi rol 'dom gang yin / /
khyim bya 'phur chags tsam dag gam / /
gang du 'thag 'tshed la sogs tshad / /
rigs dang tshong khang tshong 'dus dang / /
khang thog g.yul sa mu stegs gnas / /
gru dang shing ljon shing rta dang / /
kun dga' ra gcig sna tshogs spyod / /
spun rnams ma phye ba dang ni / /
skyes bu gcig gi yang ni rung / /
ji ltar rigs par gsungs nyid kyis / /
de yi nyer spyod gcig pa yin / /
'di yi nyer spyod snga ma ltar / /
nyer spyod sna tshogs pa yang ni / /
gang du 'di dag gi ni sgo / /
tha dad pa'am thun mong brjod / /
mang po yang ni rigs bzhin du / /
tshong khang la sogs 'dod pa yin / /
nyer spyod tshul ni ma lus pa / /
gcig dang sna tshogs dag tu dbye / /
nyer spyod gcig dang sna tshogs su / /
mu stegs lta bas phye ba ste / /
gang du phyi rol spyod pa yis / /
gnas pa g.yang gzhi can la sogs / /
'khor los spyod pa la sogs khyim / /
thun mong sngags kyi khyim kun te / /
gang du phyi rol rnga zlum dang / /
gling bu la sogs 'grems pa'o / /
phan tshun yal ga ma bral na / /
shing sdong kun spyod gcig yin te / /
phyi rol nye 'khor phyed grib bam / /
gang du thigs pas slebs pa'o / /
gang du nyer spyod gcig pa der / /
chos gos gsum ni nyer bzhag nas / /
gzhan du dge slong nyal gyur kyang / /
ltung ba bskyed par 'gyur ma yin / /
lha rten dag la sogs pa yi / /
thun mong sgo drug dag tu gos / /
sbas nas gzhan du 'dug na yang / /
zad byed ltung bar ldan ma yin / /
'dom ni bzhi bcu rtsa dgu'i bar / /
chos gos gsum dang bzhi gcig tu / /
nyer spyod dag tu song ba na / /
'dug 'greng 'bral ba ma yin no / /
chos gos yang dag yod na yang / /
gzhan dag bsgrub par 'dod pa yis / /
byin gyis ma brlabs ma brtags par / /
zla ba las lhag gzhan mi bya / /
smin drug nas ni khra yi bar / /
dus kyi gos ni rnam par spyad / /
de las gang lhag dus min te / /
nye du sogs la yid brtan bya / /
dur khrod pa dang mi shes dang / /
shes pa nyid kyis chos gos dang / /
song dang song ba ma yin dang / /
phyag dar khrod ni lnga pa yin / /
dur khrod pa ni dur khrod spyod / /
sbyin po mi shes shes pa nyid / /
song ba ro yi gos la sogs / /
phyag dar khrod ni bor ba'o / /
rdul gyis sbags dang dgon pa dang / /
srang bor me yis tshig pa dang / /
mi gtsang gis gos phyag dar khrod / /
rnam pa lngar ni shes par bya / /
me yis tshig dang chu la bor / /
de bzhin pha mas byin pa nyid / /
byi ba'i so yis 'chos pa dang / /
de bzhin be'us zos pa'o / /
gsar pa dang ni longs spyod bzod / /
chos gos rnam pa gnyis su 'dod / /
de yi cho ga ji skad bshad / /
de bzhin 'dir ni mngon par brjod / /
gsar pa'i gos la 'di bya ste / /
thog mar snam sbyar nyis rim drub / /
de bzhin du ni gding ba ste / /
chos gos gzhan la nam yang min / /
zla ba bzhi sogs longs spyad pa'i / /
gos de sdom brtson gyis rtogs na / /
snam sbyar la ni bzhi rim ste /
gzhan dag la ni nyis rim bya / /
de las lhag pa mi sbyar te / /
rim pa de la sbyar bya yang / /
bzo 'phror gyur te bzhag pa ni / /
zhag bcu'i bar du rung ba yin / /
snam sbyar rnams kyi tshal bu ni / /
snral zhi bya'o dgu tshogs dgu / /
snam phran nyi shu rtsa lnga'i bar / /
de dag dbye ba nges par bstan / /
glegs bu phyed dang gsum pa gsum / /
gsum ni glegs bu phyed dang bzhi / /
tha ma gsum gsum glegs bu ni / /
phyed dang lnga par bya ba yin / /
sde tshan gsum po 'di dag gis / /
snam sbyar zhes byar gsungs pa ste / /
de dag tshad ni nges bstan pa / /
dang po khru ni lnga dang gsum / /
tha ma phyed dang gsum dang lnga / /
de gnyis bar ni bar ma yin / /
de bzhin bla gos nyid nga ste / /
lnga dang gsum par gsungs pa yin / /
gnyis lnga gnyis ni bzhi pa dang / /
lnga pa yang ni mthang gos yin / /
gal te de dag ma 'byor na / /
rjes bzung don du 'khor gsum khebs / /
spyir na rang bzhin tshad rnams la / /
khru yi tshad du gzhag pa yin / /
shin tu ring dang thung ba la / /
lus kyi tshad du 'dod pa yin / /
dang po tha ma dag dang dbus / /
tshal bu'i sgo ni gsum du brjod / /
de yi sor ni bzhi dang gnyis / /
de yi bar ma rim pa bzhin / /
khru yi tshad las chung ba la / /
byin rlabs yid brtan mi dgos so / /
spu can la yang de bzhin te / /
de gyon grong du 'jug mi bya / /
dge 'dun lhan cig zan mi za / /
mchod rten la yang phyag mi bya / /
'di ni sbyin bdag gi'o zhes / /
yongs su brtags nas bcad par bya / /
ma dras chos gos gyon nas ni / /
grong du 'jug par mi bya ste / /
'jug na nges par dge slong dag /
nyes byas 'gyur te med ma gtogs / /
mi mthun byed dang 'khrug long can / /
mu cor smra dang gtum po dang / /
'gro bar 'dod dang 'gro ba la / /
mkhas pas yid brtan phyir mi gzhag /
gal te yid ches dge slong zhig /
chu yi pha rol gnas na yang / /
de phyir de la chos gos kyi / /
yid brtan bya bar gsungs pa yin / /
gzhan der gnas pa'i dge slong dag /
shi bar shes na chos gos ni / /
slar yang dge slong gzhan zhig gi /
ming gi yid brtan bya ba yin / /
chos gos yid brtan bya ba 'dir / /
mi rtag la min mngon sum min / /
de bzhin dge tshul rnams la yang / /
chos gos yid brtan bya ba min / /
gang dag gzhan gyis gtad nas ni / /
chos gos byin gyis brlab pa na / /
da shi na yang dge slong nges / /
dge 'dun la ni dbul bar bya / /
chos gos gang brtags de yi mthar / /
snag tsha la sogs thig le bya / /
bye brag bdag gi mtshan ma yang / /
khyad par rtogs par bya ba nyid / /
bar ma las ni yo byad drug /
de nyid nad g.yog la phyin nas / /
shi ba'i yo byad lhag ma ni / /
dge 'dun bsod nams 'grub phyir bgo / /
chos gos dras pa gsum dang ni / /
rdul gzan sham thabs gnyis gnyis te / /
g.yan pa dgab dang gding ba dang / /
ras chen dang ni skra bzed dang / /
gdong dang lag pa phyi ba ste / /
'di dag bcu gsum dbye bar 'dod / /
chos gos lhag sogs yo byad rnams / /
'tsho ba'i yo byad bcu gsum po / /
dge slong chos gos rnams la ni / /
'chang ba'i tshul ni 'di yin te / /
nges par byin gyis brlab pa dang / /
de las gzhan pa yid brtan bya / /
rngul gzan mthang gos med par ni / /
chos gos chen po longs mi spyod / /
gang phyir longs spyod shes pa yis / /
phal ba yang ni bgo bar bya / /
kha bsgyur 'os pa kha bsgyur zhing / /
drub par 'os pa drub pa dang / /
byin rlabs 'os pa byin gyis brlab / /
brtag par 'os pa yid brtan bya / /
sngon po btsag dang ngur smrig rtsi / /
'di dag rung ba'i tshon gsum ste / /
tshon chen dag gi chos gos ni / /
kha bsgyur byed pa bkag pa yin / /
rgya skyegs le brgan rtsi dang btsod / /
rma shing rtsi dang mthing shing mtshal / /
sin+du ra dang gur gum ste / /
'di dag tshon chen brgyad du 'dod / /
seng ba phrug dang phying ba dang / /
la ba shin tu mthug po dag /
'di dag chos gos 'dod pa yis / /
dra bar bya ba ma yin no / /
spu can rnam par spangs nas ni / /
brtul zhugs can gyi nang shun bya / /
gding ba la ni dra mi dgos / /
rtag tu 'bral ba yang ni med / /
snam sbyar nges par dras te bcad / /
gzhan dag ma nges gang gi phyir / /
'dod chung rang gi chos gos kyi / /
las kyis skyo ba skyed phyir ro / /
lnga pa sham thabs gyon nas ni / /
bya ba mtha' dag byed par rung / /
bla gos sa phyogs gtsang mar ni / /
las yongs byed na bkag pa med / /
snam sbyar dge slong 'dus pa dang / /
zas dang mchod rten phyag byed dang / /
grong sogs 'jug la bgo bya yi / /
gzhan dag tu ni bkag pa yin / /
la ba phrug dang phying ba dang / /
rnga mo'i la ba dag dang ni / /
chos gos nyis rim gyon pa ni / /
mi gtsang phyogs su bkag pa yin / /
ma g.yogs gnas mal mi rung phyir / /
gzhan med bla gos bzhi bltab tu / /
byas te bting nas dran ldan pas / /
ldang ba yang zhing nyal bar bya / /
gzhan du chos gos ma khyer bar / /
gnas na gzhan gyi dkar po'am / /
dras pa ma yin na yang rung / /
byin gyis brlab par bya ba nyid / /
zas la nad pa ma gtogs par / /
gos gcig pa ni bkag pa yin / /
sdom brtson bgo ba med par ni / /
khrus byed bkag go med na rung / /
mang pos blangs na la ba sogs / /
gcig rnyed pa ni kun gyis spyad / /
rjes su gnang ba ma gtogs par / /
gcig pus bdag gir mi bya'o / /
kha ma bsgyur bar nyin mo ni / /
phyi rol ngur smrig nges par g.yogs / /
dge 'dun gos ni dran bzhin du / /
gnyis ka nas g.yogs spyad par bya / /
la ba'i spu ni phyir bstan nas / /
gyon te bcag par mi bya'o / /
srin sogs 'jigs pas 'dug pa dang / /
nyal ba rjes su gnang ba nyid / /
dge 'dun rnams la be'u phrug re / /
rjes su gnang ngo gang zag la'ang / /
bar sig la ba dge 'dun la / /
la ba gzhan ni gang zag la'ang / /
rjes gnang kun kyang la ba ste / /
'on kyang par sig yul nas byung / /
de ni par sig la ba'o / /
smad g.yogs bsdams pa'i don du ni / /
ska rags kyang ni rung ba yin / /
lteb ma dang ni shur bu nyid / /
gsum pa shur bu phre'u nyid / /
rang gi bzang po gang gyur pa / /
thams cad dge 'dun nyid phyir spyad / /
gding g.yogs dag ni med par yang / /
nam yang mal stan longs mi spyad / /
dag par bya phyir sham thabs ni / /
btso blag mkhan la 'khrur mi gzhug /
brtse ldan rang ngam gzhan gyis kyang / /
snod kyi nang du dal bus bkru / /
btso blag mkhan gyis brtse med par / /
gos dag drag tu sprugs brdabs na / /
tshags sran zad par byed pa'i phyir / /
bstan bcos las ni rab tu bkag /
tshul ldan ji srid legs par ni / /
chos gos la sogs longs spyod pa / /
de srid rgyun mi 'chad par ni / /
sbyin bdag rnams kyi bsod nams 'phel / /
bsrung ba'i don du skra bzed ni / /
zheng du khru ni phyed dang gnyis / /
srid du khru ni gsum yin te / /
lhag pa brtag par mi bya'o / /
gal te chos gos 'tsher bag can / /
gzhan las dge slong gis rnyed na / /
'tsher bag chu yis nyams byas nas / /
yongs su spyad do gzhan du min / /
'tsher bag dang bcas 'jam po yi / /
chos gos bcang bar mi bya ste / /
'chang bar byed na de dag la / /
nges par 'gal tshabs can du 'gyur / /
mdzes mas chos gos 'tsher bag can / /
mdzes dga' la ni nan gyis byin / /
de la kun nas chags skyes pas / /
de phyir bstan bcos che las bkag /
gang des yongs su longs spyad par / /
bzod pa'i gos gzhan yod min na / /
rngul gyis 'jigs pas snam sbyar la / /
rngul gzan bltabs nas bcang bya ste / /
zheng du mtho gang srid du khru / /
phyed dang do las lhag mi bya / /
snam sbyar yongs su srung byed pa / /
btsag yug rnams kyis kha bsgyur bya / /
khyad par du yang bla gos kyi / /
tha ma yongs su zegs pa na / /
smyung tshems la sogs yang dag sgrub / /
khab kyi las kyang rjes su gnang / /
phyag dar khrod la dga' ches pas / /
bsams nas dral bar mi bya ste / /
nam yang chos gos don du yang / /
rma med ro las mi blang ngo / /
srin bu sogs kyis rma gtod kyang / /
rang gnas zhag bdun bzhag nas ni / /
dur khrod pa yi dge slong gis / /
bkrus te kha bsgyur bcang bar bya / /
dge 'dun gyi ni mal cha dang / /
stan ni de la bkag pa yin / /
dge slong khyim du mi 'jug ste / /
sgo drung bsod snyoms blang bar bya / /
stan sogs 'dug par 'bod pa na / /
dur khrod pa zhes go byas nas / /
gnang phyir khyim du zhugs nas ni / /
stan la 'dug pa la sogs bya / /
mchod rten dag la phyag byed tshe / /
'dom gang nang du dor byas te / /
nya dang sha sogs mi bza' zhing / /
der ni gnas khang brtsig mi bya / /
kha ma bsgyur dang kha tshar can / /
be'u ras sogs dge 'dun rung / /
tshon can rgyal byed tshal phul bas / /
des na be'u ras sogs bkag /
spang bar bya ba'i dngos gang rung / /
de ni dge 'dun la min te / /
gang gzhan phyis ni ster ba yi / /
gzhung lugs shes pa dag la spang / /
mi shes bzhin du chags bcas gang / /
spangs nas zlog par mi byed cing / /
legs bsgo byas kyang mi ster na / /
de la stobs kyis dbog par bya / /
'char ka'i khu ba'i thigs pa gang / /
gos la babs mthong sbed ma yi / /
chags khyer bu yi rgyur gyur pas / /
de yis kun bslang 'di rab bcas / /
dge slong gang zhig nye du min / /
dge slong ma la gos 'khru dang / /
'tshed dang 'chag par byed pa ni / /
nges par ltung ba dang ni ldan / /
'khru ba la sogs byed 'jug na / /
gcig gis kyang ni nye bar 'joms / /
the tshom za na nye du la'ang / /
nyes byas dri mar yongs su bsgrags / /
pha dang ma dang ma yi pha / /
nye bar bzung ste bdun brgyud ni / /
mkhyen chen gyis ni nye dur gsungs / /
de las gzhan ni gnyen mi nyid / /
tshos khu dngas ma la sogs pa / /
re re la yang 'og gzhi gding / /
bslab pa'i gzhi ni nyams byed pas / /
dge slong la ni ltung bar 'gyur / /
dge slong gang zhig nye du min / /
dge slong ma las bsams bzhin du / /
chos gos gang rung len byed na / /
de yi bslab gzhi nyams par byas / /
'di la slar sbyin dbrog mi bya / /
brje ba la ni nyes pa med / /
ji ste brje na mnyam pos sam / /
dge slong ma yi 'dod pa bzhin / /
rgya chen nor ldan dge slong mas / /
gal te 'bul na nyes pa med / /
de bzhin legs gsungs bsnyen rdzogs byed / /
bor rlag gyur dang dbus yang ngo / /
dge slong chos gos gsum yod pas / /
nye du ma yin khyim bdag dang / /
de yi bdag mo las kyang rung / /
chos gos nam yang mi blang ngo / /
kun du skyes pa khyim bdag ste / /
de yi bdag mor bud med brjod / /
bor rlag byung sogs slong ba ni / /
'di la nyes pa med par brjod / /
dbul po la ni bslangs pa yis / /
kha tshar la sogs thob pa dang / /
gar mkhan la sogs pa yi gos / /
bzang po la yang nyes pa med / /
chos gos phrogs pa la sogs kyis / /
mang po rnyed par gyur na yang / /
dran pas stod g.yogs smad g.yogs las / /
lhag par blang bar mi bya'o / /
khru ni bcu gnyis stod g.yogs gos / /
smad g.yogs yang ni bdun dang gnyis /
re zhig 'di ni 'jig rten pa'i / /
stod g.yogs smad g.yogs zhes su gsungs / /
khru ni lnga gsum snam sbyar te / /
nyis rim stong g.yogs dag kyang ngo / /
khru ni lnga dang gnyis po dag /
re zhig bstan pa'i smad g.yogs so / /
bslangs nas dngos po lhag pa dag /
gal te ga shed nas ni rnyed / /
de ni go byas bzlog byas te / /
rjes su gnang na blang bar bya / /
khyim bdag mo 'am khyim bdag gis / /
gos kyi rin ni spags na der / /
dge slong rnam par rtog bzhin du / /
slong na de ni ltung dang bcas / /
sngar bzhin nye du min zhes bya / /
chos gos rnam pa bdun po dag /
yongs su spyad par bzod pa yis / /
gos de rung ba zhes bya'o / /
rin spags pa zhes bya ba ni / /
gser la sogs pa ma smos shing / /
mgron du ma bos zhes pa ste / /
brtag btung dran par brjod pa'o / /
lnga dang bcu pa'i rin dag gis / /
nyos la byin zhes rjod byed cing / /
sngon po sogs kyi kha dog ste / /
khru yi tshad kyis khru nyid do / /
rin la sogs pa gsum dag gis / /
slong ba'i tshe na nyes byas te / /
thob na spang ba'i ltung bar 'gyur / /
ma bslangs na ni ma yin no / /
chos gos phrogs pa la sogs pas / /
gang yang rung ba blang bya ste / /
dge slong rtags kyis lus la 'dir / /
ma g.yogs nam yang mdzes ma yin / /
so sor dpag pa la yang ni / /
thams cad sngar bzhin kho na ste / /
ji ltar byas pas ltung ba dang / /
ltung ba med pa yang ni grags / /
bdag cag mi rung gnas brjod nas / /
pho nya las ni rin mi blang / /
legs sbyin chos gos bdag cag rung / /
zhal ta pho nya de la brjod / /
de yis gang tshe chos gos rin / /
zhal ta byed la gtad pa na / /
dge slong chos gos don gnyer des / /
lan drug bar du dran par bya / /
der ni mngon par grub na ni / /
der ni blang bar rung ba nyid / /
de las lhag par brtson byed na / /
ltung ba'i tshang tshing nang du ltung / /
'di la lan drug bskul nas ni / /
rang nyid 'ongs nas ster byed na / /
dge slong gis ni 'di skad brjod / /
bdag gis 'di spangs dgos pa med / /
de lta na yang gal te de / /
shin tu phyag sogs sngon 'gro bas / /
ster na dge slong len pa la / /
ltung ba med par gsungs pa yin / /
bud med dang ni rgyal srid la / /
dbang bskur gyur tam bram ze'am / /
rgyal po'i gnang chen pa la gtogs / /
blon po'am dmag dpon la sogs 'dod / /
'dug sa tshong khang chu gnas dang / /
'bod gnas dang ni khyim gnas so / /
tshong khang gang du nyo tshong byed / /
chu gnas chu snod sbed pa'i sa / /
'bod gnas 'breg mkhan dag dang ni / /
rdza mkhan la sogs ming can gyi'o / /
khyim gnas khyim du rab brjod pa / /
'di dag 'bod gnas bzhir gsungs so / /
tshur spyon legs par byon nam khyod / /
gdan 'di la yang bzhugs nas ni / /
phyag zhabs legs par bkra ba dang / /
bza' dang btung ba dgyes bzhin gsol / /
lan drug bskul ba'i sgo der yang / /
ma thogs par ni rjod byed na / /
ltung med thogs nas rjod byed pa / /
ltung bar 'gyur ba kho na'o / /
gal te pho nya mi ma yin / /
sbyin bdag dang ni gnyis pa'ang / /
sdom brtson nyer byas gsum gyi ni / /
dbyug pa rnams kyis mgo bo 'joms / /
sbyin bdag mi yin pho nya dang / /
zhal ta ba ni mi min na / /
nyes byas gnyis so zhal ta tsam / /
mi ma yin na nyes byas gcig /
gang du sbyin bdag pho nya dang / /
zhal ta pa yang mi yin na / /
de ni nges par ltung byed bskyed / /
khrims ldan ngan song gsum du 'phen / /
dge slong gang zhig phan byed pas / /
dge slong gang la chos gos bskur / /
de nyid la ni yid brtan pas / /
yongs su spyod pa nyes pa med / /
gang der shi na chos gos ni / /
gsal por de yi 'gyur ba yin / /
ma thob pa las spang ba dag /
gnyis ka la yang med pa ste / /
snga mas yongs su btang ba dang / /
gzhan gyis bdag gir de ma byas / /
de la zhag bcu 'das na yang / /
gnyi ga la yang ltung ba med / /
gang yang dge slong srin bal gyis / /
gsar pa'i stan dag byed na ni / /
de la ltung ba'o de yang gnyis / /
g.yogs pa dang ni blings pa'o / /
byin par gyur dang de bzhin du / /
longs spyad pa la nyes med do / /
sbyin bdag bsod nams 'dod pa'i phyir / /
dge slong gis ni blang bar bya / /
lug bal nag po 'ba' zhig gis / /
gsar pa'i stan ni mi bya ste / /
de tshol ba yi sdug bsngal gyis / /
klog dang kha don nyams par byed / /
dkar nag dang ni 'khob bal gyi / /
cha gnyis cha gcig bsres nas ni / /
blings pa nges par byed na ni / /
stan des ltung ba med pa yin / /
nag po rang bzhin gyis gnag nyid / /
mgrin pa rgyab dang glo gnyis dkar / /
spyi bo lto dang tshe'u 'gab / /
'khob bal dkar nag zhes su brjod / /
dkar nag 'khob pa la dkar po ni / /
srang phyed tsam gyis nyung ba zhig /
byas nas gsar pa rtsom byed na / /
de la ltung bar the tshom med / /
de las gzhan pa ma rnyed na / /
nag pos kyang ni bya ba yin / /
gzhan las rab tu thob pa ni / /
ci bde bar yang yongs su spyod / /
lo drug bar du nan tan gyis / /
byas pa'i stan de bcang bar bya / /
lo drug tshu rol de byas ltung / /
nyes med tshogs kyis gnang ba yin / /
lo gcig la yang gnyis pa dag /
gal te dge slong rtsom byed na / /
rtsom la nyes byas gcig yin te / /
yongs su rdzogs la dngos gzhir gzhag /
de bzhin gnyis gsum bzhi dang lngar / /
brtsams pa la yang nyes byas 'thob / /
lo drug bar du zhugs gyur nas / /
rtsom pa la ni nyes pa med / /
gding ba gsar pa byed pa na / /
rnying pa la yang nges par mtha' / /
kha dog ngan par byed 'dod pas / /
bde bar gshegs pa'i mtho gang glan / /
gal te mtho gang tshad de las / /
bsams bzhin cung zad tsam spyod kyang / /
de skabs ltung ba'i dbyug pa yis / /
mgo bo gcog par byed pa yin / /
gal te shin tu zegs pa'am / /
spyad mi bzod cing dengs pa na / /
de tsam nyid dam chung ba gang / /
glon pa la ni nyes pa med / /
sdom brtson rang gis bal dag ni / /
dpag tshad gsum las lhag mi 'khur / /
nyung du zhwa la sogs pa'i phyir / /
mngon par khyer yang nyes pa med / /
grong las rgyang grags phyed du yang / /
sdom brtson khur na nyes byas te / /
grong khyer nas ni grong khyer du / /
rgyang grags gcig khur ltung ba yin / /
dge slong gang zhig dge slong ma / /
nye du min la bal dag ni / /
rmel ba la sogs byed 'jug na / /
de yang bslab las nyams ldan 'gyur / /
rmel ba la sogs re res kyang / /
mtha' dag gis kyang kun nas bskyed / /
sdom brtson ltung ba dang bcas na / /
nyes byed bzhin du 'og tu 'gro / /
bcom ldan brtse bas dge slong dag /
sa le sbram len bkag pa yin / /
chos gos lam rgyags nad pa yi / /
sman gyi rgyur ni ma gtogs so / /
gser dngul mu tig nor bu dang / /
mu sal gar b+ha g.yas su 'khyil / /
dmar dang shang ka she la dang / /
byi ru la sogs reg na ltung / /
thub pa'i dge slong don nyung dang / /
bya ba nyung ba mdzes pa ste / /
mang pos dben pa dang ni dga' / /
nyung du tsam zhig bcad bar bya / /
sdom brtson gang zhig nor ldan pas / /
skyed kyi don du gtong byed na / /
skyed thob ltung ba'i rdo rje yis / /
bdag nyid 'joms par byed pa yin / /
sbyor ba dang ni rab sbyor dang / /
bsgrub dang brje ba de bzhin de / /
byed pa mi byed zhes bya dang / /
mngon mtshan can gyi rnam pa bzhi / /
shing rta la sogs snod 'grems shing / /
yul phyogs zong ni 'dri byed pa / /
grags po dag ni 'tshol byed pa / /
'di dag sbyor bar 'dod pa yin / /
rab sbyor bdun sde la sogs pa'i / /
skyed phyir nor ni gtong byed pas / /
dbang po gro ga snag tsha dang / /
smyu gu tshol ba dag la 'dod / /
'dod pas rnyed la chags pa yi / /
nyis 'gyur la sogs spel ba'i phyir / /
gro ga la sogs sgrub byed pa / /
de ni bsgrub par gsungs pa yin / /
nor bu mu tig byi ru sogs / /
rdzas rnams yongs su brje ba na / /
snag tsha gro ga la sogs tshol / /
de ni brje bar yongs su grags / /
skyed ma thob kyi bar du 'dir / /
nyes byas dri mar yongs su grags / /
gang tshe skyed thob de nyid tshe / /
gsal por ltung ba nyid du grags / /
byed pa mngon mtshan can la sogs / /
gtong bar brjod do mi byed pa / /
slar yang gser sogs mi gtong ba'o / /
cho ga 'di yang sngar bzhin te / /
dkon mchog gsum gyi ched du ni / /
rnyed pa 'dod pas sbyor ba dag /
'jig rten spyod pas gzhan min brtag /
rigs ldan zhal ta la rung ste / /
rgyal po dang ni rgyal po'i 'khor / /
sbyin bdag rnams kyi drung du ni / /
nam yang sbyor ba mi bya'o / /
'di dag rnams las rnyed med dam / /
'on te dka' bas rnyed kyang rung / /
khyer nas mi ster gta' mi blang / /
khyer yang ster nus de lta min / /
nyo byed shes rab can med na / /
gang nyo 'dod pa'i dge slong gis / /
rdzas rnams rjes su brtags nas ni / /
nges par lan gsum bar du brjod / /
rnyed pa'i don du mi btsong zhing / /
nam yang nyo na ltung ba nyid / /
dgos pa rjes 'brel dor byas pas / /
nyo tshong la ni nyes med de / /
sangs rgyas chos dang dge 'dun phyir / /
'jig rten chos lugs rjes 'brang ba'i / /
zhal ta pa yis nyo tshong bya / /
gzhan du gzhan gyi ma yin no / /
mchod phyir gus pas rtag tu ni / /
gtsug lag khang du tshong byed na / /
de la skyed dang bcas sbyin te / /
sbyin bdag dad pa skyed phyir ro / /
so ba til dang mud ga sogs / /
srog chags dang bcas ma brtags pa / /
bsil grib kyi ni sa phyogs su / /
de ni rab tu bkram ste bzhag /
de lta na yang de nas de / /
gal te bral bar ma gyur na / /
de tshe slar yang gnas khang du / /
bzhag nas sgo ni rtag tu bsdams / /
zhag bcu las 'das lhung bzed ni / /
brtul zhugs can gyis bcang mi bya / /
lcags dang sa las byas rang bzhin / /
lhung bzed rnam pa gnyis su brjod / /
tshad ldan chung ngam chen po ni / /
bsnyen par rdzogs pa'i don phyir yang / /
mang po yin na yang ni rung / /
'chang ba la ni smad pa med / /
lhan pa gcig gnyis gsum dang bzhis / /
lhung bzed gzhan dag bslang mi rung / /
dge ba'i sems kyis bag yod par / /
rin gyis nyos la nyes pa med / /
sdom brtson mi brtan ldan pas ni / /
lhung bzed bug rdol glan mi bya / /
rgya skyegs tshig ma tshon mo steng / /
sbra tshil bu ram sas ma yin / /
brtan po lhan rings gang brjod dang / /
bye ma yang na lhan pa nyid / /
tham phran dang ni lhan thabs nyid / /
de bzhin chu srin so yang ngo / /
chos kyis yongs su brje ba la / /
nyes pa med do gzhan du slar / /
slong ba'i tshe na nyes byas te / /
thob pa na ni spang bar 'gyur / /
grub na dge bas lhung bzed de / /
dge 'dun la ni brim par bya / /
de yang lhung bzed tha ma ni / /
de yi lung bzhin du ni bcong / /
bre chung do zan tshod mar bcas / /
blugs nas bzhag pa de la ni / /
lag pas bkan tshe mi reg pa / /
de ni chen po'i tshad du brjod / /
bre chung gang zan tshod mar bcas / /
shong ba chung ngur rab tu grags / /
'di dag gnyis kyi bar dag ni / /
'bring por brjod de lhung bzed gsum / /
gang zhig lhung bzed gas dang rdol / /
de ni gus pas glan par bya / /
de byed pa yang tshog chas kyang / /
dge 'dun gnas khang gzhag par bya / /
'gro na lhung bzed bcas yin te / /
gal te lhung bzed med nyid dam / /
gzhan du rkun pos 'jigs pa'am / /
slar log 'dod pa yin na rung / /
thags mkhan nye du ma yin la / /
gla rngan med par 'thag 'jug na / /
ltung bcas ltung ba med pa ni / /
nye du yin nam gla byin na'o / /
nges par dge slong ched du ni / /
khyim bdag chos gos 'thag 'jug na / /
de yis der song thags mkhan la / /
snyan tshig bsngags te grub na ltung / /
zheng che thar tshags bzang sogs don / /
bsod snyoms kyis ni 'dod mi bskyed / /
de ltar byed na sdom brtson la / /
thob pa'i tshe na spang bar 'gyur / /
zheng che ba ni tshad chen te / /
mnyen 'gyur 'jam po zhes bya'o / /
thar gyis zhag pa 'jur mdud med / /
tshags thar bzang ba dam pa yin / /
bsod snyoms kyang ni 'dir shes bya / /
bza' sogs lha yi rigs las byung / /
ston mo lha yi rigs dag ni / /
de yi rgyags su rnam par shes / /
chos gos dge slong la byin nas / /
gzhan du khro dang chags pa yis / /
de phrogs na ni nyes byas te / /
phan par 'dod pas nyes med do / /
lus kyi rab g.yo lus kyis ni / /
byed pa'o ngag gi g.yo ba yang / /
brjod pa yis ni 'phrog byed na / /
gnyis sam gcig gis kyang ni rung / /
ji srid chos gos gra yang ni / /
lus dang bral bar ma gyur pa / /
de srid nyes byas tsam yin te / /
bral na spang ba'i ltung ba yin / /
dbyar ni dbyar gyi rnyed pa nyid / /
rab tu 'gyed par byed na ni / /
nyes byas 'di ni 'das nas sam / /
de ma yin la ma yin no / /
dbyar gang bdag gir byed mi 'dod / /
chos gos sbed pa med par ni / /
chos gos gtad pa las byung ba'am / /
dbyig la sogs pa rung ba yin / /
'chi phyir dang ni 'chi bas gtad / /
nad pas nad pa nyid phyir ro / /
'gro bar chas pas gang byin pa / /
'di dag gtad pa las byung lnga / /
mtha' yi zhag bcu'i nang du ni / /
bgos kyang rung ba nyid yin te / /
sbyin pa'i dus las 'das par ni / /
nam yang bcangs na dngos gzhi'o / /
chos gos byin pa'i dus gang ni / /
mkhas pas yang dag bstan pa 'dir / /
dgag dbye bya ba'i nang rol du / /
zhag bcu'o de las lhag pa min / /
'dir bdag rang gi lag nyid kyis / /
rab tu dbul zhes sbyin bdag la / /
gal te 'jog par byed na ni / /
nam yang dge slong skyon yod min / /
dgag dbye'i dus kyi rnyed pa gang / /
thams cad dbyar gnas gang de dbang / /
gang zhig dbyar gnas ma bcas pa'am / /
gang dang lhan cig dgag dbye byas / /
'jigs bcas dgon par gnas pa yis / /
chos gos gsum po dag las ni / /
gcig ni khyim du bzhag bya ste / /
bag yod dge ba 'dod pas so / /
dgos pa'i ched du gzhan du ni / /
zhag drug 'das kyang nyes med de / /
der yang mtshams gcig chos gos kyis / /
bdun pa'i skya rengs shar na ltung / /
dbyar gyi nang du zla shol thob / /
dbyar gnas phyi mar rab tu grags / /
'jigs bcas zhes brjod gang du 'dir / /
nges par rkun po'i 'jigs bcas 'dod / /
seng ge stag sogs 'jigs pa ni / /
dogs bcas 'dod par shes par bya / /
sha sbrang la sogs 'jigs pa dag /
'jigs pa tha dad yin par gsungs / /
so ga'i zla ba lhag ma la / /
khrus don lus rab sba ba'i phyir / /
dbyar gos ras chen ming can gyi / /
chos gos brtul zhugs can gyis btsal / /
'di ni dbyar zla gsum dag las / /
zla phyed bar du bcang bya ste / /
snga bar tshol lam lhag par ni / /
'chang ba la yang ltung bar 'dod / /
dgag dbye'i dus kyi gos bzang ba / /
sra brkyang gding ba'i don du ni / /
tshogs la gsol ba sngon 'gro bas / /
las byed pa la yang dag bsgo / /
tshogs kyis yang dag gnang nas ni / /
'phags pa'i tshogs kyis gus byed la / /
gsol ba rkyang pa nyid kyis gtang / /
de yis ji ltar rigs par ni / /
kha bsgyur la sogs byas nas ni / /
song nas tshogs kyi dbus su zhu / /
de nas cho ga bzhin du 'dir / /
gding bya sra brkyang bting ba yi / /
dge slong rnams la phan yon mang / /
phan bzhed ston pas yang dag gsungs / /
zhag bcu zla ba nges pa dang / /
ma brtags par ni 'chang ba dang / /
snam sbyar med par grong sogs 'jug /
yang yang za ba nyid dang ni / /
'dus shing za ba nyes pa med / /
bsgo ba ma byas par yang 'gro / /
smin drug dang ni khra yi bar / /
sra brkyang gding ba dus su gsungs / /
mgu ba spyad dang mgu ba byas / /
spo ba dang ni de las langs / /
dbyar ma rdzogs dang dbyar bral dang / /
dbyar ni phyi mar gnas de bzhin / /
lkog tu gyur pa'i dge tshul dang / /
bslab pa spyod par byed pa ste / /
'di dag la ni phan yon med / /
rnyed pa kho na ma bkag go / /
lta dang tshul khrims dri ma can / /
gang zhig dge 'dun gyis rab spangs / /
chos ma yin pa'i phyogs lhung dang / /
de bzhin gzhan du dbyar gnas te / /
lnga po 'di la rnyed pa dang / /
phan yon yang ni med par gsungs / /
'dir ni bzang dang mkhas kun la / /
yon tan dang ni rnyed pa yod / /
dge 'dun la bsngos rnyed pa gang / /
brtul zhugs can dag dbang byed na / /
spong ba'i ltung byed lcags tshan gyis / /
sdug bsngal nyams su myong bar 'gyur / /
rnyed pa gos dang dbyig la sogs / /
bza' ba la sogs zang zing yang / /
gnyis ka'ang bsngos par bsgyur ba ni / /
rab tu bkag pa gsungs pa yin / /
tshogs kyi gzhan la gzhan gyi der / /
rnyed pa phan tshun sgyur byed na / /
nyes byas dang ni yang dag ldan / /
dngos gzhi ru ni mi brtag go / /
dge 'dun mthun pa nyid kyi ni / /
dge 'dun gzhan la bsngos pa yi / /
rnyed pa bdag gir slong byed na / /
thob pa'i tshe na spong bar 'gyur / /
gang zag sku gzugs mchod rten dang / /
dud 'gro rtswa dang nam mkha' la / /
bzhag sogs sa la ka ba ste / /
khang bzangs sogs la nyes byas yin // //
bam po gsum pa /
dang por byin len byas nas ni / /
mar sogs dge slong byin gyis brlabs / /
rang gis blangs nas spyad bya ste / /
zhag bdun de las lhag par min / /
sdom brtson de don la mkhas pa / /
spang bar 'os pa spangs nas ni / /
de nas ltung de las ldang phyir / /
nub kyis chod nas bshags pa bya / /
mkhas pas bskul ba byas nas ni / /
gnyis pa la ni blang bar bya / /
ji ltar gsungs pa'i brtag pa dag /
mi byed pa las ltung bar 'gyur / /
ltung ba bcos pa'i don du ni / /
bdag gi don du chos gos sogs / /
cung zad tsam yang de dag gis / /
gzhan las blang bar mi bya'o / /
ltung 'di spang bar ma byas na / /
gzhan du grol bar 'gyur ba min / /
spang bar yang ni shes bya la / /
chos gos la sogs spang bar brjod / /
spang ba'i ltung byed sum cu po / /
bslab bya dang bcas bshad nas ni / /
de rjes ltung byed 'ba' zhig pa / /
dgu bcu rab tu gsal bar bya / /
rgyal po'i khab tu bcom ldan 'das / /
blta 'dod khyim pa mang rnams kyis / /
bcom ldan 'das nyid gang na zhes / /
sgra gcan 'dzin la dris pa dang / /
gzhan na bcom ldan bzhugs bzhin du / /
gzhan du nye bar bstan las bcas / /
de phyir mdo las gsungs pa gang / /
ston pas tshigs bcad gnyis 'di gsungs / /
chos gcig las 'das gang yin pa / /
lus can brdzun du smra ba ste / /
'jig rten pha rol spangs pa yin / /
'di yis sdig pa mi bya med / /
lcags gong me lce 'bar ba dag /
zos par gyur pa mchog yin gyi / /
tshul 'chal yang dag mi sdom pas / /
yul 'khor bsod snyoms za ba min / /
bslab pa'i gzhi ni bsgrub pa'i phyir / /
nges par brdzun tshig bkag pa ste / /
lag brgyud smra ba'i khyu mchog nas / /
brtsams te brdzun du smra rnams la / /
shes bzhin du ni brdzun smra ba'i / /
dge slong la ni ltung byed brjod / /
brdzun tshig rnam pa dgu yin te / /
rnam pa gnyis kyi bar du brjod / /
sdom brtson dag la drungs 'byin chos / /
phas pham la sogs rnam pa lnga / /
tshul khrims lta ba cho ga dang / /
'tsho ba yi ni smra ba dgu / /
mthong sogs rnam pa gsum yin te / /
de dag gis ni smra ba la / /
brdzun tshig rnam pa brgyad ces 'dod / /
tshul khrims lta spyod cho ga 'tsho / /
mthong dang thos dang dogs pa yis / /
sdom brtson brdzun du smra ba la / /
gang yang rnam pa bdun nyid brjod / /
smra 'gyur de bzhin smra ba dang / /
smras pa zhes bya tshig gsum dang / /
mthong ba la sogs tshig gsum ste / /
brdzun du smra ba drug tu brjod / /
de ltar re re dor ba yis / /
tshig gis 'dir ni shes bya ba / /
brdzun tshig rab tu shes pa la / /
brjod nas go ba rnam pa gnyis / /
slar yang phas pham la sogs lngas / /
phas pham 'gyur bar shes bya ste / /
phas pham gnas su gang brjod pa'i / /
sngar smras mtha' ni phas pham nyid / /
gzhan la nam yang mi bzhed do / /
dge 'dun lhag mar 'gyur ba ni / /
bag tsam gyis sam rtsa bas skur / /
chos la chos min la sogs nges / /
gang zhig dge 'dun dbus smra na / /
de la sbom por 'gyur ba yi / /
brdzun tshig ces ni rnam par gzhag /
gso sbyong dus kyi las dag la / /
'di la dag gam zhes brjod tshe / /
kha rog nyes pa sbed byed na / /
nyes byas dri mar 'gyur bar brjod / /
de ltar de dag gang bstan pa / /
brdzun gyi tshig ni rnam pa bzhis / /
de las gzhan pa ltung byed du / /
'gyur ba'i brdzun tshig ces byar bstan / /
ma mthong sogs la mthong sogs dang / /
mthong sogs la'ang de las bzlog /
shes bzhin du ni smra byed na / /
don rig pa na ltung byed 'dod / /
dud 'gro la yang rwa chag sogs / /
skyon nas tshig tu smras pa na / /
sems zhum las byed mi brtson na / /
shes ldan mi rnams smos ci dgos / /
de phyir sems can thams cad la / /
phan bzhed bcom ldan 'das kyis bkag /
mi rnams la ni skyon brjod pas / /
dge slong la ni ltung byed yin / /
skyon brjod bsam pa'i dge slong gis / /
khyod ni bram ze rab byung zhes / /
bram ze la ni rigs dris na / /
de la nyes byas ltung bar 'gyur / /
de 'dra'i sems kyis rgyal rigs la'ang / /
smra byed nyes byas kho na ste / /
de bzhin rje rigs dmangs dag la / /
smra byed sdom brtson ltung byed yin / /
thags mkhan lha rten lha mkhan dang / /
shing mkhan tshem bu smyig ma mkhan / /
de la sogs pa'i rigs rnams kyis / /
yongs su smra na ltung byed brjod / /
rdza mkhan dang ni mgar ba dang / /
bran dang ko lpags mkhan dang ni / /
bya shor nya ba rngon pa dang / /
gtum po sogs brjod nyams par 'gyur / /
khyod ni bram ze yin te de'i / /
rigs kyi bya ba gtsang sbra sogs / /
bslab bya khyod la dge slong gis / /
ci bya zhe na'ang nyes byas nyid / /
khyod ni rgyal rigs khyod kyi las / /
mtshon cha'i rigs pa mdung dang ni / /
mda' sogs slobs shig ces smra na / /
gang yin de la nyes byas so / /
de bzhin rje rigs dmangs rigs kyi / /
las la nges par sbyar yang ngo / /
thags mkhan smyig ma mkhan sogs la / /
ltung byed kyi ni ltung bar brjod / /
mchod sbyin dang ni gdol ba sogs / /
khyod kyis rang las byos shig ces / /
smra yang mi mkhas de dag la / /
snga ma bzhin du nyes byas yin / /
'thang po zhar ba lag rdum dang / /
sgur po mi thung long dang 'on //
zhes smra na yang ltung byed kyi / /
me yi nang du sreg pa 'thob / /
khyod ni mdze can khrag nad skyug /
nyam chung g.yan pa 'og grol dang / /
de la sogs brjod ngan tshig rnams / /
sdom brtson la ni ltung byed 'dod / /
khyod ni ma dag lhung bas bcom / /
gdug pa dang bcas 'gyod pa can / /
khyod ni khro bas sems bsregs pa / /
zhes smras sogs la'ang de nyid do / /
dge slong skyon brjod bsam pa yis / /
bong bu sogs kyis gshe byed cing / /
rgya gad la sogs kun ldang bas / /
spyo na ltung byed kyis reg 'gyur / /
de ltar rigs dang bzo dang ni / /
las rnams dang ni rtags dang nad / /
ltung dang khro ba la sogs pa'i / /
tshig gis smra bar mi bya'o / /
the tshom bsal ba'i don du ni / /
sangs rgyas gdung ni gang yin pa / /
rgyal rigs las gang rab byung ba / /
zhes sogs smra la nyes pa med / /
dge slong phra ma smra na yang / /
ltung ba 'di nyid yang dag ldan / /
phra ma pha rol dbye ba'i phyir / /
nyon mongs can gyi tshig yin te / /
dper na 'breg mkhan gyol po khyod / /
de skad su zhig smra zhe na / /
smras pa dga' byed kyis smra zhes / /
'di ni phyogs tsam bstan pa ste / /
'dir yang thams cad snga ma bzhin / /
rigs dang bzo sogs smras pa las / /
nyes byas la sogs shes bya ste / /
blo ldan gyis ni spang bar bya / /
dge 'dun mchog gcig pa yis ni / /
gang zhig mthun par gyur pa na / /
las la skyo sngogs byed pa des / /
zad byed ltung ba thob par 'gyur / /
mchog gcig bsam pa gcig pa yis / /
chos bzhin cho ga bzhin du ni / /
'gyed pa la sogs rnam bzhi yi / /
dbang byas bstan pa de dag gi /
las la skyo sngogs zhes bya ba / /
'di la legs zhes brjod pa yi / /
rdzogs na the tshom gyis kyang ni / /
skyo sngogs byed na ltung bar bcas / /
byas sam 'on te ma byas zhes / /
the tshom gyis kyang skyo sngogs na / /
nyes byas 'gyur te de la ni / /
cig shos min zhes mkhas pas gsungs / /
gzhan dag gi ni dbang byas la / /
gzhan gyi dbang byas 'du shes sam / /
rdzogs la ma rdzogs zhes pa la / /
ltung ba'i tshul ni sngar bzhin no / /
gnyug mar gnas dang las byed dang / /
'dun pa phul dang lta ba smra / /
glo bur ba ste 'di dag ni / /
gang zag lnga zhes yongs su grags / /
thog mtha' dbus su gang rig de / /
gnyug mar gnas pa zhes bya'o / /
las kyi dbang du byas pa las / /
gang zhig de byed de las byed / /
der ni gang zhig 'dun pa phul / /
de ni 'dun pa phul ba'o / /
lta ba smra ba zhes bya gang / /
gang dag dge 'dun dbus su ni / /
zhu tshe bdag gis 'di ltar mthong / /
'di ltar min zhes smra ba'o / /
thog mtha' dbus su mi shes pa / /
de ni glo bur 'ongs par 'dod / /
dang po rnam pa gsum po yis / /
las la rtsod na ltung byed de / /
dam pa'i las la rtsod pa la / /
tha ma gnyis kyis nyes byas so / /
tshig lnga'am drug las phar lhag par / /
rig pa'i skyes pa med par ni / /
bud med dag la chos ston na / /
ltung byed skyon du 'gyur ba yin / /
mtha' dag gzugs ni mi rtag cing / /
de bzhin tshor dang 'du shes dang / /
'du byed dang ni rnam par shes / /
mkhas pas tshig lngar nges rtogs bya / /
mig dang rna ba sna dang lce / /
lus dang yid kyang mi rtag ces / /
tshig drug brjod pa 'di yin par / /
mkhas pa rnams kyis gsungs pa yin / /
tshig lnga bstan par bya'o zhes / /
shes bzhin tshig drug rjod byed na / /
ltung ba'o de bzhin drug pa yang / /
bdun pa rjes su ston na'o / /
'brel med smra ba nyes med de / /
shin tu smra ba myur yang ngo / /
dris lan mkhan gyi bud med ni / /
rigs ldan la ston nyes pa med / /
bsnyen par ma rdzogs pa dang tshig /
mnyam por chos brjod pa las ltung / /
rjes su 'brang la nyes med de / /
'don dang kha ton sbyong ba la'ang / /
gnas ngan len dang ldan pa'i tshig /
tshogs kyis gnad med brjod mi bya / /
de yang phas pham pa dang ni / /
dge 'dun lhag ma'i gnas ngan len / /
yang dag bla mar gyur pa'i chos / /
bsnyen par ma rdzogs gang zag la / /
sdom brtson gang zhig smra byed na / /
'di la yang ni ltung byed 'gyur / /
'dir ni sgrib pa rnam pa lnga / /
mi rnams kyi ni chos su thos / /
de zad bla ma'i chos su 'dod / /
bsam gtan rnams ni bla ma'o / /
ma gnang bar ni dge 'dun gyi / /
gang zag dag la ster byed ces / /
byin nas rtsod pa rtsom na ni / /
sdom brtson de yang zad ltung 'gyur / /
zla ba phyed phyed gso sbyong dus / /
so sor thar pa 'don pa'i tshe / /
gang zhig khyad gsod de la yang / /
zad byed ltung bar 'dod pa yin / /
phra zhing phra ba 'di dag 'dir / /
nyer bstan dgos pa ci zhig yod / /
gang dag nyon mongs dbang gis ni / /
bslab pa khyad gsod 'di skad smra / /
rtsis kyi phyir dang khyad gsod phyir / /
bsreg phyir yongs su gdung ba'i phyir / /
de bzhin rma 'gegs don du zhes / /
tshig 'dir re res zad pa ste / /
phran tshegs lung sogs las gsungs pa / /
ji srid 'dul ba dang 'brel bas / /
der ni dge slong khyad gsod na / /
de nyid ltung ba dang bcas 'gyur / /
dge slong rang ngam gzhan gyis kyang / /
sa bon tshogs ni ma lus dang / /
'byung po'i gnas ni 'jig byed na / /
gsal por ltung byed du ni 'dod / /
gang zhig rtsa ba'i ngo bor skye / /
de ni rtsa ba'i sa bon te / /
yungs dang sge'u gsher gla sgang sogs / /
sdong bu'i sa bon de yang ni / /
sa gang la ni legs btsugs pas / /
slar yang sdong bu skye ba ste / /
n+ya gro d+ha dang u dum bAr / /
a shod ka ra bI ra sogs / /
gang zhig bcad pa'i rtse mo yang / /
'phel zhing skye bar 'gyur ba gang / /
ka shi bur shing 'dam bu smyig / /
de dag thog dgu'i ming can yin / /
bkas pas skye ba bkas pa yin / /
sa bon ji lta bu zhe na / /
a dza ka dang sam bu dang / /
dzam b+ha ri dang yan dzi ka /
sa bon sa bon til mud ga /
gang gzhan de 'dra'i sa bon yang / /
'byung po'i sgra gcan sems can gyi / /
rigs kun la ni nges par brjod / /
'bu srin phye ma leb la sogs / /
de yi gnas ni shing sogs grags / /
de la der 'du shes pas sam / /
the tshom gyis kyang gcod na'o / /
de ltar sa bon rtswa sngon dag /
de 'joms na ni ltung bar 'dod / /
sa bon gzhan la gzhan 'du shes / /
the tshom gyis kyang ltung bar 'dod / /
gtun du sa bon rnam pa lnga / /
blugs nas nyams par bya'o zhes / /
dge slong lhur len nyams na ni / /
ltung byed lnga nyid 'dod pa yin / /
ma nyams na ni de dag la / /
nyes byas kyang ni rnam pa lnga / /
mer 'jug na yang tshul de nyid / /
khu tshan la sogs par yang rung / /
sems de lta bus rtswa sngon la / /
'chag par byed pa dag kyang ngo / /
nyams na dge slong ltung byed de / /
ma nyams na ni nyes byas so / /
shing dang re lde la sogs pa / /
sngo sar la ni 'drud pa dang / /
khu tshan thug pa la sogs pa / /
'bod pa la yang 'dod pa yin / /
sbyor ba gcig nyid kyis kyang 'dir / /
shing gcig gcod par byed pa na / /
de la nyes byas gcig dang ni / /
zad byed ltung byed gcig yin no / /
sbyor ba yang ni gnyis dag gis / /
sdom brtson shing sogs gcig gcod na / /
nyes byas gnyis dang ltung byed gcig /
de ltar sbyor ba ji snyed pa / /
de snyed du ni nyes byas 'dod / /
rdzas kyi tshad kyi dbye ba yis / /
zad byed ltung byed tha dad 'dod / /
'dab sngon me tog 'bras bu dang / /
kha 'bus pa dang rtsa ba nyid / /
sdong bu dang ni chu ba gcod / /
nya lcibs 'don yang ltung byed nyid / /
shun pa dang ni 'dab skya dang / /
mtsho skyes dag ni rgyas pa nyid / /
gcod pa la ni nyes byas gsungs / /
'di dag mdor bsdus tshul yin no / /
so shing rtsa ba shun pa dang / /
'dab ma me tog sogs 'dod na / /
bslang bya ri las chod dang shogs / /
zhes sogs tshig ni spangs nas so / /
sbrang tshad dang ni sha bal nyid / /
sha mo 'bu srin tshang de bzhin / /
bya tshang dang ni sbed sha dang / /
pa rgya yang ni dbyung mi bya / /
rung bas gcod dang 'don pa la / /
thams cad du yang nyes spyod min / /
'di dag shes par gyis shig ces / /
brjod na 'di ni rung ba yin / /
gsar pa'i las la las byed kyis / /
shing gi lha la gsol btab cing / /
gtor ma me tog la sogs pas / /
cho ga bzhin du mchod nas bya / /
rgyud chags gsum pa 'don byas nas / /
dam chos nyan pa sbyin byas ste / /
de la las lam bcu po ni / /
dge dang mi dge brjod par bya / /
dge bas 'bras bu bde ster te / /
cig shos kyis ni ngan song yin / /
ser sna'i skyon dang bcas dag la / /
sbyin pa'i yon tan legs brjod bya / /
gang zhig dga' tshal la sogs su / /
lha mo'i tshogs dang lha rnams kyis / /
rtsed 'jo yun rings bde myong ba / /
de ni sbyin pa'i 'bras bur gsungs / /
bkres dang skom sogs me dag gis / /
lus ring lce mgrin skams pa yi / /
skal ngan 'khor byed yi dwags gang / /
mi yi gzugs 'dra sdug bsngal can / /
de ni thog med srid pa yi / /
bag chags kun khyab mthu ldan pas / /
mchog tu don med 'gyur ba ste / /
ser sna'i 'tshe ba yin par 'dod / /
khrag 'jag pa la sogs pa yis / /
zhag bdun rnam 'gyur mi ston na / /
tshul 'di legs par rig nas ni / /
shing chen gcod pa la sogs bya / /
dge slong la ni 'phya ba dang / /
gzhogs 'phyas kyang ni rnam pa mang / /
byed na'ang ltung ba sngar ji bzhin / /
'dir yang ltung ba kho nar brjod //
'di dag 'phya ba nyid dbang byas / /
dge slong gzhogs 'phyas mkhan yang 'dir / /
gsol ba'i las ni sngon 'gro bas / /
dge 'dun gyis gang bskos pa yi / /
gus pas las ni nges ldan pa / /
de la dge slong gang zhig 'phya / /
khro sems ldan na ltung byed do / /
cig shos nyid ni nyes byas nyid / /
gtsug lag khang gtong zas dang ni / /
'o thug 'bras bu 'gyed pa dang / /
phyi de nyin par yang ni rung / /
phran tshegs dag ni 'drim pa dang / /
snod spyad 'drub dang sra brkyang gi /
chos gos dag ni sbed pa dang / /
chos gos rnams ni 'gyed pa dang / /
dbyar gyi ras chen sbed pa dang / /
khang skyong de yi mngag gzhug dang / /
de bzhin sder spyad zhal ta ba / /
rtsod pa 'gegs dang chu 'drim dang / /
bya rog la sogs skrod pa dang / /
mal stan 'dug stan stobs pa dang / /
zas 'dun 'jig rten bzlog pa dang / /
gsol dang gnyis kyi las gang yin / /
'di dag dge 'dun gyis ni bsko / /
gang phyir dang po bcu gnyis la / /
'phya dang gzhogs 'phyas gyis ltung 'gyur / /
gzhogs 'phyas brtse ba med pa'i tshig /
'phya ba pha rol la smod pa'o / /
bsgo ba rna gzon ltung ba'o / /
bsgo ba zhes bya dri bar brjod / /
rna la gzon pa ngan song [(]kyis[,]gis[)] / /
nges pas lan gzhan smra ba'o / /
gzhan dris pa na gzhan du ni / /
gzhan gdung bya phyir smra yang yin / /
gzhan du gsang bya'i gang zag ni / /
dgra bos dris tshe 'di skad du / /
nam mkha' 'am sor mo bdag mthong gi /
dam pa'i don du sems can min / /
zhes ni kha nas bslu tshig dag /
brjod pa la ni bkag pa med / /
rna la gzon pa'i bsam pa yis / /
dris tshe sdom brtson mi smra 'dug /
nyes byas kyis ni ngan song du / /
sdug bsngal mthar ni smra bar 'dod / /
dge 'dun mal stan khri'u sogs / /
bla gab med par bor nas kyang / /
gzhan la ma bcol bar yang ni / /
'gro na zad byed ltung ba 'thob / /
brtul zhugs can ni 'gro ba na / /
ji srid khri'u la sogs pa'i / /
phyi yi mtshams ni ma 'das pa / /
de srid du ni nyes byas so / /
slar log tshe na ma nyams na / /
nyes byas dang ni ldan 'gyur te / /
ji ste phan tshun gyur na ni / /
de la zad byed ltung byed do / /
me dang rlung dang char pa yi / /
dbye bas phan tshun gsum du gsungs / /
rim pa gnyis par tshig na ni / /
me yi phan tshun zhes bya'o / /
rim pa gnyis dag bzlog na ni / /
rlung gi phan phun nyid ces bya / /
char pa zhes bya char chu yis / /
rim pa gnyis par phigs na yin / /
gtsug lag khang du zhugs pa na / /
me la sogs pa'i phan phun la / /
nyes byas la sogs rnam gzhan dag /
snga ma bzhin du yang dag bshad / /
lam du rab zhugs de lta'i gzhi / /
gal te dran par gyur na de'i / /
mod la byis pa'i rang bzhin zhes / /
bdag nyid la ni yang dag smad / /
de yis ji srid dge slong gzhan / /
mthong nas nye bar song nas ni / /
gnas mal mal stan sba ba'i phyir / /
gus pa sngon 'gros gsol ba gdab / /
gal te de yis thos nas kyang / /
de dag sba btul mi byed na / /
de yang ltung byed mda' yis ni / /
phog pa'i sdug bsngal nyams myong 'gyur / /
khyim pas mgron du bos pa'i tshe / /
'dug stan la sogs g.yar ba na / /
de tshul dag gam khyim pa yis / /
bkur bar bya yis rang gis min / /
gtsug lag khang du khyim pa dag /
zan za'i tshe na rdzogs kyi bar / /
'dug stan sbyin bya de dag la / /
rang don ma nyams pa yis bsrung / /
nad pa dang ni nad g.yogs dag /
rgan por gyur dang tshul khrims 'chal / /
nad bcas bsnyen par ma rdzogs la / /
nam yang yid brtan mi bya'o / /
stan gcig la ni 'dug pa na / /
gsar bus de dag brtul bya zhing / /
gnyi ga gsar bu yin na ni / /
stan gang phyi nas dong pas yin / /
dam pa'i chos nyan la sogs dus / /
gnas brtan mkhrang mi tshugs pa yis / /
gang du 'dug der 'dug stan ni / /
gzhag bya 'gyel ba nyid phyir yang / /
de phyir mkhyen mchog bcom ldan gyi / /
bsnyen bkur cho ga thams cad ni / /
gnyi ga la yang phan 'dod pas / /
bla ma la brten bya bar gsungs / /
rings pa'i rkyen ni byung ba na / /
rtsig pa'i drung ngam shing drung du //
bzhag pa la ni nyes med de / /
glo bur zas ni gcad mi bya / /
gang du song nas mi lta ba'i / /
ji srid chos gos nye 'khor ni / /
sngar gsungs de srid mal stan gyi'ang / /
shin tu bde ba sgrub byed pa'i / /
rin chen chos ni ston pa na / /
ston pa'i bka' ni mchod byas pas / /
stan mtho mdzes la 'dug par bya / /
gru bzhi rab mnyam bde ba'i stan / /
rgyab rten rkang rten skas dang bcas / /
chun 'phyang bla res legs bkod pa'i / /
seng ge'i khri yang bcang bar bya / /
nor yod de tshe rjes gnang phyir / /
'dus byas mi rtag yid ches pas / /
rin chen kun gyis mdzes par ni / /
legs byas de la 'dug bya nyid / /
de ltar yid la byed pa dang / /
sbyin bdag la yang phan pa'i phyir / /
sdom brtson rin chen sna tshogs kyis / /
mdzes pa'i khri la 'dug par bya / /
gnod sbyin gnas dang klu yi yul / /
lha min lha yul skyon med de / /
gang 'di de dag bsod nams las / /
legs grub phyir zhes thub pas gsungs / /
dge 'dun gtsug lag khang dag tu / /
sdom brtson rtswa sogs bting nas ni / /
ma bsdus ma bcol gyi nar yang / /
rkyen med 'gro bar byed na ltung / /
mal stan gyi ni rigs pa yis / /
rjes la bstan pa 'di la yang / /
'dul ba'i cho ga la mkhas pas / /
nges par ltung ba nyid du bshad / /
gtsug lag khang du thob pa yang / /
chu yi nang du dor nas sam / /
khyim gzhan du yang mi brtul lam / /
ci gar ma brtul nyes byas so / /
bsam gtan pa yi 'chag pa'i sa / /
khru ni bco brgyad dag tu bya / /
kha ton pa yi khru bcu gnyis / /
rtsub na par thang la sogs gding / /
gzhan du nad bskyed 'gyur ba ste / /
sa gzhi dag tu gding bar bya / /
bag yod shes bzhin dang bcas bcag /
zla ba phyed cing skyang nul bya / /
dge 'dun gtsug lag khang nas ni / /
sdang bas dge slong phyir skrod na / /
dge slong la ni ltung byed gsungs / /
de 'dra'i rkyen can ma gtogs so / /
gal te rang min dge slong gzhan / /
sdang bcas skrod du 'jug na yang / /
de dag gnyi ga la yang ni / /
ltung byed kho nar gsungs pa yin / /
dge tshul la sogs rnams kyis kyang / /
sdom brtson skrod du 'jug byed na / /
dge slong la ni ltung byed de / /
de dag la ni 'gal tshabs can / /
kha zas ngan dang bzang pos sam / /
grang dang dro sogs kyis kyang rung / /
dge slong la ni tho 'tshams na / /
ltung byed kho nar 'gyur ba yin / /
bsnyen bkur ba dang khrus khang dang / /
khang pa'i sgo mo nyid dang ni / /
gnas khang mdzod dang khang bzangs su / /
dge slong nyid la gtad nas ni / /
'dug stan gnas dang gnas mal la / /
dge slong snga nas gnas pa la / /
'tshe ba phyis gnon ltung byed yin / /
gtsug lag khang steng gnas su ni //
spang leb sogs kyis phub pa la / /
'dug par bya ste khri khang dag /
'byung ba la ni ltung byed 'dod / /
de bzhin legs par gnas bcas dang / /
rtsa ba 'byung ba zhes bya gang / /
gtsug lag khang gi steng gi thog /
shin tu mkhrang pa ma yin la / /
mnan pas rtsa ba phyir 'byung ba'o / /
rkang rten byas pa nyid dang ni / /
bkan te bzhag nas 'dug pa la / /
'dir ni bkag pa yod min te / /
nyal ba la yang tshul 'di nyid / /
lcags kyi gzer bus bsdams pa dang / /
rtsa ba brtan po dag la yang / /
bal ba dza sogs bcings kyang rung / /
phur bu lta bu bkag pa yin / /
srog chags bcas pa'i chu yis ni / /
rtswa shing sogs la 'debs byed dam / /
'debs su 'jug pa nyid kyang rung / /
sdom brtson la ni ltung byed yin / /
srog chags bcas la der 'du shes / /
the tshom gyis kyang sdom can ltung / /
med par 'du shes nyes med de / /
the tshom gyis kyang nyes byas nyid / /
bum pa dpyang thag bcas par ni / /
slong la ster byed nyes pa med / /
rnyog pa ka ta ka sogs kyis / /
dngas par byas te brtag par bya / /
rnyog pa nyid dngas byad bzhin gyi / /
gzugs brnyan gang du ltar yod tshang / /
de ni 'bad pas btsags nas ni / /
shin tu dag pas chu btung ngo / /
khron pa bkod mas rnam dag dang / /
zhabs tshags can sogs dam po dang / /
dge 'dun dge slong gis dag pa / /
rung ba'i chu lnga yang dag gzung / /
ril tshags zhes bya'i rnam pa dang / /
de bzhin grol bar byed pa'i ras / /
gru gsum pa dang zhabs tshags te / /
bum tshags gce'u can dang lnga / /
ji srid dag par nges pa'i bar / /
rtse gcig pa yi rgyun du ni / /
'bad pas chu rnams yongs brtag ste / /
'on kyang bla 'og yang yang min / /
ma ga d+hA pa'i smyug mas gang / /
ba lang drug pa'i shing rta ni / /
yongs su 'khor ba'i dus gang gi / /
tshad der chu de yongs su brtag /
snod kyi skyon la sogs pa yis / /
gal te the tshom 'gyod skyes na / /
de ni slar yang brtag bya ste / /
the tshom med par yongs su spyad / /
rgyang grags lnga yi bar dag tu / /
song nas phyin pa de na ni / /
grol byed ras la sogs pa yi / /
chu tshags yod pa yin na 'gro / /
slar log pa yi bsam pa yis / /
dpag tshad phyed 'gro nyes med de / /
don mthun la ni yid brtan pas / /
shin tu rgyang ring song yang ngo / /
chu bo'i rgyun bzhin 'gro ba la / /
brtags pa'i chu 'thung nyes pa med / /
chu gzhan dang ni ma 'dres na / /
rgyang grags re rer brtag par bya / /
rgyun las bzlog phyogs 'gro ba yis / /
'jug ngogs re rer brtag par bya / /
chu gzhan dang ni 'dres pa la'ang / /
sngar bstan tshul 'di nyid shes bya / /
khron pa la sogs chu blangs nas / /
chu de gang gi yin pa dang / /
de yi lhag pa'i lha yi phyir / /
bde gshegs kyis gsungs tshigs bcad 'don / /
bum pa'i kha ni bzlog pa yis / /
nam yang chu btung mi bya ste / /
lo ma la sogs ma rnyed na / /
dben par 'thung la nyes pa med / /
ril tshags la sogs kha dag ni / /
'dab ma sogs kyis nges par dag ba / /
chu 'thungs de rjes bum pa sogs / /
ma bkab yal dor nyes byas yin / /
bum pa la sogs dri ma ni / /
rab tu 'bad pas bkru bar bya / /
bskam 'os dus na ji srid du / /
rung ba'i don du nye bar bskam / /
khyim pas khyim pa nyid la ste / /
dge tshul gyis ni mi rung ngo / /
dge slong gis ni khyim pa dang / /
dge tshul gzhan la rung ba yin / /
dge slong de yis rnam brtags pa / /
gang phyir khyim pa la yang rung / /
dge slong yang dag gnas pas brtag /
gzhan du bslab la g.yel bas min / /
khron pa rdzing bu la sogs pa'i / /
chu rnams zas sogs dri ma can / /
the tshom med par btsags nas ni / /
de yis rtog pa de med bya / /
khyim pa rnams kyis khron pa sogs / /
yongs su brtags pas dag pa yin / /
de yi gnas skabs shes nas ni / /
dus ma yin par yang ni rung / /
ba lang lhas la sogs par ni / /
dge slong song tshe chu med dam / /
nyung na zho ga chu'am ni / /
'o ma sogs kyis rkang bkrur rung / /
bshang ba chang dang gci ba yi / /
snod dag rnam par spang bar bya / /
mar khu la sogs pa yi snod / /
me dang chu yis yongs su spyad / /
nya dang rus sbal gyis bldags pa'i / /
gsher gyi dri ma spang ba'i phyir / /
rung ba'i chu ni skom pa la / /
dus ma yin par yang ni spyad / /
bud med dag la dge slong gis / /
chu sogs blud par 'dod pa na / /
rgyun gyis sbyin par mi bya ste / /
kun nas chags sems kyis kyang min / /
sgo leb ngos khung dag dang ni / /
smad du chu khung btod pa dang / /
skar khung 'bab stegs bcas pa yi / /
gtsug lag khang chen bya ba yin / /
char dang rlung ni bzlog pa'i phyir / /
steng nas mnan par bya ba ni / /
rtswa bcas 'jim pa'i gong bu dag /
gnyis sam gsum gyi bar du'o / /
de las lhag par gang 'jog pa / /
nges par ltung byed 'gyur ba yin / /
so phag rdo ba dag gis sam / /
thams cad shing byed nyes pa med / /
tshul khrims ldan dang thos pa 'dzin / /
gnas brtan rgyal tshabs lta bu dang / /
phun tshogs tshig ldan lus kyis ni / /
dge slong ma ni sun ma phyung / /
chos lnga 'di dang ldan pa la / /
dge 'dun gyis ni bskos pa dag /
dge slong ma la 'doms pa ste / /
gzhan du ltung ba nyid yin no / /
mdo sde 'dul ba chos mngon dang / /
'brel ba'i don ni rab ston pa / /
gdams pa yin par 'dren pa yis / /
rtsod pa med par gsungs pa yin / /
gnas brtan gyis ni bstan pa'i tshig /
'phags pa'i tshogs kyis bzhed pa ni / /
slar yang gdams pa gzhan 'di ni / /
gnyis par yang ni gsungs pa yin / /
dge slong ma yi dge 'dun khyed / /
thams cad yongs su dag gam dri / /
khyed la rjes su ston pa ni / /
dge slong su yang spro ba med / /
ngan song gsum 'gro 'jigs byed pas / /
ji ltar bslabs pa mi 'khrugs pa / /
thub pa'i bstan la rtag tu ni /
bag yod sgrubs shig sring mo rnams / /
gdul bya'i 'gro la rjes brtse bas / /
'dul ba gang de rgyal srid brjod / /
de ltar 'di ni legs pa ste / /
dge slong rgyal po zhes bya'o / /
re shig gdams par 'dod pa ni / /
tshul ldan rnams kyis bskos pa yang / /
nyi ma 'jig rten pa yi mig /
ji srid ma nub bar du'o / /
nub la de ni 'du shes sam / /
the tshom gyis kyang gdams ngag dang / /
rjes su ston na zad pa yis / /
ltung byed dang ni yang dag ldan / /
ma nub nub par 'du shes sam / /
the tshom gyis kyang nges par ni / /
nyes byas mda' yis phog pa yi / /
sdug bsngal chen po myong bar 'gyur / /
sgo 'am sgo dang nye bar yang / /
gal te char ni 'bab gyur na / /
shin tu yun rings 'doms pa la / /
nub nas kyang ni ltung ba med / /
dge slong ma yi mkhas rnams kyi / /
bla ma ci nus bsnyen bkur bya / /
de yi spro dang bsod nams dag /
spel phyir bla ma yis kyang spyad / /
phrag dog dri mas bsgos sems kyis / /
de la smod byed dge slong ni / /
ltung bas kun nas bslang ba yis / /
dmyal me sbor bar byed pa yin / /
yang na zang zing 'dod pa yi / /
sred pa kho na'i dbang gyur pas / /
gdams pa byed na bden par ni / /
smra byed nyes pa yod ma yin / /
nye du ma yin dge slong ma'i / /
chos gos byed na ltung byed do / /
'di la ster na'ang ltung byed du / /
rjes su bstan pa kho na'o / /
dge slong 'gron lam 'gro ba na / /
dge slong ma yi grogs byed bkag /
chom rkun la sogs 'jigs bcas pa'i / /
lam du ltung bar mi 'dod do / /
dge slong rnams kyis dge slong ma'am / /
dge slong yang ni dge slong mas / /
lam du na na bskur bya ste / /
khur byed ye med gyur na'o / /
dge slong ma yis 'ongs pa yi / /
lam rgyags dge slong la ni rung / /
dge slong gis 'ong de la yang / /
rnam pa kun tu bkag pa med / /
dge slong dge slong ma dang ni / /
lhan cig rgyun dang bzlog phyogs su / /
grung 'jug pa ni bkag pa yin / /
'jigs bcas thad 'gro nyes pa med / /
dben par bud med gcig dang ni / /
dge slong gcig pu lhan cig tu / /
'dug pas gnas par mi bya ste / /
khyad par dge slong ma dang 'greng / /
dge slong gi ni zang zing zas / /
dge slong ma yi sbyor bcug pa / /
sngar ni mgron du gnyer ba yis / /
yongs su spyod la nyes pa med / /
sgrub pa dang ni thos pa yis / /
sbyor bcug pa ni rnam pa gnyis / /
sgrub pa rgyun du zhugs pa nas / /
ji srid dgra bcom gyur gyi bar / /
thos pa mdo sde 'dul ba dang / /
ma mo 'dzin pa nyid kyang ste / /
de nyid bden pa yin na ni / /
yongs su spyad kyang nyes pa med / /
mi bden yon tan smra ba yis / /
rnyed pa sbyor bcug zos na ltung / /
nad dang chos gos las dang lam / /
dus ma gtogs par sdom brtson ni / /
zas ni gzhan du 'dod pa yis / /
yang yang za na ltung byed yin / /
lan cig zos pas mi 'tsho ba / /
de ni nad pa zhes bya'o / /
yul bzhir gru gang tsam gyis kyang / /
chos gos kyi ni dus su 'dod / /
gtsug lag khang ngam mchod rten la / /
tha na re lde tsam yang rung / /
byug gam kun nas snyoms byed na / /
las byed dus su brjod pa yin / /
dpag tshad phyed du song nas ni / /
sdom brtson slar yang log pa na / /
de ni lam dus shes bya ste / /
yang yang za la nyes pa med / /
chos gos bcas par rjes gnang bas / /
chos gos med par khas mi blang / /
phyi ma'i za ba 'ba' zhig la / /
dang du blangs na nyes byas yin / /
dang por gos ni med pa dang / /
phyi ma'ang gos bcas yin grang na / /
gang phyir ston mo gnyi ga yang / /
za ba la ni bkag pa med / /
dang po yang ni gos bcas la / /
phyi ma'ang gos can yin na ni / /
gnyi ga la yang ci 'dod du / /
za ba bkag pa yod ma yin / /
chos gos bor nas med gyur te / /
gos bcas dang du len pa la / /
kun tu gos ni mi rnyed phyir / /
kun mkhyen thugs rje can gyis gnang / /
grong du 'gron du gnyer ba na / /
dge 'dun mtha' dag go byas nas / /
rgan po gtsug lag khang skyong gis / /
dus su gaN+DI brdungs byas na / /
dge slong rang gi sde pa dang / /
glo bur lhag pa mthong ba la / /
'gro ba'i ched du bskul bya ste / /
gzhan du 'gal tshabs can du 'gyur / /
dge slong mu stegs 'dug gnas su / /
'dug nas der ni g.yos pa'i zas / /
zhag gcig las lhag zos na ni / /
nad pa las gzhan ltung bar 'gyur / /
nad pa min pas nyin zhag ni / /
gnyis par gnas na nyes byas yin / /
bza' ba zos na ltung byed de / /
gzhan nas der za na yang ngo / /
spyir na rje bos gsungs pa ni / /
nye du 'brel pa kho na la / /
lan brgya bza' ba zos kyang ni / /
ltung ba'i dri ma yod ma yin / /
ci bder stobs pa ma yin par / /
dge slong phye dang khur ba yis / /
gang ba'i lhung bzed gnyis gsum las / /
lhag pa'i len na ltung byed yin / /
lhung bzed chen po gnyis dang ni / /
chung ngu gnyis dang chen po phyed / /
lhung bzed chung ngu gsum dang ni / /
'bring po gnyis su gang bstan pa / /
'bring po gnyis dang chung ngu gcig /
chen po gcig dang chung ngu gcig /
len la ltung ba yod min te / /
'bring po gsum du len pa la / /
nyes byas nges par thob pa yin / /
bstan bzhin lhung bzed gang ba las / /
gzhan len dge slong ltung byed yin / /
gzhan du lhung bzed gang bar ni / /
len par byed la nyes pa med / /
phan sems nye du'i khyim las gang / /
len la nyes pa yod min te / /
de blangs lhan cig gnas pa yi / /
dge slong rnams la bgo bsha' bya / /
bza' ba spangs nas gang za ba / /
dge slong rnams la ma brtags yin / /
lhag por legs par ma byas pa / /
de la nges par ltung byed 'dod / /
bza' bar bya ba spangs nas 'dir / /
nam yang rjes su ma gnang ste / /
bza' ba spangs nas slar yang 'dir / /
bca' ba 'cha' ba nyid kyang ngo / /
sna tshogs chan dang zan dang sha /
phye dang khur ba bza' ba ste / /
rtsa ba sdong bu me tog 'bras / /
lo ma yang ni bca' ba lnga / /
gang du zang zing zhes byar brjod / /
bza' ba rnams su shes bya ste / /
de ster de yi rnam 'gyur dang / /
spangs dang stan ni bor ba ste / /
gnas ni lnga po 'di dag la / /
dge slong spangs pa zhes byar brjod / /
gzhan du 'di dag min pa la / /
spangs pa yod pa ma yin no / /
re zhig tshig dang ldan pa yis / /
tshim par gyur pa'i mthar phyin te / /
de bzhin song shig brjod pa yis / /
spang bar gyur la nyes pa med / /
glo nas ma yin rgyab nas min / /
pang du ma yin nam mkhar min / /
dkyil 'khor dag gi steng du yang / /
nam yang lhag por mi bya'o / /
'bad pas lag pa rab bkrus nas / /
kha zas de ni yongs su blang / /
'dug sa mang por dge slong gis / /
gang zos de ni lhag por min / /
gus pas de yi mdun du ni / /
tsog pur 'dug nas 'di skad brjod / /
btsun pa dgongs shig bza' ba dag / /
lhag por byas pa bza' bar 'tshal / /
'di ni bdag gis phun tshogs pa'i / /
bza' ba la sogs rung ba ste / /
lhag por mdzad nas gsol cig ces / /
gus dang bcas pas brjod par bya / /
des kyang de la kham gnyis sam / /
kham gsum zos nas de la khyod / /
song shig ji ltar bde bar ni / /
'di dag rnams ni bza' bar gyis / /
de ni zos nas spangs pa dang / /
gnas las ma langs pa yis ni / /
yon tan can gyi mdun 'dug nas / /
cho ga snga ma bzhin du bya / /
de yis ma zos pa na yang / /
de la de ni bya ba ste / /
song la 'di ni ci bder zo / /
tshul 'di lhag por cho gar brjod / /
sdom brtson mgul bar btung bya ba / /
'o ma zho la sogs pa la / /
tshul 'di nges par brtag mi dgos / /
nas la sogs pa'i thug pa ni / /
thug pa sor rjes yod pa dang / /
gang du steng ni sla bar gnas / /
gting na ska bar gnas mthong nas / /
ska de mdzub mos ldag byed la / /
spangs pa yod pa kho na ste / /
spangs pa der ni 'du shes pas / /
thos sam the tshom gyis kyang rung / /
ltung byed dmyal ba'i lam rnams spyod / /
gang du ma spangs par yang ni / /
gang phyir spangs par 'du shes sam / /
the tshom kho na yis kyang rung / /
nyes byas sdug bsngal ster byed yin / /
dge slong gang zhig rab spangs nas / /
lhag por ma byas dge slong gis / /
gang phyir ngan sems bsams pa yi / /
bza' ba stobs pa ltung byed do / /
lhung bzed rkang pa gnyis dag gis / /
mnan nas nam yang bza' mi bya / /
bder gnas yin na ltung 'gyur te / /
nad can dag la nyes pa med / /
mchil lham gyon nas bza' ba dag /
mi rung dge slong nad ma gtogs / /
des kyang mchil lham steng du ni / /
rkang pa bzhag gi gzhan du min / /
'dren byed rgyab dang rgyang ring dang / /
glo dang cho ga mi shes dang / /
dge slong gis bskyod blang mi bya / /
lag pa ma bkan pas kyang min / /
'dren pa nye bar gnas pa dang / /
mdun du 'dug dang cho ga shes / /
lag pa dag ni bkan pa yis / /
dge slong gis ni legs par blang / /
lhung bzed byin gyis brlabs par ni / /
bza' ba gang zhig lhung gyur pa / /
the tshom med pa'i sems kyis ni / /
byin len byas yin bza' bar rung / /
rdul ni me tog 'bras bu zan / /
ltung ba dang ni gos kyang rung / /
gang zhig sog 'jog de las gzhan / /
rung ba dang ni mi rung gang / /
brtags pa 'di dag dgu po ste / /
bcu po rdul gyi rdul yin no / /
gzugs ni gsal po ma yin pa / /
de dag la ni nyes pa med / /
sog 'jog byas pa de dang gang / /
byin len ma byas pa yi zas / /
de yis gos sogs 'bags gyur na / /
bkru'o gzhan du nyes byas yin / /
lan tshwa la sogs brims nas ni / /
gsar dus blang bar mi bya ste / /
zas la mi mthun med par ni / /
ji bzhin dus su nges par bstan / /
gang zhig rgan po'i gong du za / /
nges pa'am the tshom gyis kyang ni / /
de la nyin zhag re re la / /
nyes byas nges par 'phel ba yin / /
brtags pas nges par gzhan phyir byin / /
de ni sred pas cung zad cig /
byin len byas kyang de la de / /
de tshe spyad par rung ma yin / /
sbyin pa po yis ltos med par / /
gang gtad len pas thob pa ni / /
de ni byin len dag pa ste / /
zos pa na yang nyes pa med / /
nga la 'di las 'di byin zhes / /
'dren pa po la smra mi rung / /
rigs pas thob par bza' bya yis / /
gzhan min nad pas nyes pa med / /
sdom brtson zos nas lhag ma yi / /
chang bu yang ni ci bder gzhag /
bya rog sogs la dmigs pa yi / /
kun slong khyad par mi bya'o / /
glo bur lhags dang 'gro 'dod dang / /
dge skos dang ni nad pa dang / /
de yi nad g.yog nyid la yang / /
bza' ba sngar ni sbyin par bya / /
gro bzhin skyes kyi dbang byas nas / /
btung ba dge 'dun la yang gnang / /
de yi phyir na zhang dag ni / /
gzugs can snying pos phul bar bshad / /
'bras chan thug pa zan dron dang / /
nya dang sha ni rung ba ste / /
'tsho ba srung phyir 'di dag ni / /
bza' bar bya ba'i sman du gsungs / /
rgun 'brum a shwad 'bra go dang / /
ku shu chu shing rtsub 'gyur dang / /
u dum wA ra rgya shug dag /
btung bar rjes su bsngags pa yin / /
khyim pa dang ni dge tshul gyis / /
legs par mnye zhing yongs su btsags / /
'di dag btung ba thun tshod pa / /
skyur bo zho ga chu de bzhin / /
'bru mar bu ram sbrang rtsi dang / /
mar dag zhag bdun par ni gsungs / /
sha khar bye ma ka ra dag /
'di dag chu la gdus pa ste / /
gzhan yang ji srid 'tsho ba'i sman / /
rtsa ba sdong bu sogs sbyar ba / /
tshul bzhin du ni byin brlabs te / /
yongs su spyad par rung ba yin / /
rtsa ba gla sgang sge'u gsher sogs / /
sdong bur yongs su grags pa ni / /
tsan+dan thang shing sle tres dang / /
spur dang pad+ma dkar la sogs / /
'dab bdun pa to la sogs ni / /
lo ma'o de dag me tog kyang / /
'bras bu na le sham dang ni / /
skyu ru a ru ba ru sogs / /
shing kun spra tshil rgya skyegs dang / /
de bzhin thang chu dag kyang ste / /
til tshigs la sogs 'gyur byed lnga / /
de bzhin du yang tsha lnga'o / /
a mra a mra'i nang shun dang / /
'dab bdun pa dang shi ri sha'i / /
shun pa dag gi sman rnams ni / /
ji srid 'tsho ba zhes bya'o / /
gang gzhan de 'dra'i rigs dag ni / /
bza' ba'i don du bcang min pa / /
zos kyang bkres pa mi sel phyir / /
'di dag ji srid 'tsho ba'i sman / /
rgun 'dru ma bal se'u 'bra go dang / /
a mra la sogs 'bras bu ste / /
ut+pal la sogs rtsa ba dag /
mkhas pas dus su rung bar gsungs / /
dus su rung sogs 'di dag ni / /
phan tshun 'dres par gyur pa na / /
snga ma snga ma'i dbang byas nas / /
yongs su spyad la nyes pa med / /
nya dang rus sbal phag pa dang / /
nya sgong chu srin byis pa gsod / /
dom dang ri bong phag rgod dred / /
tshil zhag byin len byas spyod rung / /
sha rjen za ba dag la 'dir / /
dri zhim rdzas kyi phye mar bcas / /
sman pa'i ngag gis nad sos gnang / /
de las phar ni ma yin no /
sha ni bza' bar ma yin pa / /
mi dang lto 'phye glang po sogs / /
'drim na dge slong mkhas rnams kyis / /
'di ni gang gi sha zhes dri / /
mchod rten nye 'khor bla gab med / /
sgo dang bang rim chu yi gnas / /
khyams dang gnas khang dag tu ni / /
bza' sogs 'tshed pa rnam par spangs / /
sems bsdus la sogs cho ga yis //
rung ba'i gnas ni rnam pa lnga / /
'dren pas gtsug lag khang du ni / /
zas gnas dge 'dun don du gsungs / /
gtsug lag khang gi thig brkyang nas / /
so phag nye bar 'jog pa na / /
lag gi gla ni mkhas pa yis / /
phan 'dod sems bskyed bya ba nyid / /
tshogs kyi rung ba'i gnas su ni / /
sa phyogs 'di ni byin gyis brlabs / /
ngag tu yang ni lan gsum brjod / /
de ltar sems bskyed sngon 'gro bas / /
gtsug lag khang phyed zin pa la / /
lag blas dge 'dun mdun 'dug nas / /
'di la sems rab sdus shig ces / /
lan gsum bar du brjod par bya / /
'di nyid zas kyi gnas nyid du / /
mdzes pa'i dngos por byin gyis brlabs / /
de ltar byed la sems bsdus pa'i / /
mtha' las byung bar mkhas pas gsungs / /
gtsug lag khang chen mang po dag /
sna tshogs sgo ni tha dad na / /
gcig tu legs par bya ba ste / /
kun nas ba lang lhas bzhin no / /
gtsug lag khang rnying nyams gyur cing / /
dge slong rnams kyis bor ba na / /
'phral byung gyur la tshig gi mthar / /
gang de byin gyis brlab par brjod / /
gzhan yang 'dod don gcig pa dang / /
las brjod pa ni sngon 'gro bas / /
dge 'dun mthun pas las dag gi / /
cho ga zhes bya rdzogs la'o / /
de ltar zas kyi gnas gang dag /
sdom brtson gyis ni ma byas na / /
gang zhig btsos pa'i zas dang ni / /
zhag lon pa yang rung ma yin / /
sen mo ne tso me mtshon sogs / /
rnyings dang dbug dang brtol ba dang / /
bcad dang gshegs pa'i ming can gyi / /
sa bon bcas pa'ang rung ba yin / /
rgan po'i mdun du 'dren pa yi / /
sam pras ta zhes brjod bya ste / /
de sgra bza' dang btung ba rnams / /
shin tu dag par bya phyir yin / /
gnas brtan gyis kyang bden par ni / /
snyoms par brims zhes brjod par bya / /
shes bzhin ldan pas bza' bya zhing / /
zos nas kyang ni yon bshad bya / /
yon bshad la ni 'dug pa na / /
dge slong gang gis bzar mi rung / /
de ma thos la nyes med de / /
gzhan der ci bder bza' bar bya / /
tshigs bcad dang po brjod pa na / /
nye bar gtad de bsdad nas kyang / /
tshigs bcad mthar yang nyen byed na / /
de za ba la bkag pa med / /
dge 'dun gyi ni rgan po'am / /
nus ldan gzhan gyis kyang ni brjod / /
sbyin bdag rnams kyi 'dod pa dang / /
bsam pa ji bzhin chos bstan to / /
chos ni 'chad pa po la yang / /
nye gnas g.yog 'khor don du ni / /
dge slong rnams ni sbyin bya ste / /
gcig pu grong du mdzes ma yin / /
dga' ston dus tshe sku gzugs ni / /
rgan po'i gong du rtag tu bzhag /
ston pa dang ni dge 'dun bcas / /
'jig rten gsum snang khyab bdag yin / /
mtshan mo sgron me med par ni / /
chos nyan pa dang bshad mi bya / /
dbyar gyi dus su rtag tu ni / /
'od khang mig brgya pa yis dgab / /
khyim nas khyim du dge slong rnams / /
dgos pas mgron du bos pa na / /
khang bzangs gzhan du nam yang ni / /
de nas de dag 'gro mi bya / /
'phags pa'i dge 'dun tshul bzhin du / /
ci bder bza' ba zos nas ni / /
sbyin bdag gis ni gnang ba dang / /
'gro bar byed la nyes pa med / /
sha dang nya sogs 'jig rten na / /
dam pa'i skye bos ma smad gang / /
lhung bzed 'ongs pa de bza' ste / /
de 'dras ltung bar mi 'gyur ro / /
gang zhig ched du byas pa'i sha /
mthong ngam thos sam dogs pa ni / /
nam yang bza' bar bya min par / /
'gro kun phan par bzhed pas gsungs / /
ro la brkam pas gsod byed pa / /
snying rje med pa'i bsam pa spang / /
gang zhig srog gnas ched du ni / /
sha za ba la nyes pa med / /
stag gis mche bas bzung ba ni / /
mthong ngam thos pa nyid na yang / /
de ni bza' bar mi bya ste / /
de yis nam yang mi gtong phyir / /
sgog skya la sogs sman rnams ni / /
nad pa dag la rjes gnang ste / /
gang phyir tshe srog dge ba yi / /
chos rnams kyi ni snod yin phyir / /
gang du dge slong rnams kyi dri / /
ma dad pa yis mi snom na / /
de la nyes sbyor rnams kyis kyang / /
gnas kyi bya ba'i rgyur shes bya / /
bya ba rdzogs pa'i mthar yang ni / /
lus ni rnam par dag bya ste / /
dri ma lhag ma med pa na / /
slar yang gtsug lag khang 'jug bya / /
nub mo bdun dang nub mo gsum / /
de bzhin nub gcig rim bzhin du / /
sgog skya dang ni breg tsong dang / /
ke'u yang ni dag par gsungs / /
bsod snyoms dag la 'jug pa na / /
khang bzangs sgo mang rgyu bya ste / /
zas la sogs pa'i mtshan ma ni / /
sgor yang phyir ldog 'dod pas bzhag /
sgra ldan khar gsil khyer bya ste / /
de yis sbyin bdag go bar bya / /
khyi dang ba lang la sogs bsdigs / /
rnam yang brdeg par mi bya'o / /
rtsa ba 'bras bu bza' bya dag /
dal gyis dal gyis dum bur bya / /
mnyes sam dum bur bsil nas ni / /
grong du dge slong dul bas bza' / /
mgron du bos tshe gos med par / /
'chol pa'i gral gyis zas mi bza' / /
dus ma yin pa'i zan dag kyang / /
sman pa la dris gnang na rung / /
mu ge'i dus na mgron gnyer ba / /
shin tu mang yang dang du blang / /
sbyin bdag gis ni gnang ba na / /
bgo bsha' yis ni yongs su spyad / /
gtso bor mgron du bos pa yis / /
phyed zos kyang ni sbyin bya ste / /
tshangs par spyod la rab mkhas des / /
nyam nga ba dag yongs su bskyang / /
thub pa'i bstan pa dang phrad srog / /
nyi ma gcig kyang rnyed dka' bas / /
yun rings 'tsho bar 'dod pa gang / /
de dag gis kyang yongs su spyad / /
gal te lhung bzed 'phan can du / /
khu tshigs dag ni mthong ba na / /
dngos po gang gis de bsal nas / /
lan gsum bar du bkrus te spyad / /
zos nas kha yi dri ma ni / /
sa dang lci ba sogs kyis sbyang / /
chu khyor gsum mam lhag pas kyang / /
bkru bshal yongs su dag par bya / /
dge slong min pas reg gam zhes / /
blta bya the tshom med na bza' / /
gzhan du reg par gyur lta na / /
slar yang byin len ltos pa yin / /
lam du song tshe lam rgyags dag /
khur khyer su yang med pa na / /
brje ba yi ni 'du shes kyis / /
rang nyid kyis ni khur bar bya / /
brje ba gzhan dag med pa na / /
nyi ma dang po zan bcad bya / /
gnyis pa la ni spar gang tsam / /
bza' yi de las lhag pa min / /
nyi ma gsum par spar ba gnyis / /
de las phar ni ci bder bya / /
rang nyid 'bad pas bsgrubs nas kyang / /
srog bsrung 'dod pas bza' bar bya / /
sa brkos nas ni rtsa ba'am / /
shing la 'dzegs nas 'bras bu blang / /
dge slong 'chi la thug pa yis / /
bkres pa bsal ba'i don phyir spyad / /
bcas pa'i kha na ma tho 'dir / /
gnas skabs rkyen dbang gis rjes gnang / /
rang bzhin kha na ma tho 'dir / /
tshul ldan srog la thug kyang min / /
'dod na nye du dang lhan cig /
legs blos bzar rung kho na ste / /
gal te lam 'jigs snod med na / /
dge tshul dang yang rung ba nyid / /
dge sbyong za ba'i dus kyi tshe / /
lhung bzed lag pa g.yon pas bzung / /
kham gcod la sogs byed pa'i dus / /
lag ni rtag tu dran pas bsrung / /
gang du bag med khwa dag gis / /
zas la rig par gyur pa na / /
mchu reg nye 'khor dor nas ni / /
bza' ba de la brtag mi dgos / /
mar dang 'bru mar bu ram sogs / /
gzhan yang dge 'dun gyi ni rdzas / /
khyer nas dran pa brjed pa yis / /
gang lus de ni dor mi rung / /
tshogs sam gang zag gis kyang rung / /
rung ba de ni yongs su blang / /
las kyi dus la bab pa na / /
legs par zos nas las 'jug bya / /
bu ram 'bras phye 'dres gyur na / /
gtsang ma'i chu yis yongs sbyangs nas / /
dus min par yang spyod pa la / /
zas kyi nyes pa yod ma yin / /
thun tshod rung ba la sogs sman / /
dus su rung dang 'dres pa na / /
dus ma yin par mi spyad cing / /
reg nas byin len ma byas min / /
thun tshod rung ba'ang de las gzhan / /
zhag bdun pa dang 'dres na ni / /
thun tshod las gzhan sdom brtson gyis / /
spyad min byin len ma byas min / /
zhag bdun pa yang ji srid du / /
'tsho bar dmigs dang 'dres na yang / /
zhag bdun par ni spyad bya ste / /
lhag par ma yin byin len bya // //
bam po bzhi pa /
dge slong gcig gis bu ram gang / /
rang gis spyod phyir byin brlabs te / /
phan tshun yid gcugs gyur pa yi / /
lnga po rnams la rjes su gnang / /
nad pa nyid dang zan chang dang / /
dge skos dang ni lag gi bla / /
lam du zhugs pa 'di lnga las / /
gzhan dag la ni rung ma yin / /
zang zing phra mo 'dres pa yis / /
bu ram chu shing mnyes nas ni / /
btsags nas sdom brtson btung ba ni / /
dus min par yang rung ba'o / /
rnyed dka'i 'bras bu me tog sogs / /
yid 'phrog bza' bar bya ba gang / /
rnyed na spang bar byas kyang ni / /
'dod na bza' bar gnang ba yin / /
bsod snyoms yang dag thob pa'i tshe / /
bsod snyoms pa yi spyod yul du / /
khyim gzhan gnas te za ba ni / /
sbyin bdag bsod nams spel phyir rung / /
slar yang za bar 'dod lta na / /
spyod yul dag nas 'ongs nas ni / /
bza' bya mu ge'i dus dag tu / /
sngar blangs bsam pas rung ba yin / /
khyim du zos pa'i lhag ma dag /
gal te sbyin bdag gis bkur na / /
sngar blangs pa yi bsam pa yis / /
nyam nga ba na de yang ngo / /
gtsug lag khang gnas kun tu yang / /
dus gsum kun tu gtor ma sbyin / /
dus dang dus min za ba nyid / /
gnod sbyin zas phyir 'dod rnams sbyin / /
bu dang bcas pa'i 'phrog ma la'ang / /
gtsug lag khang ni bsrung phyir dang / /
bstan pa yang ni phun tshogs phyir / /
bde gshegs kyis ni gtor ma gsungs / /
na sogs dus ni ma gtogs par / /
'dus shing za na ltung byed do / /
dge 'dun la ni gang cung zad / /
byin blangs de la ltung ba med / /
glo bur gnyug ma'i bza' ba gang / /
de yang 'dus shing bza' bar 'dod / /
na dang las dang lam gyi dus / /
sngar ni rab tu bsnyen pa nyid / /
gru dang gru chen zhugs la sogs / /
dpag tshad phyed lam song nas ni / /
log nas gal te za byed na / /
dge slong ltung ba yod ma yin / /
gal te sbyin bdag mang po yis / /
dge slong rnams la so sor gnang / /
sbyin bdag dag ni nus pa'i ngor / /
sbyin pa'i dus ni lnga po'o / /
mu stegs dge sbyong gis zhus nas / /
sbyin bdag de yis gal te 'dren / /
de dag dad pa khyad par du / /
spel phyir bza' bar bya ba nyid / /
mtshams nang der 'du shes pa'am / /
the tshom gyis kyang ltung byed yin / /
gsum po la ni nyes med do / /
so sor ma 'dus 'dug la sogs / /
so sor nges pas thob pa dang / /
gtsug lag khang du tha dad za / /
sbyin bdag rnams kyis 'dod pa'i ngor / /
bkag pa yod pa ma yin no / /
nyi ma phyed kyi dus nas phar / /
phyi ma'i skya rengs ma shar bar / /
dge slong bza' ba za byed na / /
ltung byed 'khor los rnam par 'joms / /
bza' ba la sogs dge slong gis / /
sog 'jog byas pa zos na ltung / /
snga phyi gnyis su spyod pa yis / /
de ni rnam pa gnyis su gsungs / /
sngar spyod byin len byas pa ni / /
phyi dro spyod pa bkag pa yin / /
phyi dro byin len byas pa ni / /
thun tshod 'das pa rung ma yin / /
chos gos lde mig kyog po dang / /
lhung bzed lhung bzed dman pa la'ang / /
lag pa 'bags pas mi reg ste / /
tshul de'ang rkyen dbang ma gtogs so / /
sdom brtson gang zhig bza' ba sogs / /
byin len ma byas za byed na / /
de yang bslab pa zad byed de / /
chu dang so shing ma gtogs so / /
gang zhig ma tshos tshos pa 'dra / /
bsod snyoms pa yis rnyed pa na / /
sra ba nyid ni sum cha bangs / /
chos la byin len byas pa rung / /
nya dang sha dang 'bras bu sogs / /
kha dog yongs su gyur pa na / /
ba 'o la sogs lan gsum khol / /
byin len bya bar rung ba nyid / /
reg nas byin len mi bya ste / /
nyam nga'i dus na bkag pa med / /
'dab ma can dang so shing dag /
'o ma can ni yongs su spang / /
dge slong rnams la sbyin bdag gis / /
bza' ba gal te bor na ni / /
sgra mi snyan pa'i dbang byas nas / /
dus yol nas ni bza' bar bya / /
mgul du mid pa ma yin na / /
'di la byin len mi bya zhing / /
ji srid 'tsho bar bsgrubs pa ni / /
byin rlabs ma byas mi bcang ngo / /
tshang ni sog par mi nus pa / /
sbrang ma'am ti tam ka la sogs / /
de ni dor nas spyad bya ste / /
byi ba sogs kyis nges par 'jig /
lag pa gnyis ni lag pa dang / /
de dang 'brel la des byin dang / /
lag pa de dang 'brel pa yis / /
de dang 'brel pa dag tu yang / /
byin len bya'o mi bde na / /
rgyang ring na yang rung ba nyid / /
'di la cang shes glang po dang / /
spre'u yis kyang byin len rung / /
mar dang 'o ma nyid dang zho / /
sha dang nya sogs bdag nyid kyi / /
don du dge slong der gnas pas / /
blang bar bya ba min pa ste / /
nad pas ston mo'i dus su ni / /
slong bar byed la ltung ba med / /
mi na ba yis slong ba na / /
nyes byas zos na ltung byed yin / /
bsod snyoms dag la rgyu ba na / /
kha rog 'dug ste spyod yul du / /
ci byin zhes ni 'dri ba la / /
ji ltar 'dod pa blang bar bya / /
srog chags bcas pa'i chu rnams la / /
phyi rol khrus la sogs spyod dang / /
nang du 'thung bar brjod pa yis / /
longs spyod nam yang bkag pa yin / /
'dir ni ltung byed ltung ba yi / /
rnam pa gzhan ni yongs btsags pa'o / /
rtswa sogs dag la 'debs pa rnams / /
gang 'dir slar yang ma bris so / /
longs spyod bcas pa'i khyim gang zhig /
skyabs bcas par ni 'dug pa dang / /
'greng ba gnas skabs dge slong ni / /
rkyen dbang las gzhan ltung ba yin / /
gang du skyes pa bud med bcas / /
chags ldan 'dod pa spyod gyur pa / /
bud med skyes pa longs spyod pas / /
de ni longs spyod ces byar bstan / /
mu stegs rnams la rang nyid kyi / /
lag gis bza' sogs mi sbyin te / /
lta las slar ldog don du ni / /
dum bur byas te rjes su gnang / /
snod ni sa la bzhag pa la / /
snying rje ldan pas sbyin bya ste / /
de ni rjes su gzung phyir yin / /
nam yang gus phyir ma yin no / /
'thab tu bcas pa'i dmag tshogs la / /
nam yang lta phyir mi 'gro ste / /
de lta bu yi rkyen dag gis / /
gyur pa las ni bkag pa med / /
gal te dgos pas song yang de / /
nub gnyis las ni phar mi gnas / /
yun rings dus su nang du ni / /
gnas na'ang gang zhig 'jigs pas sam / /
rgyal po 'am ni blon po sogs / /
mdza' bshes tshig gis kyang rung ste / /
gnas pa na yang cho ga ni / /
rta dang glang sogs ched mi lta / /
dmag tshogs rnams kyi bkod pa dang / /
dpung dang rgyal mtshan mchog gi yang / /
rgyal po dang ni blon po yis / /
bshams pa dkrug par mi bya'o / /
de la dpung mchog gang du dpung / /
de yi bkod pa spras la bya / /
gang du gnas pa'i rgyal mtshan mchog /
de ni rgyal mtshan mchog ces bya / /
khros pa'i sems kyis dge slong la / /
sdom brtson rdeg par byed mi rung / /
'dren pas bla ma'i dbang byas nas / /
brdeg par gzas pa'ang de bzhin bkag /
'dir ni sor mo gcig gis kyang / /
rdeg par byed na zad par 'dod / /
mgo bo khu tshur rkang dang lag /
rdo dbyug bong ba sogs brdeg ltung / /
phyags ma la sogs kyis brdeg na / /
de yi nyag ma ji snyed pa / /
de snyed lus la reg pa'i grangs / /
sdom brtson dag la ltung byed gsungs / /
de bzhin sran ljang drug sogs kyis / /
brdeg na'ang ltung byed kho nar brjod / /
de ni lus la ma phog par / /
'phangs pa yang ni nyes byas nyid / /
ma rungs gdul phyir ltung med de / /
gzhan par sngags grub mthu ldan gyi / /
dge slong dag gis brdeg pa dang / /
gzas pa'ang ltung bar mi 'gyur ro / /
dge slong rnams kyis gnas ngan len / /
shes nas 'chab pa yang bkag ste / /
'jigs pas ma gtogs 'jigs gyur na / /
gnas ngan len ni bcab bya nyid / /
phas pham pa nyid gtsor byas nas / /
ji snyed btung bar brjod pa dag /
de snyed bslab pa'i gzhi 'di la / /
mkhas pas gnas ngan len ces gsungs / /
nad pa ma yin dge slong la / /
nyon mongs bcas pa'i sems kyis der / /
nam yang zan gcad mi bya'o / /
ji ste byed na zad byed ltung / /
dus ma gtogs par me dag gis / /
nye bar spor byed smad par gsungs / /
me gsod pa dang bsro ba dag /
nyam nga'i dus na nyes pa med / /
skra sen spu dang ngar snabs dang / /
mchil ma lud pa 'jug pa dang / /
me lce me mar mur la reg /
nyes byas 'gyur ro dus ma gtogs / /
dkon mchog gsum dang pha ma dang / /
tshangs par mtshungs spyod bla ma dang / /
chos kyi don du nyes med de / /
reg pa'i dus su brjod pa yin / /
'dun pa dbul zhes smras nas ni / /
dge 'dun las ni nye ba na / /
sdom brtson slar yang mi dbul na / /
de ni ltung bas 'joms pa yin / /
bsnyen par ma rdzogs gang zag dang / /
nub gnyis lhan cig nyal rung ste / /
de las phar ni nub gsum sogs / /
ma yin gal te nyal na ltung / /
thams cad g.yo zhing thams cad bskor / /
gnas khang bskor zhing g.yogs pa bzhin / /
phal cher g.yogs shing kun nas bskor / /
ngos bzhi pa yi khyams bzhin brtag /
thams cad g.yogs shing phal cher bskor / /
ngos gsum pa yi khyams bzhin te / /
phal cher g.yogs pa'i khang pa dang / /
khang bzangs bzhin te rim bzhin no / /
de ltar khyim ni bzhi po ru / /
sdom brtson lhan cig nyal byed na / /
nyi ma gsum pa'i skya rengs 'od / /
'char tshe gsal por ltung ba yin / /
sngo dang ser dang dmar po ste / /
skya rengs rnam pa gsum du 'dod / /
sngon po nyid tshe'ang ltung 'gyur na / /
gzhan dag tshe na smos ci dgos / /
gang du sgra don so sor go /
khyams dang khang bzangs la sogs par / /
de 'dra der yang sdom brtson ni / /
nyal du rung ba ma yin no / /
gnang ba dang bcas gnas su ni / /
nad pa dag la rjes gnang ste / /
de yi nad g.yog dag kyang ngo / /
de las gzhan gyis nam yang min / /
stobs chung mi na ba la ni / /
nyin mo nyal ba bkag pa yin / /
bsam gtan klog dang ldan pa la / /
yud tsam rjes su gnang ba yin / /
gnyis sam gsum po dag gis kyang / /
khri gcig la ni nyal mi bya / /
rgya chen yin na gos sogs kyis / /
bar chad nyal ba rjes su gnang / /
mun khung dag tu sa la mgo /
gtugs nas bla mar phyag mi bya / /
der ni tshig gi bya ba'am / /
yid kyis nges par phyag bya'o / /
dge tshul dang ni lhan cig tu / /
lam du nyal tshe gnyid mi log /
mi nus ldang blos skyil krung dag /
bcings te cung zad gnyid log rung / /
ma nus pa na nyes pa med / /
thams cad du ni 'bad pa yis / /
dge tshul dag ni bskyang bar bya / /
sangs rgyas ljon shing myu gu ste / /
de ni dgra bcom sgo nga yin / /
dge slong blo gros dman gang dang / /
dge tshul gang yang 'di skad chos / /
'dod pas bar du gcod bstan mod / /
bar du gcod pa min ston na / /
de 'dir lan gsum par bzlog ste / /
'on kyang lta de mi gtong na / /
'di las lhag sdig yod min pas / /
de yang rgyang ring spang bar bya / /
nyams pa de dang smra ba dang / /
nam yang yang dag smra mi bya / /
gnas dang longs spyod la sogs kyang / /
mi bya gal te byed na ltung / /
yang dag smra ba kha ton yin / /
smra ba klog pa yin par 'dod / /
gnas sa 'dug sa gcig tu ste / /
longs spyod chos dang zang zing ngo / /
lta ba bzlog pa'i ched du 'am / /
nye du'am nad pa yin na ni / /
smra la sogs pa rjes su gnang / /
longs spyod nam yang ma yin no / /
chos gos gsar pa rnyed pa na / /
kha dog ngan par byas te bcad / /
de yang dkar po gsar par dgongs / /
kha dog ngan pa rnam pa gsum / /
rang bzhin dang ni bcos ma yin / /
sngon po dang ni btsag tu grags / /
me tog 'bras bu 'dab ma dang / /
shun pa'i khu ba ngur smrig 'dod / /
mdog bzangs gzhan ni ma yin no / /
drag po sbrul gyi gdug pa yi / /
dug la rtag tu reg bla yi / /
rin po che la reg pa dang / /
rin chen smos pa de lta min / /
nor bu mu tig byi ru sogs / /
rin chen de ru smos pa yang / /
g.yul 'gyed yan lag mtshon sogs dang / /
rol mo'i yan lag rnga zlum sogs / /
gtsug lag khang dang skyed mos tshal / /
thams cad nang gir brjod pa yin / /
nang ma yin par slar yang ni / /
phyi rol nye 'khor yin par gsungs / /
phug pa'i nor bu mu tig sogs / /
reg pa la ni ltung byed de / /
ma phug pa la reg pa dang / /
mching bu dag la nyes byas nyid / /
pi wang gling bu rnga zlum sogs / /
mtshon cha mda' dang gzhu sogs kyang / /
yan lag tshang dang ma tshang la / /
reg pa ltung byed nyes byas yin / /
gzhan 'dir go cha la sogs la / /
dge slong reg na nyes byas yin / /
mnga' dang gzhu sogs chas pa yi / /
mtshon cha la reg smos ci dgos / /
sku gdung dang bcas mchod rten dang / /
sku gzugs la reg ltung byed de / /
sku gdung med la gang reg pa / /
de la nyes byas mda' yis reg /
gar dang rol mo glu sogs dag /
mig dang rna ba'i yul du bkag /
'thab mo bre mo'i gtam sogs kyis / /
nyes zhi mi byed 'ba' zhig zad / /
gar dang glu sogs chags pa yis / /
gang zhig mchod rten phyag byed na / /
der 'gro gom pa re rer yang / /
nyes byas phung po re re sogs / /
de phyir srid pa zad 'dod pa'i / /
dge slong rnams kyis gzugs sdug dang / /
sgra snyan la sogs chags pa yi / /
sems su nam yang mi bya'o / /
sa le sbram sogs smos pa gang / /
skyed tshal gang du rnyed pa na / /
rtswa sogs dag gis bkab nas ni / /
zhag brgyad bar du bsrung bar bya / /
su dag don gnyer byung na de'i / /
mtshan ma dris nas bstan par bya / /
med na dge 'dun nang nyid du / /
zla ba drug tu brtag phyir bzhag /
gzhan gyi kha dog mtshan ma dang / /
khyad par rtags kyis mtshon la sbyin / /
min na dge 'dun longs spyod phyir / /
de ni brtan pa'i dngos por bya / /
gal te gdod dbang byas nas kyang / /
de thob blo chung slong byed na / /
de la de nor rin gyis sam / /
sbyin bya skyed ni nam yang min / /
sdom brtson zla phyed nang rol du / /
dus ma gtogs par khrus byed bkag /
na dang las dang lam dang rlung / /
char dang de dag tshogs skyon med / /
na ba'i dus ni gang du de / /
khrus byas sos par gyur na'o / /
las lam dus ni sngar bshad bzhin / /
rlung du grags pa'i dus bstan pa / /
gang du chos gos sne'u ni / /
rlung gis zlog par byed pa'o / /
lus la char thigs gnyis phog pa / /
char pa'i dus su grags pa yin / /
rlung dang char pa 'dres pa ni / /
de dag tshogs pa'i dus zhes bstan / /
gzhan yang tsha ba'i dus zhes pa / /
zla ba phyed dang gsum pa'o / /
chos gos ma lus bzhag nas khrus / /
byed 'dod lte bar ma sleb byas / /
nyes byas lte ba nub par ni / /
khrus byed de ni nyes par zad / /
chu bo pha rol rgal ba dang / /
rgyal ba sogs la 'debs byed rung / /
'ga' zhig tu yang chu klung dag /
zab mo brgal la nyes pa med / /
dge slong grur zhugs pha rol du / /
chu bo dag la 'gro ba'am / /
gzhan du rgya mtsho la yang rung / /
bshang gci sogs byed bkag pa med / /
'jug ngogs gang du bud med dam / /
rgyal po 'am ni de yi dmag /
skyes bu g.yon can khrus byed pa / /
de ni rgyang rings spang bar bya / /
'og tu gting ring byi zul lam / /
yang na steng du nya brgal lam / /
chu la rkyal ba la sogs kyang / /
rtsed mo'i don du mi bya'o / /
gal te rkyal ni slob pa'am / /
nad dang bral bar 'dod pa yis / /
shin tu dben pa'i gnas su ni / /
rkyal la sogs pa kun du spyad / /
shes bzhin rang ngam gzhan gyis kyang / /
sdom brtson dud 'gro'i skye gnas gang / /
gsod na ltung byed me lce yis / /
reg pa'i sdug bsngal nyams myong 'gyur / /
shes bzhin nyon mongs sems kyis ni / /
tshangs spyod dang ni bcas rnams la / /
'gyod pa skyed byed nges bkag ste / /
byed na ltung byed gzhan du min / /
khyod lo nyi shu ma lon na / /
khyod kyi bsnyen rdzogs gang na ste / /
mkhan po'ang tshul khrims 'chal pa yin / /
de ni mtshams kyi phyi rol yin / /
'gyod pa skyed pa'i don du ni / /
de la sogs pa smra byed na / /
de la ltung byed bden pa yi / /
skyon 'gyur brjod na nyes pa med / /
blo chung sor mo gcig gis kyang / /
dge slong rtse phyir g.ya' sgog na / /
ltung byed sme ba nag po dag /
ston pa la ni nyes pa med / /
dga' g.yengs chu la rtsed mo dag /
byed na thad ltung 'gyur ba yin / /
de yang pha rol tshu rol du / /
phar brgal tshur brgal byed sogs so / /
ma bsrungs bud med lhan cig tu / /
gal te nang ngam phyi rol du / /
dge slong nyal du mi rung ste / /
sgo bcings pa la nyes pa med / /
'dir ni legs dang nyes smras don / /
gang zhig so sor rtogs dang ldan / /
mi mo de ni bud med ces / /
shes rab ldan pas yang dag gsungs / /
thams cad g.yog dang yongs bskor zhes / /
bya ba 'di yang snga ma bzhin / /
nyal bar brjod pa gang yin pa / /
glos ni sa la phab pa'o / /
sdom brtson gnyid kyis non dus su / /
reg pa'i rlung gis sbar ba yi / /
ltung byed me ni gang yin pa / /
kun nas sreg par byed pa yin / /
gnas khang sogs su bud med dag /
gang na yod pa'i skas sogs brtul / /
srung byed bzhag nas dge slong ni / /
nyal ba la ni smad pa med / /
khyad par nyin mo nyal ba yi / /
cho ga yang ni 'di yin te / /
mdud pa bor nas rjes su gnang / /
gzhan du nyes byas 'gyur ba yin / /
dge slong rang ngam gzhan gyis kyang / /
dge slong sngangs par byed pa bkag /
sems can kun la mi 'jigs mdzad / /
bla ma sangs rgyas la dmigs nas / /
sha za gnod sbyin la sogs pa'i / /
sdig can gzugs ni bzung nas kyang / /
de yi gzugs sgra dri rnams kyis / /
sngangs par byed la zad byed ltung / /
gya nom lha dang dri za dang / /
bram ze la sogs 'jigs pa yis / /
bzung nas khyod ni bsad ces brjod / /
gal te brda phrad nyes byas yin / /
phan par 'dod pas mi bzad pa'i / /
sdug bsngal ltung ba'i 'jigs skyed phyir / /
dmyal ba yi dwags dud 'gro'i gzugs / /
gal te 'jigs ston nyes pa med / /
dge slong gzhan gyi lhung bzed sogs / /
yo byad dngos po nam du yang / /
bzhad gad kyi ni dbang byas nas / /
dge slong gis ni sbed pa bkag /
dge slong chos gos byin pa la / /
gdeng med par ni longs spyod na / /
ltung byed gal te mdza' bo 'am / /
mchod 'os bla mas nyes pa med / /
sdom brtson dge 'dun lhag ma yis / /
dag pa'i dge slong skur 'debs na / /
ltung byed nyid du nges bstan te / /
phyi ma rnams kyis nyes byas so / /
lam du skyes pa med par ni / /
bud med dang ni mi 'grogs te / /
'grogs na de yi spyi bor ni / /
ltung byed gnam lcags 'bab par 'gyur / /
grong der sdom brtson nam son dus / /
nges par ltung byed nyid 'gyur te / /
grong gi lam phyed phyin pa na / /
nyes byas tsam du brjod pa yin / /
rang nyid snga phyi byas nas ni / /
lam mi shes pa bstan par bya / /
nyam nga'i lam du bud med dag /
khrid na ltung bar mi 'gyur ro / /
gang zhig rkun ma'i grogs dang 'grogs / /
de la'ang ltung byed kyis reg 'gyur / /
'di la yang ni nyes med da / /
gal te sngar bzhin song na'o / /
tshangs pa'i sho gam la sogs pas / /
'phrog par byed de rkun mar 'dod / /
grong dang lam la sogs pa dag /
gang 'joms drag po smos ci dgos / /
lo ni nyi shu ma lon 'di / /
gang phyir bkres skom la sogs gnod / /
mi bzod mi brtan lus blo'i phyir / /
bsnyen par rdzogs par mi byar brjod / /
ma tshang lo la der shes bzhin / /
gang zhig smra yang bsnyen rdzogs na / /
rdzogs byed de dag zad par ldan / /
the tshom gyis kyang ltung bar brjod / /
gang zhig ma tshang tshang ba'i blos / /
lo ni tshang bar smra ba la / /
rdzogs byas ltung ba yod ma yin / /
tshang la tshang bar 'du shes gang / /
tshang la nyid smra dag kyang ste / /
the tshom gyis kyang smra ba la / /
de la ltung ba med pa nyid / /
de ltar 'dir ni phyogs tsam zhig /
mdor bsdus nas ni bstan pa yin / /
brtul zhugs dang bcas blo ldan rnams / /
shin tu nges dang bcas par bya / /
dge slong gis ni shes bzhin du / /
sa mi brko'o brkor mi gzhug /
so phag 'ba' zhig pa dag dang / /
kun nas bye ma yin nyes med / /
skyed byed skyed byed ma yin pa'i / /
sa ni rnam pa gnyis su grags / /
char 'bab rjes su gyur pa la / /
zla ba drug gis skye ba ste / /
skyed byed la ni 'dir nges yin / /
sa mang bye ma nyung na ltung / /
nyes byas 'gyur ro bye ma dang / /
gseg ma dang ni rdo ba dag /
lhag par bcas la mi skye'i phyir / /
ltung byed dang ni nyes byas su / /
'dul ba'i de nyid rig pas bshad / /
sa gzhi dang ni rtsig ngos la / /
phur pa brdeg na ltung byed yin / /
de nyid 'don dang gnon pa'am / /
'dam bskyod pa la nyes byas so / /
rtsig pa'ang de bzhin zhal zhal lam / /
chu dogs rtib na zad ltung 'gyur / /
chad pa 'am ni gas pa la'ang / /
rko bar byed na nyes byas 'dod / /
chu 'gram 'dam ni bskyod pa la / /
'gro bar 'dod pas nyes pa med / /
rtsis kyi don du ri mo yang / /
sa'am rtsig ngos 'dri ba dang / /
skyed mos tshal sogs rgyu ba na / /
'jigs min dus su rung ba nyid / /
dbyar gyi zla ba bzhi las ni / /
mgron du bos pa khas mi blang / /
yang yang rtag tu ba dang dus / /
so sor mgron du bos ma gtogs / /
rtag tu mgron bos gang yin pa / /
gang du rtag pa nyid du 'bod / /
so sor mgron du bos pa ni / /
so so tha dad nyid la brjod / /
dus ni ji srid 'dod pa des / /
yang yang zhes brjod yang yang dang / /
mgron bos 'di dag ma gtogs pa / /
gsal por ltung byed nyid du brjod / /
gya nom pa la bos bzhin du / /
sdom brtson dman pa slong ba na / /
slong ba'i tshe na nyes byas te / /
de longs spyod na'ang nyes byas so / /
dman pa la ni bos pa na / /
bzang po slong ba dus ji srid / /
nyes byas longs spyod pa la ni / /
zad byed ltung bar brjod pa yin / /
'o ma la bos sha dang zho / /
yang na 'o ma la ni mar / /
slong ba'i tshe na nyes byas te / /
zos na nad pa ma gtogs ltung / /
dad ldan yo byad phun tshogs shing / /
sbyin phyir gtong la 'jigs med pa / /
de ni yun rings bsod nams phyir / /
dang du len pa bkag pa med / /
gang tshe bslab pa 'di la khyod / /
bslab par bya zhes dge slong gis / /
rab bskul de tshe lan du gang / /
de la byis pa sogs brjod smod / /
blo chung de ni ltung byed kyi / /
dbyug pas phog nas nges par 'gyel / /
'jigs ltung 'bar ba'i sgo nas ni / /
dmyal ba'i me yis g.yengs par gyur / /
byis pa zhes bya ngan sems can / /
rmongs pa mdo sogs mi mkhas pa / /
mi gsal 'dul ba'i tshig la ste / /
mi mkhas de yi don la'o / /
byis pa rmongs sogs tshig las ni / /
re re yis kyang bzlog pa na / /
dmyal ba'i mer ni 'jug byed pa'i / /
ltung byed kyis ni dge slong ltung / /
de yis de tshig bzung nas ni / /
mkhas pa dag la dri bar bya / /
mkhas pa'i tshig gis bya ba ste / /
long ba rnams kyis tshad ma de / /
yang na brdzun pa nyid du ni / /
byis pa la sogs tshig gis kyang / /
mkhas pa min yang bsgo ba na / /
bden don smra na nyes pa med / /
phan tshun mi mthun dge slong gang / /
glags skabs tshol zhing co 'dri na / /
bya rog nyan rnas 'dug na ni / /
de yang ltung byed yang dag gnas / /
gnas khang la sogs bsam gtan dag /
byed tshe sgra brda ma byas par / /
zhugs pas sgra don gtso bo ni / /
ma thos sgra nyan nyes byas 'gyur / /
de ltar khang bzangs skas dang sgo / /
lam du 'jug tshe tshul ldan la / /
ltung byed sngar bshad ji bzhin te / /
zhi bar bya phyir nyes pa med / /
gsol ba'i las la sogs pa yi / /
chos ni gtan la 'bebs pa'i gtam / /
byed tshe gzhan la ma smras par / /
sdom brtson de bor 'gro mi bya / /
las kyi gegs su ma gyur tam / /
zhes bsams rab tu bsgo bar bya / /
de ltar mi byed dge slong ni / /
myur du ltung byed rgya mtshor ltung / /
ma gus pa la ltung byed de / /
dge 'dun dang ni gang zag gnyis / /
dge 'dun la ni ltung byed brjod / /
gang zag dag la nyes byas so / /
dge 'dun nang na dge skos kyi / /
tshig ni rab tu bzlog pa yang / /
ltung byed bla ma'i dge 'dun dang / /
rgan po gang zag gzhan la min / /
don med pa yi tshig la ni / /
rigs pas shad kyis sbyang ba yis / /
zlog byed smra ba po la 'dir / /
ltung ba med par gsungs pa yin / /
'bru 'am bcos pa'i chang dag ni / /
ku sha'i rtse mo tsam yang spang / /
'di dag 'thung ngam ster na yang / /
gnyis ka bag med khang chen yin / /
kha yi nad la mkhur phug tu / /
bsrel ba tsam la nyes pa med / /
sman pa'i ngag gis 'thung bar ni / /
srog la bab kyang 'dod mi bya / /
phabs dang 'bras phye zan gyi tshogs / /
rnam 'gyur bye brag las skyes pa / /
'jig rten btung ba'i khyad par gang / /
de ni 'bru yi chang zhes bya / /
sdong bu me tog 'bras rnams kyi / /
khu ba rnams ni yongs gyur pa / /
bcos pa'i chang du nges bstan te / /
sbrang rtsi rgun sogs las byung ba'o / /
gang tshe ma red nyams pa yis / /
myos byed nus pa zad pa na / /
chang gi rgyu mtshan spangs pa'i phyir / /
'thungs kyang de tshe nyes pa med / /
su lu ka dang zho ga chu / /
sug ta skyur po btsags nas ni / /
chu bsres btung ba'i don du ni / /
dus min par yang bkag pa med / /
'bru chang skyur por gang gyur pa / /
su lu kar ni yongs su grags / /
bcos chang skyur por gang gyur pa / /
sug ta zhes byar brjod pa'o / /
ko tra ba sogs bkag pa'i phyir / /
'bru chang bcos pa'i chang zhes smos / /
ma red nyams la chang gi ni / /
dngos po bzlog phyir myos 'gyur smos / /
chang gi mdog dang de bzhin dri / /
ro dang myong ba dag gis kyang / /
gal te myos zad chang gi ni / /
dngos med nyes byas gzhir 'dod do / /
de ltar kha dog la sogs pa / /
gsum gnyis gcig 'thung myos nus zad / /
gsum gnyis de bzhin gcig pu la / /
myos pa'i nus med nyes byas rnams / /
rtsa ba sdong bu me tog 'bras / /
'dab ma yang ni myos byed dang / /
phabs dang zan chang bsres pa dag /
zos na 'gal tshabs can du 'gyur / /
sdom brtson grogs yod ma smras par / /
sdom gnas dus min grong 'jug na / /
de 'dra'i rkyen la nyes pa med / /
gzhan du zad pa thob par 'gyur / /
nyi ma phyed kyi mtshams gnas par / /
phyi ma'i skya rengs ma shar bar / /
dus ma yin zhes 'dod pa ste / /
dus dang dus min mkhas pas so / /
dge slong dus min 'jug byed cing / /
dus min dus su 'du shes dang / /
the tshom gyis kyang rnam par 'joms / /
dus la dus min 'du shes dang / /
the tshom za na nyes byas yin / /
khyim pas khyim du dge slong rnams / /
gang phyir mgron du bos pa na / /
nam yang khyim gzhan dag tu ni / /
de ni de ltar 'gro mi bya / /
'phags pa'i tshogs la ci bder ni / /
bden pas gdugs tshod gsol smras nas / /
khyim bdag gis kyang gnang na der / /
song ba la yang nyes pa med / /
gang zhig rgyal po'i sgo gtan nam / /
de yi nye 'khor nyid dang yang / /
skya rengs tha ma ma shar 'das / /
bder gnas de yang sdig byed yin / /
grong khyer rgyal po'i pho brang dang / /
gsum pa btsun mo'i 'khor dag gi /
sgo gtan de dang nye ba na / /
nye 'khor zhes ni brjod pa yin / /
dge slong nam ni ma langs par / /
ma langs pa yi 'du shes kyis / /
grong khyer sgo gtan 'das pa la / /
sdom brtson nyes byas bskyed par 'gyur / /
mi yi bdag po'i sgo 'am ni / /
btsun mo'i 'khor du 'das pa la / /
ma langs de ru 'du shes sam / /
the tshom gyis kyang zad lhung reg /
cig shos dag tu 'du shes pas / /
thams cad la ni nyes byas so / /
rin chen ma bsdus zhes bya ni / /
sba brtul ma byas pa la brjod / /
zla ba phyed phyed yang dang yang / /
so sor thar pa thos nas kyang / /
'di dag mdor ni gtogs pa dang / /
chos su rang byung gis bstan pa / /
ji bzhin rnam gzhag de byas dag /
ma lus bdag gis da gdod shes / /
de ltar go byed tshul 'chos can / /
sdom brtson de ni ltung byed 'dod / /
rus pa ba so rwa yi ni / /
rang bzhin khab ral gang zhig byed / /
blo ngan de 'dir ltung byed kyi / /
chu srin kha ru ltung 'dod yin / /
de yis khab ral bcag nas ni / /
ltung ba de ni bshags bya ste / /
rigs pa'i khab ral byed de la / /
bya ba'i cho ga 'di yin te / /
snu gu dang ni chang ba yi / /
rnam pa de dang 'tsham pa'i tshad / /
khab dang gri gu yang dag ldan / /
de las gzhan du nam yang min / /
khab kyang zangs ma 'khar ba dang / /
ra gan lcags dang rnam pa bzhi / /
gri gu lcags nyid kho nar gsungs / /
de la rab 'bring tha mar 'dod / /
rab tshad sor ni brgyad shes te / /
tha ma yang ni sor bzhi yin / /
bya gag gshog pa'i rnam pa ni / /
gri gu'i dbyibs su bya ba yin / /
gang tshe grong gzhan 'gro ba na / /
dge slong rings par gyur kyang der / /
khab kyi bslab bya bsrung ba'i phyir / /
gcig tsam nges par khyer bar bya / /
dge 'dun khri dang khri'u sogs / /
byed na bder gshegs sor gyis ni / /
rkang pa la ni sor brgyad bya / /
lhag par dge slong mi bya'o / /
bde bar gshegs pa'i sor brgyad la / /
khru gang tshad du 'dod pa yin / /
de las lhag pa dge slong gis / /
bcad nas ltung ba so sor bshags / /
tho mtshams don du dge slong gis / /
dge 'dun mal stan la sogs la / /
shing bal la sogs bdal mi bya / /
bdal na de zad ltung bar 'gyur / /
ra bal lug bal ka sha dang / /
shal ma la yi bal yang ste / /
dngos po de ni bsdus nas su / /
ltung bshags par bya ba yin / /
steng du 'grems par byed pa gang / /
de 'dir bdal bar shes par bya / /
gang dang 'brel pas dge slong gi / /
gos dag mdzes par mi 'gyur ba'o / /
srid du bde bar gshegs pa yi / /
mtho gsum de las lhag par min / /
zheng du phyed dang gnyis yod de / /
brtul zhugs can gyis gdeng ba bya / /
lhag pa bcad nas ltung ba ni / /
gang la bshags par byed pa na / /
tshul ldan des kyang khyod kyi 'di / /
bcad dam zhes ni dri bar bya / /
'di nyid dbang byas bzhi dang gnyis / /
chu dang zheng du bsngags pa ste / /
dge slong g.yan pa dgab pa ni / /
de las lhag na ltung byed de / /
dbyar gos ras chen zhes bya ba / /
srid du drug yin shes par bya / /
rgyar ni phyed dang gsum yin te / /
gang phyir ston pa'i mtho yi'o / /
bde bar gshegs pa'i chos gos kyi / /
tshad du chos gos mi bya ste / /
mnyam pa 'am ni lhag par yang / /
de la mtho ni bcu dang drug /
bslab pa nyams byed byis pa gang / /
mi zad ngan song gsum dag tu / /
des ltung 'jigs brgya bskyed pas na / /
de phyir ltung byed ces bya'o / /
ltung byed yang dag bshad nas kyang / /
de yi rjes thogs brjod par bya / /
rang gi mtshan nyid dbye ba yis / /
so sor bshags pa rnam pa bzhi / /
sdom brtson rang gi spyod yul du / /
nye du ma yin dge slong ma / /
de las bsod snyoms blangs nas ni / /
zos na so sor bshags pa yin / /
khyim gang dag tu dge slong rnams / /
gsol tshe dge slong ma gang zhig /
'di la mar sbyin 'di dag la / /
zas sogs byin zhes gal te smra / /
dge slong rnams ni zan za'i bar / /
sring mo ma smra zhes ni bzlog /
de las gcig kyang mi smra na / /
kun la so sor bshags pa yin / /
nang dang bar dang phyi gnas ni / /
sum char gdugs tshod gsol rnams te / /
dge 'dun gyis ni gnas brten nam / /
yang na gsar bu kun gyis brjod / /
dge slong rnams ni gsol gyi bar / /
'di ni ma smra 'dug ces so / /
dge slong ma la ma bzlog gam / /
zhes ni phyi rol gnas pas dri / /
bar nas bra ba rnams kyis ni / /
ma dris zos na ltung ba yin / /
phyi rol ba la nyes byas te / /
gal te gcig kyang mi smra na / /
dge 'dun gnas brtan la sogs pa / /
kun la so sor bshags pa yin / /
de yang ltung byed ji bzhin du / /
sdom brtson gcig gi mdun du bshags / /
dge slong ma yi dbyar khang du / /
bsko sham byed la bkag pa med / /
de ni de yi rang rdzas te / /
khang bzangs rgya chen 'gar yang ngo / /
dge 'dun mthun pas slob pa yi / /
khyim gang bslab pa'i sdom can gyis / /
dge slong bru bas nyen na yang / /
mgron du ma bos zan mi bza' / /
mar dang zho dang 'o ma dang / /
sbrang rtsi bu ram btung ba dang / /
nya sha sha dang sha skam dang /
mar dang bcas pa bkag pa yin / /
lo ma me tog 'bras bu sogs / /
dang du len pa 'gal ba med / /
dam pa'i chos ni ston pa na / /
mal stan spyod pa la yang ngo / /
sdom brtson khyim gzhan zos nas ni / /
bza' lhag khyim du byis pa la / /
dum bur bgos te sbyin bya ste / /
tshul ldan la ni de dag dga' / /
gang zhig 'jigs dang bcas pa yi / /
dgon pa'i gtsug lag khang gnas pa'i / /
dge slong phyi rol 'ongs nas ni / /
bza' ba len pa bkag pa yin / /
de thob der ram gzhan du 'am / /
gtsug lag khang du mi za yang / /
nags nyul nas ni ma gtogs te / /
dge slong la ni ltung bar 'gyur / /
de ltar byas na ci rigs par / /
kun dga' ra bar sdom brtson mdun / /
bdag la mi rigs smad pa'i gnas / /
byung ngo zhes ni so sor bshags / /
de ltar so sor bshags rnam bzhi / /
gang du ji bzhin bshad nas ni / /
da ni gang zhig bslab pa'i chos / /
mang po'i skabs son bstan par bya / /
sham thabs steng gi gos gyon pa / /
de ni shin tu zlum por bgo /
ha cang rtsengs pa ma yin dang / /
ha cang 'jol ba ma yin brjod / /
glang po'i sna ltar ma yin dang / /
ta la'i lo ma ltar mi 'dod / /
sbrul mgo'i gdengs ka lta bu dang / /
sbrul gyi mgo bo nyid ltar min / /
brtul zhugs ldan pas sham thabs ni / /
'bru yi phur ma ltar mi bgo /
stod g.yogs stobs kyi lha bzhin du / /
bgo bar yang ni mi bya'o / /
shin tu bsdams dang legs par bgo /
gnya' shing gang tsam lta ba dang / /
lta ba mi yengs pa yi ni / /
brtul zhugs can gyis grong 'jug bya / /
mgo bo g.yogs dang brdzes pa yis / /
grong du 'jug par mi bya'o / /
mi gzar ba dang gnya' gong gzed / /
cog pu de bzhin dkur mi brten / /
sdom brtson mchong sogs mi bya zhing / /
lag pa mi sbrel phrag mi sprad / /
lus dang lag pa mgo bo dag /
bsgyur zhing kyogs pas grong mi 'jug /
ma brtags pa dang ma bsgo dang / /
lus kun gyi ni ljid mi dbab / /
rkang pa yis ni rkang pa dang / /
long bus long bu bsnol mi bya / /
rkang pa mi rkyong mi dgug cing / /
mi gdang byin pa bsnol mi bya / /
brla yang phan tshun bsnol mi bya / /
khyim du mnyam gzhag min mi 'dug /
lhung bzed la lta mthar chags dang / /
tshod ma mnyam dang byur bu yis / /
yongs su blang bar mi bya zhing / /
zas steng lhung bzed mi gzhag go / /
bza' ba nye bar mi stobs par / /
lhung bzed sngar bzed mi bya'o / /
slar yang 'dod pas tshod ma dang / /
zan ni phan tshun dgab mi bya / /
ro la chags pas mi bza' zhing / /
shin tu mang po ma yin no / /
zas la ma gus brnyas bcas dang / /
kham ni che min chung ma yin / /
kham ni ma bzas bar du ni / /
kha gdang mi bya 'gram mi bskyod / /
dge slong kha bkang smra mi bya / /
zas la sgra ni gsal ches min / /
tsug tsug zhes kyang mi bya ste / /
phu phu la sogs kun mi bya / /
dge slong zas la 'phyas mi gdags / /
tha dad phye nas mi bza' ba'o / /
'gram pa zas kyis mi dgang zhing / /
kham ni 'phro yis gcad mi bya / /
nam yang zas ni za ba'i tshe / /
lce brkyang ba yis ma yin no / /
lag pa dag ni mi ldag cing / /
lhung bzed kyang ni byog mi bya / /
lag pa sbrug par mi bya ste / /
lhung bzed bskyoms par mi bya'o / /
mchod rten rnam par byas nas ni / /
bcom ste bza' bar mi bya'o / /
drung na 'dug pa'i lhung bzed la / /
smad pa'i don du mi lta'o / /
lag pa zas dang bcas pa yis / /
chu snod dag la gzung mi bya / /
zas dang bcas pa'i chu yis ni / /
drung na gnas la gtor mi bya / /
zas bcas chu dang zas lhag ni / /
lhung bzed kyis ni dor mi bya / /
khyim pas rjes su gnang ba na / /
khyim gzhan du ni nyes pa med / /
gad kha dang ni g.yang kha dang / /
dkan ngos lhung bzed mi bzhag cing / /
langs nas bkru bar mi bya'o / /
'bab chu drag tu 'bab pa yi / /
rgyun las bzlog nas lhung bzed kyis / /
chu ni blang bar mi bya'o / /
lhung bzed kun tu mi rnyed phyir / /
'dug la 'greng bas chos bshad min / /
nyal ba la ni 'dug pas min / /
'dug stan dma' mos mthon po dang / /
phyi bzhin 'ongs pas chos mi bstan / /
de bzhin lam min 'dug nas kyang / /
lam nas 'gro ba la yang min / /
mgo la zhwa 'am cod pan thogs / /
phreng ba'am gtsug tor can la min / /
glang chen rta dang khyogs la zhon / /
mchil lham gyon pa dag dang ni / /
gdugs 'dzin pa dang dbyug thogs dang / /
mgo bo g.yogs pa la sogs pas / /
gnas pa la ni mi rung ste / /
dge slong dag gis chos bshad pa / /
nad pa la ni 'gal ba med / /
sdom brtson rkyen med langs nas ni / /
bshang gci dor ba'i bya ba dag /
mi bya lus ni bder gnas pas / /
byas nas 'gal tshabs can du 'gyur / /
gang yang sdom ldan der gnas pas / /
chu 'am rtswa sngon dag la yang / /
bshang gci dang ni skyugs pa dang / /
mchil ma ngar snabs mi dor ro / /
ci ste 'dor byed de la 'dir / /
nyes byas bskyed par the tshom med / /
de 'dra'i rkyen dag byung na ni / /
sdom brtson ltung ba yod ma yin / /
rkyen ma gtogs par mi gang las / /
lhag par shing la 'dzeg mi bya / /
kun mkhyen yab kyis bstan pa yi / /
spyod pas rtag tu gnas pa ste / /
'greng dang nyal dang 'dug pa dang / /
'chag pa la yang de bzhin te / /
gang phyir bdag ni mtha' yas yon tan 'byung gnas kyi / /
yab gcig bde gshegs sras yin des bstan spyod yul ni / /
chos kun rang bzhin de sems zhi byed rtogs par yang / /
'dod pas bdag nyid phyi rol g.yo ba bzlog par bya / /
de ltar de dag thams cad du / /
ji skad gsungs pa'i bslab pa spyad / /
'di ni bslab par bya ba'i chos / /
mang po mdor bsdus bstan pa yin / /
de rjes bdun gyi dbang byas nas / /
zhi byed bstan pa de 'dir brjod / /
rtsod pa 'khrug long rtag tu brjod / /
zhi byed de yi rjes kyi chos / /
thams cad gang zag khyad par las / /
zhi byed de ni rnam pa bdun / /
gang zhig lus ngag bsdams pa yis / /
gzu bo yang dag spro bya ste / /
dge 'dun mtha' dag dbus su de / /
tshul bzhin legs par 'grang bar bya / /
'dun dang zhe sdang gti mug 'jigs / /
rnam spang yang dag rtsod pa dag /
byed 'dod de la sbed pa dang / /
sped pa yang ni shes pa'o / /
gzu bo rtsod pa mngon sum dang / /
gang zag de yang mngon sum brjod / /
tshul bzhin de chos mngon sum dang / /
ston pa yi ni bka' bzhin te / /
mngon sum du ni zhi byed 'di / /
mngon sum 'dul bar brjod de gcig /
blo dman rnams kyis dran pa'i phyir / /
'di ni phyogs tsam bstan pa yin / /
gang yang dgu 'am bcu yis sam / /
lnga 'am de las lhag pas kyang / /
gang mang gis ni rtsod pa dag /
zhi byed de ni gang mang brjod / /
gal te gzu bo gang mang dang / /
gang la mdo sde 'dul ba yi / /
bstan bcos shes pa'i gnas brtan nam / /
gzhan gyis kyang rtsod ma zhi na / /
tshogs la dbul lo tshogs kyis kyang / /
chos lnga ldan pas yang dag bsko / /
sngar bzhin 'dir yang tshul shing brim / /
gang des tshul shing bya ba ni / /
chos dang chos min ston byed gnyis / /
chos kyi tshul shing mchod 'os te / /
drang po dri zhim reg na bde / /
cig shos de las bzlog pa ste / /
yon po dri ngan reg bya rtsub / /
chos kyi lag pa g.yas su bcang / /
cig shos steng nas bkag ste'o / /
dge 'dun yang ni 'dug pa na / /
nan tan ldan pas lan gsum par / /
chos kyi tshul shing dang po ste / /
gnas brtan smos nas rab tu brim / /
gal te 'dir ni chos kyi brda / /
dge ba rnams ni mang gyur na / /
tshul shing de yis chos kyi don / /
rtsod pa de yis go bar bya / /
de la skyor byed dge slong la / /
sngar bshad pa yis ltung bar 'gyur / /
slar yang cig shos de lta na'ang / /
de ni zhi bar brjod par bya / /
chos min las skyor dge slong la / /
de lta na yang nyes byas te / /
gang mang zhes ni grags pa yi / /
'dul ba 'di ni dpa' bos gsungs / /
'di ni rtsod dang 'khrug long las / /
brtsams pa'i 'dul ba gnyis par grags / /
gsum pa mi gdams rtsod zhi byed / /
'dul ba rig pa rnams kyis gsungs / /
mngon sum 'dul dang de bzhin du / /
dran pa ma smyos pa yis 'dul / /
mngon sum 'dul ba snga ma bzhin / /
snga ma ji lta de ltar brjod / /
dran 'dul shes par bya ba ni / /
gyad bu nor la sogs pa'i tshig /
dge slong ma ni mdza' mos sngon / /
ston pa la zhus ji bzhin te / /
tshul 'dis dge slong khyed cag gis / /
gyad bu nor la dran 'dul sbyin / /
'di ltar yang ni sbyin bya ste / /
des ni rgan pa'i mtha' logs brjod / /
gson cig dge 'dun btsun pa rnams / /
bdag la tshul min sogs kyis bskur / /
de ni tshogs la dran pa yis / /
'dul ba bdag la gnang zhes gsol / /
de ltar lan gsum brjod rjes la / /
dge slong gcig gis gsol byas nas / /
chos dang ldan zhing cho ga bzhin / /
dran pas 'dul ba de la sbyin / /
ma smyos 'dul ba gsungs pa ni / /
bye skyes bzhin du de tshe dag /
sems 'khrugs pa'am smyos pa'am / /
blo ni tshor bas gzir ba ste / /
des na sdom brtson rnams kyis bdag /
dman phyir yang dang yang du bskul / /
ma myos 'dul ba dge 'dun la / /
gsan du gsol zhes lan gsum brjod / /
ma myos 'dul ba 'di la yang / /
gsol ba sngon brjod las kyis sbyin / /
de ltar tshul des rtsod zhi ba / /
ma myos pa yi 'dul bas so / /
ltung phyir rtsod pa dag la yang / /
'dul ba bzhi yis myur du zhi / /
yang dag khas blangs mngon sum dang / /
rtswa bkram de nyid tshul la ni / /
ltung bar bcas pa glengs pa'am / /
ma glengs na yang dge slong gis / /
dge slong mdun na tsog pu yis / /
'dug ste thal sbyar phyag byas nas / /
brjod de dgongs shig khyod kyi mdun / /
ltung ba bshags brjod des kyang der / /
mthong ngam zhes dri mthong lan smra / /
phyin ci ma log de yi tshig /
phyin chad ltung la dga' min dri / /
dga' bar mi byed ces tshig brjod / /
thabs yin zhes kyang nges brjod de / /
khas blangs rtsod de zhi ba'o / /
phas pham la sogs tshogs mchog la / /
khas blangs 'dul ba gsol ba na / /
de ltar rtsod de zhi don du / /
khas blangs nyid du mkhas pas brjod / /
'di ltar yangs pa can du sngon / /
dge slong nag pos chos gos dag /
khyer song dge slong yangs can rnams / /
mnyan yod 'ongs pa las gyur te / /
mngon sum rtsod pas 'gro ba la / /
mngon sum 'dul ba yang dag bstan / /
mngon sum 'dul ba'i de nyid 'di / /
slar yang rab bshad bzlas pas so / /
phan tshun rtsod pas 'grel pa la / /
rtswa bkram lta bur rab tu gsungs / /
gnas brtan gzhan zhig song na'ang der / /
'di ltar yang dag rjes bstan bya / /
khyed cag rtsod la mngon dga' zhing / /
slar ldog byed pa'ang dka' bar gnas / /
khyod 'dir legs pa rnyed min te / /
'di 'dra dge slong yin nam ci / /
gzhan yang khyed dang bdag cag la / /
nges par ltung ba gang byung ba / /
sbom po'am mthar thug spangs nas ni / /
de ni nyer zhi spro bas gnas / /
de la des smras mi nyan pa'ang / /
min na de tshe rang bzhin gnas / /
cig shos kyi ni phyogs la yang / /
de ni sngar bzhin brjod par bya / /
de yang gal te ma zhi ba'i / /
sems ldan de tshig nyan min na / /
rtsod de nye bar zhi ba ni / /
rtswa bkram tshul gang nyid kyis so / /
ltung ba khas blangs pa la yang / /
slar yang log par shes pa yis / /
tshogs nang de slar khas mi len / /
dge slong me bzhi ji bzhin du / /
'dir yang de yi ngo bo nyid / /
tshol bas de 'dul dge slong la / /
sbyin zhes gzhan la phan byed pa'i / /
'gro ba rnams kyi rtsa lag gsungs / /
des kyang de ltar rgan pa yi / /
mthar ni kun la gsol bar bya / /
de la de bzhin tshogs kyis kyang / /
cho ga thams cad snga ma bzhin / /
bya phyir rtsod la dge slong gi / /
tshogs kyis kun gyi zhi ba thob / /
mi mthun byed min kha cig la / /
zhi byed de 'dir shes par bya / /
'di ni so sor thar pa yi / /
mdo don mdor bsdus tsam zhig ste / /
gzhi la sogs par gang gsungs pa / /
de yang ci nus brjod par bya / /
rigs ngan reg 'os ma yin dang / /
chang 'tshong khyim dang rgyal po'i khab / /
smad 'tshong khyim du brjod pa ste / /
lnga po dge slong spyod yul min / /
grangs can la sogs brdzun pa yi / /
bstan bcos rgyun du bden pa'i blos / /
klog par byed na de dag la / /
bsod snyoms dug tu 'gyur ba yin / /
mi bzad ngan song nad kyi sman / /
bder gshegs bstan bcos shes nas ni / /
sun dbyung ched du gzhan dag gi /
bstan bcos kyang ni blta bar bya / /
gang phyir kun mkhyen dag pa'i bka' / /
sbrang rtsi'i tshogs chen yod bzhin du / /
su zhig mu stegs kyis bstan pa'i / /
nim pa tsha ba'i ro myong byed / /
khri'u rkang pa ri mo can / /
mu stegs rgyal mtshan nyid kyang ste / /
snod kyang ha cang mang ba dang / /
sna tshogs bkra ba spang bar bya / /
skyob pas na dang rgan po la / /
bzhon pa thams cad rjes gnang mdzad / /
chad pa'i las kyi dus dag la / /
gsang ba'i gnas ni bkri ba yang / /
khur gyi rim pas 'gro ba dang / /
dbyig pa dang ni dra ba sogs / /
bsam gtan klog dang ldan rnams la / /
bcas pa gus pas sngon 'gro bya / /
mig sman mchu yi byi dor dang / /
de bzhin chos gos dri zhim dgod / /
sen mo 'chos dang mgo bo'i khrus / /
gdugs dang mchil lham khra bo bkag /
lo ma 'am ni smyig ma nyid / /
'di nyid sdom brtson dag gis gdugs / /
rtag tu grong gi dbus su ni / /
de yi yu ba bsgreng mi bya / /
yu ba gdugs kyi tshad nyid de / /
nam yang de las ring du min / /
kha gdang tshe ni nam du yang / /
rang gi lag la sogs pas dgab / /
sdom brtson so yi rus pa ni / /
bstan te bgad par mi bya'o / /
sgra dbyangs chung dus ston pa yi / /
yon tan brjod bya dam chos kyi / /
dbyangs ni mngon par mi shes na / /
dben par slob pa bkag pa med / /
ston pa'i dam chos mdzes phyir te / /
nyon mongs bcas pa'i sems kyis min / /
dge slong dge slong ma la sogs / /
rnam pa lnga la ston pa yis / /
dbyar gnas pa dang dbyar gyi mthar / /
dgag dbye bya bar rjes su gnang / /
bslab pa mtha' dag blangs pa gang / /
dge slong dge slong mar shes te / /
bcu yi gnas la dge tshul nyid / /
dge tshul ma yang de bzhin no / /
gcig pu lam du mi 'gro zhing / /
chu bo'i pha rol rkyal mi bya / /
skyes pa la ni mi reg cing / /
de dang lhan cig 'dug mi bya / /
kha na ma tho mi bcab cing / /
smyan du 'gyur ba mi bya ste / /
'di dag dge slong ma rnams kyi / /
chos drug ces ni yongs su bsgrags / /
sa le sbram ni len pa dang / /
gsang ba'i gnas kyi spu 'dreg dang / /
sa rnams brko bar byed pa dang / /
rtswa sngon la sogs gcod pa dang / /
byin len ma byas zas len dang / /
gsog 'jog byas pa za ba las / /
ldog pa zhes bya de bzhin gzhan / /
rjes mthun chos ni drug tu 'dod / /
gsung rab las ni gsungs pa yi / /
dge chos bcu gnyis ldan pa yis / /
'jig rten mgon po'i bstan pa la / /
dge slob ma yi ming can yin / /
dge 'dun dag gi rgan rabs kyis / /
'bad pas tshes grangs dran par bya / /
gtsug lag khang skyong dag gis kyang / /
nyin re tshogs kyi thad du brjod / /
dus rnams yang dag 'pho ba na / /
zla phyed gsum gsum rjes la chad / /
lo la zhag res ma tshang ba'i / /
zla ba drug tu bstan pa yin / /
lo dang zla ba zla shol dag /
rgyal po'i bka' yis kyang ni bsngags / /
bka' btsan grags ldan shes rab can / /
dpung ldan de yi rjes 'brang bya / /
snod dang lag pa legs bkrus nas / /
brtul zhugs can gyis byug ris bya / /
ci nas nyi ma'i dkyil 'khor dang / /
mchod rten lta bur mi bya'o / /
sdom brtson lam du 'gro ba'i tshe / /
gang du lha yi gzugs dag mthong / /
de bzhin gshegs pa'i tshigs bcad ni / /
gus pas se gol gtogs te brjod / /
de dag phan dang gnod pa can / /
rgyal bas nyes byas dag tu bcas / /
des na bslab pa rjes bsrung bas / /
rtag tu dran par bya ba yin / /
lha yi gzugs ni bya ba ste / /
de yi mchod pa rang nyid kyis / /
bslab pa yang dag thob pa'am / /
sdom gnas dge slong gzhan gyis so / /
dgos grub ched du gzugs de la / /
gtor ma me tog la sogs sbyin / /
lha rnams rang gi gnas su ni / /
mi mthun pa dag mi ston phyir / /
'dus pa chen po'i mdo zhes par / /
lha rnams kyis ni rjes bsngags pas / /
sangs rgyas 'khor du gtogs pa la / /
ci nas gnod pa mi byed gsungs / /
mgon pos sems can thams cad la / /
kun du byams pa rab bsngags te / /
gang la sa bon de yod na / /
sred pa las byung sdug bsngal med / /
gang zhig lha ni gang dag la / /
gus pas mchod byed de la 'dir / /
'jig rten gnas pa gang yin du / /
srid pa'i longs spyod 'dod thob byed / /
gang zhig sangs rgyas skyabs song nas / /
rnam pa gzhan gyis gzhan bsten na / /
gsal por sems ni g.yo ba can / /
de brten 'bras bu ga la yod / /
yul 'khor dag gi bsod snyoms kyang / /
'bar ba'i me mdag lta bur spyod / /
ngur smrig cha lugs tsam gyis ni / /
dge slong rtags sun 'byin pa yin / /
blo ngan dran pa'i don du ni / /
'dul ba la sogs bri bya ste / /
rang ming bdag gi ba dag ni / /
dgag phyir sbyin pa'i chos zhes bri / /
ma dad pa'am dad chung dag /
tshul khrims can gyi bsro khang dang / /
lus kyi dril phyi bsku mnye yi / /
las dag la ni rab tu bkag /
khrims ldan gyis ni khrims 'chal la / /
bsnyen bkur phyag sogs mi bya'o / /
'di ni nye gnas skal med do / /
'di nyid bstan pa'i tsher ma yin / /
mkhan po dang ni slob dpon dang / /
pha ma de bzhin nad pa dag /
tshul khrims nyams kyang bsnyen bkur bya / /
de la med na nye gnas kyang / /
bsod snyoms dngos po phyed dag kyang / /
sdom ldan rnams kyis pha ma bgo /
de dag dka' ba byed pa'o / /
rtag tu phan 'dogs kyang yin phyir / /
yongs su spyad bya 'di dag ni / /
sus kyang kun du bzlog mi bya / /
rkang pa'i mthil gyi bsku mnye dang / /
khrus dang dril phyi sogs kyang ngo / /
gal te de la g.yan pa'i nad / /
byung na long bu man chad du / /
'drud dang skud dang rkang pa dag /
bkri ba la sogs pa yang ngo / /
mchod phyir thogs pa'i se ral kha / /
rkang gdub dag kyang mi gdags te / /
rims la sogs pa zhi bya'i phyir / /
skud pa dpung pa g.yon par rung / /
de ni nad dang bral ba na / /
rtsig pa la sogs khung bur gzhug /
nges par sman pa'i man ngag gis / /
tsan+dan la sogs byug par bya / /
ma dad rigs can skye bo dang / /
ci nas dad spong mi 'gyur bar / /
tsan+dan la sogs byugs nas ni / /
dben par 'dug gis phyi rol min / /
gal te kha cig nan tan gyis / /
dris byug bsod nams 'dod pa na / /
rtsig ngos maN+Dal byas nas ni / /
de yis mthong ba gsal phyir mnam / /
nam yang dri ni rkang par min / /
gal te dad pa can dag gis / /
khas blangs rjes thogs de yi tshe / /
chu mang po yis bkru bar bya / /
me tog mdzes shing dri zhim dag /
rnyed de snom par 'dod pa na / /
mig gi ched du rnam bsams nas / /
bsnam gyis 'dod chags blos ma yin / /
gang su la yang mtshon cha dag /
ma dad sems kyis sbyin mi bya / /
sman rnams sba phyir lcags dag las / /
byas pa'i sgo lcags bcang bar bya / /
zangs lcags ra gan sa dang ni / /
shing ngam zha nye rdo las byas / /
rgya dag thub pas gang zag dang / /
tshogs la yang ni rjes su gnang / /
gang zag la ni thod pa dang / /
yan lag drug gi rus pas mtshan / /
dge 'dun dag la kun rdzob pa'i / /
chos kyi 'khor los rnam par mdzes / /
gsal mthong rung ba mi bcang ste / /
lhan cig spyod pa'i tshul ngan bkag /
sbyin bdag dad pa spel ba'i phyir / /
bcos pa nyid do tshogs kyi yang / /
me long ngam ni chu sogs la / /
rang gi bzhin ni blta mi bya / /
lus kyi na tshod mtshan ma'am / /
rma dag lta phyir nyes pa med / /
rang gi lus skyes mi dgug cing / /
rdo la sogs pas mi gzhom mo / /
'dod chags me ni 'phel ba na / /
mi sdug chu yis zhi bar bya / /
glang chen rmig rjes lta bu yi / /
sa yi rang bzhin rkang khrus snod / /
'od ma ta la'i lo ma yi / /
bsil yab kyang ni rnam pa gnyis / /
lo ma yal 'dab ras ma dag /
sha na tha na bal gyi ste / /
sbrang ma la sogs zlog byed pa / /
rnam pa lnga ni rab tu gnang / /
shing ngam skas la 'dzeg pa na / /
sham thabs mtha' sna bcing bar bya / /
lci ba'i khur ni dge slong gis / /
phal pa bzhin du bskur mi bya / /
so mangs sogs kyi yan lag mchog /
bshad par bya ba ma yin no / /
mgo skyes lag pa dag gis kyang / /
gyen du brdze bar mi bya'o / /
skra la rdul gyis gos pa na / /
lag pa'am ni gos kyis kyang / /
mgo bo yongs su sbrug phyi ba / /
brtul zhugs ldan la nyes pa med / /
skad gsang ha cang che chung gis / /
thub pa'i bka' ni mi brjod de / /
brjod bya dang ni mi 'gal bar / /
yul skad dus dang rjes mthun bya / /
gtsug lag khang gi steng ngos kyi / /
byang dang nub kyi phyogs cha ru / /
bshang gci bya ba'i khang pa dag /
bya ba yin te phal cher ro / /
gtsug lag khang gi nang gi ngos / /
lho dang shar gyi mtshams su ni / /
chu yi snod du nus ji bzhin / /
chu don gnyer ba rnams la sbyin / /
dge slong dam ni khyim pa yang / /
rgan po sbrid pa byung ba la / /
tshe ring gyur cig ces brjod de / /
de dag tshe ring 'dod phyir ro / /
gsar bu la ni rgan po yis / /
a rog gya zhes brjod bya ste / /
gsar bu yis kyang rgan po la / /
lus kyis phyag ni bya ba yin / /
phyag mi bya dang mi blang dus / /
brtul ldan zas la 'khod pa dang / /
'og gi lam ni mi gtsang dang / /
gos gcig gis ni 'dug pa dang / /
ma mid na yang gang zhig gis / /
kha ni zas kyis bkang pa la / /
phyag mi bya zhing des kyang ni / /
gzhan la phyag ni mi bya'o / /
gzhan yang phyag bya'i yul min yang / /
sbom gu spyod pa la sogs yin / /
sangs rgyas dang ni sdom pas rgan / /
rtag tu dge slong phyag bya gnyis / /
bstan la dam par bya ba yi / /
dge slong phyag ni rnam pa gnyis / /
gcig ni dkyil 'khor lnga pa ste / /
gzhan gyi sgyid pa nas 'khyud yin / /
skra yi rang bzhin srad bu yis / /
lag 'gro gzung bar mi bya ste / /
zhi bas rang bzhin mi 'gro na / /
de ni bskrad pa'i sbyor ba bya // //
bam po lnga pa / /
tha gu shin tu 'jam po yis / /
mgul par bcings te legs par dor / /
g.yang sa ma yin sa phyogs ni / /
'gro ba 'tshe ba med par ro / /
de bzhin gzhan la gnod med par / /
byi ba la sogs skye 'gro rnams / /
dal gyis bag yod rab bzung nas / /
'bad pas ci bder dor bar bya / /
bslab pa rjes bsrungs brtse ldan gyis / /
shig rnams dal gyis bzung nas ni / /
bsdus nas rtsig pa la sogs pa'i / /
bu gar snying rje can gyis gzhug /
rtswa sngon stug po'i sa phyogs su / /
rtsa shig dag kyang dor bar bya / /
lhag ma gzhan yang ma snad par / /
rang gi spyod yul dag tu dor / /
che ba phul chad chung ngu phyed / /
'bring po de dag bar ma ste / /
'bru mar snod du nyer bstan pa / /
rnam gsum de las gang 'dod cing / /
lam 'gro chos kyi gtam nyid dam / /
mi smra ba yis 'gro bar bya / /
ngal bso'i tshe na tshigs bcad 'don / /
mtshan mo'i gnas tshe rgyud gsum pa'o / /
khru ni brgya dang lnga bcu brgyad / /
che dang chung dang bar ma ste / /
rnam gsum bas mthar shes bya zhing / /
gang la ji ltar rigs pas kyang / /
chu rab che ba'i sa phyogs sam / /
chu yis khyab par yang ni rung / /
rjes mthun nyid kyis khyer bya'am / /
mi khyer ba ni go rims bzhin / /
gal te sdom brtson dge slong ma / /
rnams la 'dul ba ston pa na / /
yol bas bar du gcad bya ste / /
gzhan du 'gal tshabs can du 'gyur / /
gal te rkun mas bor nas ni / /
yongs su ma bzung rnyed lta na / /
skye bos go byas khyer ba la / /
nam yang 'gal ba yod ma yin / /
kun dga' ra ba byed 'dod pas / /
gal te dge slong ljon shing btsugs / /
de yis lo lnga'i bar dag tu / /
gnas de mngon par blta bar bya / /
dge slong gis ni lhung bzed sogs / /
rtsod dang mna' ni dor mi rigs / /
khyim pa rnams ni sho be can / /
tshul ldan cho long ji ltar rung / /
gang du sdom brtson bud med dam / /
des kyang sdom ldan mthong ba yis / /
chags skyes gyur na des de yis / /
spyod yul de ni myur du spang / /
dge slong ma ni nyer 'ongs na / /
bla ma lta bar 'dod gyur cing / /
dam chos mnyan par shes pa na / /
'dir legs 'dug ces brjod bya ste / /
so phag shing stan phyed tshal lam / /
gor bu dag gam srab mo yis / /
stan rung gzhan dag dge slong gi / /
mdun du dge slong ma yis min / /
dge slong rnams kyi mal stan gyi / /
lhag ma dge slong ma la gnang / /
dman pa 'am ni 'bring po ste / /
bzang po nam yang ma yin no / /
dge slong dge slong ma rnams kyang / /
phan tshun ltung ba bshags pa rnams / /
phan tshun du ni rang gi skyon / /
gang phyir sgrogs par ma nus na / /
ltung ba'i the tshom tshul 'di la / /
dge slong mas ni go bya'i phyir / /
dri'o bla ma'i 'du shes kyis / /
dge slong la ni phyogs gzhan du'o / /
gang tshe dge slong ma gang zhes / /
dge slong gnas su 'jug tshe dri / /
nad dang bcas pa ma yin na / /
shog ces des kyang brjod par bya / /
mdo sde chos mngon 'dul ba dang / /
rgyu skar dang ni nyin zhag shes / /
dgon pa'i phan yon 'dod pa rnams / /
grong nas rgyang grags gnas par bya / /
nags khrod dben par 'dug pa la / /
nges par chom rkun dga' skyed phyir / /
'bru mar la sogs nyer mkho'i snod / /
mkhas pas nye bar gzhag par bya / /
tshul ldan sngar ni bzo shes kyis / /
rang gi bzo cha spang bar bya / /
sngon ni sman pa 'breg mkhan na / /
'chang bar byed la bkag pa med / /
'phangs pa'i tshe yang dge slong gis / /
brtson la dga' ba dor mi bya / /
rab byung brtson 'grus ngo bo nyid / /
de spangs 'gal tshabs can du 'gyur / /
brtson 'grus can yang spyod bcas gang / /
yang dag rjes su bstan par bya / /
de med de la lta ba dang / /
dad dang sgom pa yod ma yin / /
man ngag dang ni bral ba'i sems / /
bsam gtan la ni sbyar mi bya / /
de sbyar 'khrul pa nyid gnas 'gyur / /
bsam gtan gang yin rnyed par dka' / /
gnas khang gos dang mal stan sogs / /
dri zhim spos kyis bdug pa dang / /
me tog dri zhim bsam gtan dag /
byed na'o 'di las gzhan du min / /
lag gi bla yis shing dag gi / /
mtshon gyi las la sogs pa yang / /
shing drung la sogs mi mkho ba / /
de yis byin na nyes pa med / /
rab zhi kun spyod la mkhas pa / /
spyod yul gyur na 'bad pa yis / /
de ni lhan cig gnas par bzung / /
ma brtags par ni ma yin no / /
gal te chu dang me nang sogs / /
bud med gang dag 'chi 'gyur na / /
dge slong snying rje ldan pa yis / /
de 'don byed la nyes pa med / /
gzugs brnyan rnams kyi bzo dag ni / /
shes pas gang de 'dod pa na / /
sdom can gyis ni bya ba ste / /
'jig rten sems ni bsrung phyir ro / /
mkhar gyi sgo dang de bzhin du / /
khang bzangs dang ni khang bzangs sgor / /
bud med rnams dang lhan cig tu / /
'dug dang gtam sogs mi bya'o / /
de phyir gzugs sogs rnam lnga yi / /
'dod yon rtag tu spangs nas kyang / /
rgyun du dran pa nyer gzhag gi /
rnal 'byor rnams ni yang dag bsgom / /
gang phyir lam 'di 'das pa yi / /
sangs rgyas phan bzhed kun gyi ste / /
sangs rgyas rang sangs rgyas rnams dang / /
nyan thos rnams kyi sngon 'gro yin / /
bla ma legs par rnam brtags nas / /
gnas ni cho ga bzhin du bzung / /
bla mas kyang ni yongs brtags pa'i / /
gnas pa yongs su gzung bar bya / /
phan tshun skyon dang bcas pa yis / /
nges par 'gal tshabs can du 'gyur / /
gang gi gnyi ga dag kyang ni / /
phan tshun 'di ltar yongs su brtag /
khrims ldan nad g.yog byed pa dang / /
chos dang zang zing ser sna med / /
dus su 'doms pa'i bla ma ni / /
bla ma'i yon tan yang dag ldan / /
gnas pa'i tshul ldan shes rab can / /
dul zhing bzod dang ldan pa dang / /
bla ma la ni rtag tu gus / /
bsam gtan klog pa'i las dang ldan / /
phyag mi byed dang rang dbang can / /
mkhan po dang yang phrad pa las / /
rjes su bstan pa mi slob cing / /
de bzhin mi mthun phyogs la brten / /
'di dag la ni gzhan des kyang / /
gnas kyi ltos pa med pa yin / /
'di ni ngan par shes byas te / /
slar yang gzhan ni yang dag gzung / /
gnyi gas ltos pa spangs pa la / /
gnas ni 'jig par brjod pa yin / /
gcig gis kyang ni ltos bcas na / /
slar yang gzhan ni mi gzung ngo / /
gang du dgos pas 'gro ba na / /
slar yang phyir 'ong 'dod pa yis / /
gnas de la ni go byas te / /
snga ma nyid las gzhan mi btsal / /
gnas med dag gi zhag lnga'i bar / /
tshogs kyi rnyed pa dbang ba yin / /
gang phyir gnas kyang de tsam las / /
lhag pa rung ba ma yin no / /
sdom brtson gyis ni dge slong dag /
dge 'dun gtsug lag khang dag las / /
mi dbyung chad pas gcad bya ste / /
dge slong gnas khang lnga dag yin / /
gnas ni bzlog par bya ba dang / /
klog dang gdams ngag longs spyod dang / /
yang dag smra ba dgag pa ste / /
chad pa rnam pa lnga zhes brjod / /
ci ste chad pa bzod nyid na / /
de la rjes su gnang bar 'os / /
mi 'os pa na gnyi ga la / /
de byed na ni 'gal tshabs can / /
ma dad le lo can dag dang / /
gdug sems can dang tshig ngan can / /
sdig pa'i grogs dang ma gus pa'i / /
bzod pa blang bar mi bya'o / /
mthang gos dang bcas bla gos bskon / /
chu tshags snod dang yang dag bcas / /
bla mas legs par yongs brtags te / /
dge tshul yang ni bskrad par bya / /
gzhon pa la 'os yo byad drug /
dge tshul de la byin nas su / /
bla mas bskrad par bya ba ste / /
min na bzod pa bya bar 'os / /
nges par de ni gnas med par / /
zhag gcig kyang ni 'dug mi bya / /
gzhan du lo lnga lon gyur cing / /
'dul ba'i don rig lam du'o / /
gtsug lag khang gzhan phyin na ni / /
de yi zhag lnga yis kyang ni / /
gnas kyi slob dpon btsal bya ste / /
de med par ni 'dug mi bya / /
yan lag dril dang mtshon sogs kyi / /
las ni cho ga ji bzhin du / /
bla ma rnams kyi bya ba ste / /
gnas pa rnams kyi chos nyid do / /
bla ma yon tan shes pas kyang / /
rang gi bya ba shes bya ste / /
bla ma dang ni slob mas kyang / /
rtag tu yongs su bsrung bya yin / /
klog pa yi ni slob dpon la'ang / /
mkhas pas nye gnas bya ba ste / /
kun spyod khyad par 'phags pa kun / /
gnas kyi slob dpon dag la bya / /
klog pa med par mi gnas shing / /
gnas med par yang ma yin te / /
de lta'ang gnas kyi slob dpon la / /
sems ni rtag tu zhen par bya / /
sde snod gsum shes nyon mongs zad / /
lo bcu lon pa ma yin na / /
ston pa'i bka' ni mdun byas nas / /
des kyang gnas ni gzung bar bya / /
zla ba phyed dang de phyed la / /
brtson pas nyin re lan gsum du / /
ring dang nye bar gnas pa yi / /
gnas ster ba la phyag bya'o / /
gang zhig dpag tshad phyed dang gsum / /
gnas pas zla ba phyed na ste / /
de phyed de phyed gnas pa yi / /
lan gsum der gnas nyid kyis so / /
gal te dbyar ni phyi ma la / /
bla ma dus las 'das gyur na / /
so so'i rten gyis phan tshun du / /
bltas te yang ni gnas par bya / /
dbyar ni gnas par gyur pa na / /
gal te rgan po ma rnyed na / /
gnas ni gnyis pa med pa'i phyir / /
der ni gso sbyong mi bya'o / /
sdig pa'i sman gyi gso sbyong ni / /
dgag dbye byas nas yang ni bya / /
gso sbyong dag pa'i ched du ste / /
dgag dbye'i las kyang de dag nyid / /
phan tshun gdams pa'i don du ni / /
dgag dbye rjes su gnang ba yin / /
gso sbyong zla phyed re re yi / /
sdig rnams yongs su dag phyir ro / /
glo bur lhags dang gnyug mar gnas / /
mnyam mam lhag pa yin na yang / /
rjes su bzlas pa'i gso sbyong bya / /
kha ba so ga dbyar rnams kyi / /
zla ba gnyis dang bzhi yi ni / /
mar ngo la ni bcu bzhi pa'i / /
gso sbyong sdom brtson dag gis bya / /
sa ga dang ni chu stod dang / /
de bzhin khrums smad smin drug dang / /
rgyal dang dbo zhes bya ba nyid / /
drug po'i mar ngo bcu bzhir brjod / /
de bzhin de las gzhan dag ni / /
bco brgyad bco lnga bar ni 'dod / /
glo bur lhag pa mang gyur cing / /
cig shos dag ni nyung ba na / /
glo bur lhag pa'i yon tan can / /
de dag 'dod pas gso sbyong bya / /
dge 'dun thams cad ltung bcas na / /
dge slong 'dul ba shes pa yis / /
dga' gcugs kyis legs go byas nas / /
rab tu 'bad pas rim pa bzhin / /
tshangs pa mtshungs spyod mngon sum du / /
ji bzhin yang dag mthol bshags bya / /
de la bltas nas gzhan dag kyang / /
de bzhin mkhas pas byed du gzhug /
mtshams kyi mtha' ma mnan nas sam / /
la lar yang ni dkyil 'khor pa / /
de bzhin las ni thams cad la / /
mtshams ni bcad par rung ba yin / /
dge 'dun tshogs pa med gyur na / /
gang zag gcig gi mdun nyid du / /
byin gyis brlab po de yang ni / /
med na rang gi sems kyis brjod / /
de ltar byin gyis brlabs pa ni / /
brtul zhugs can gyi lhung bzed dang / /
chos gos 'gyur ro sems kyis kyang / /
de bzhin mgron du bos pa yang / /
gang gi 'khor ni 'dul ba yi / /
cho ga la ni mkhas yod na / /
de la gtad nas kyang ni gnas / /
byin gyis brlabs pa 'am ci 'dod pa / /
bslab la gus shing 'jigs bcas la / /
ltung ba brtag pa'ang de dang 'dra / /
dgag dbye de ltar shes bya ste / /
de yang lnga yi tshogs kyis so / /
mthun par bsams pa bzang po yis / /
dgag dbye bya ba kho na ste / /
dga' bas tshangs pa mtshungs spyod pa / /
gzhan la so sor gus pas so / /
nyin zhag bdun nam brgyad dang ni / /
bcu rnams kyis ni dgag dbye dag /
byed pa na ni 'khon can rnams / /
rab tu 'bad pas sbyang bar bya / /
las kyi phyir ni dkyil 'khor pa / /
bya'o mtha' mtshams bkrol nas kyang / /
mtshams gcig tu ni ma 'dres pas / /
tshogs kyi las ni bya bar brjod / /
nyi shu yang na bcu'am lnga / /
dge slong bzhi zhes bya ba rnams / /
tshogs kyi phrin las 'di lta ste / /
'di dag tshogs zhes bya bar grags / /
dge 'dun kha skong sangs rgyas kyis / /
bya ba'i las ni 'ga' yang med / /
sangs rgyas dkon mchog dge 'dun las / /
tha dad de yi las de'i min / /
nyi shu yis ni dbyung ba ste / /
bcu yi tshogs kyis bsnyen par rdzogs / /
lnga rnams kyis ni dgag dbye ste / /
bzhi po rnams kyis gso sbyong ngo / /
brjod pa la sogs cho ga bzhin / /
las ni gang du byed pa de / /
gnas zhes bya bar brjod pa ste / /
bzlog pa la ni gnas mi brtag /
chos smra ba ni dag nyid de / /
dge slong mi smra'i yid ma bkag /
'di ni mu stegs skye bo dag /
blun po sgrub pa spang phyir ro / /
mthong dang thos dang dogs pa yis / /
dngos po kun gyi bya ba ste / /
dbyar gnas pa na brtul zhugs can / /
gnas gsum gyis ni dgag dbye bya / /
bar chad ma gtogs gang du yang / /
dgag dbye ma byas mi 'gro ste / /
me sogs bar chad byung ba na / /
rgya mtsho yang ni brgal bar bya / /
glags tshol phung khrol chom rkun dang / /
rgyal po me yi bla ma rnams / /
'di dag gus pas nyan na ni / /
'dul ba mi bshad mi bya'o / /
dad pa can ni nor med dang / /
dad chung rnams la de yod pa / /
rab tu mnyan phyir 'bad pa la / /
bshad par bya'o ltung ba med / /
mdo sde la sogs mkhas pa rnams / /
gzhag par bya bar rab tu grags / /
de dag las la mi bsko ste / /
'di nyid de dag nyid kyi las / /
mdo sde chos mngon 'dul ba rnams / /
'dzin dang tshogs la klog pa dang / /
nad pa tshogs kyi rgan po ste / /
drug po dag las mi byed pa'o / /
dge slong mdo sogs mkhas pa la / /
lam phyed 'ongs pa thos pa na / /
ji srid dpag tshad phyed dang gsum / /
ba dan bsgreng sogs sngon 'gro bas / /
gaN+DI brdungs te dge 'dun gyis / /
rang gi nus sbyar bsu bar bya / /
'ongs nas dga' bas rnyed pa yang / /
der dbul tshogs kyis kyang ni thob / /
gnas khang 'dug stan mal stan rnams / /
de dag gus pas rtag tu dbul / /
nye gnas la yang las su bsko / /
mi dbab par ni rab tu bshad / /
bslab pa 'cha' ba bder gshegs te / /
skrod pa la ni dge 'dun dbang / /
dge 'dun gyis ni khros pa yis / /
rab byung bslab pa mi bca'o / /
dge 'dun bsam pa tha dad pas / /
byas na yang ni ma byas yin / /
gnyis med gsungs pa'i bslab pa ni / /
sus kyang gzhan du bya mi nus / /
gro zhun zla ba'i tshes gcig nas / /
snga ma'i dbyar de gtso bo yin / /
de nyid khrums stod zla ba yi / /
tshes gcig nas ni phyi mar grags / /
zla gsum dbyar ni 'gro ba yi / /
spyod pa dge slong rnams kyis spang / /
bya rnams kyis kyang rang gi gnas / /
dbyar gyi dus su mi spong ngo / /
chu stod can gyi zla phyed nas / /
kun nas nye phyir 'bad pa yis / /
gtsug lag khang rnams sbyong ba'i las / /
byi dor la sogs bya ba yin / /
bco lnga la ni ma lus pa / /
'dus nas kyang ni gnas mal dag /
de stobs pa ni legs brtags nas / /
spro bar byas te kun nas bsko / /
'dun dang zhe sdang 'jigs rmongs pa / /
skyon rnams ring du spangs nas ni / /
gang zhig bstabs dang ma bstabs pa / /
ma lus pa ni shes pa bzung / /
de nas gtsug lag khang skyong gis / /
khrims su bya bar rab tu bsgrags / /
mkhas pa yis ni bde ba la / /
reg par gnas pa'i ched du bya / /
gang zhig spro ba gzhi med pa / /
bzhad gad rtsod pa ma yin no / /
gnas 'di dag tu brims pa yi / /
tshul shing dag ni long zhes so / /
gsol ba 'ba' zhig bya ba ste / /
de ring tshes ni bco lnga la / /
dbyar gnas pa yi ched du ni / /
tshogs kyi tshul shing blang du gsol / /
de nas rgan rims ji bzhin du / /
tshul shing brims pa'i rjes la ni / /
gnas khang la sogs ci rigs par / /
sbyin no gnas mal dag kyang ngo / /
dbyar ni nye ba'i dus na yang / /
dge slong gis ni 'bad pas brtag /
gnas dang spyod yul nyid kyang ste / /
yon tan grub par 'dod pas so / /
gnas khang na ni mkhas pa yis / /
tshangs pa mtshungs par spyod pa dang / /
yon tan can dang thos pa 'dzin / /
snying rje can yid der mngon nas / /
thog mar ltung ba mi 'byin cing / /
byung ba slar yang 'chos byed pa / /
de la sogs pa'i rnam pa yis / /
gnas ni yongs su brtag par bya / /
sman dang bsod snyoms dag kyang ni / /
gang du snying las chung dus rnyed / /
smad 'tshong tshogs kyis gang ba dag /
ma yin der ni spyod yul dag /
steng g.yogs can gnas dge slong gi /
mdun du dge slong tsog pur 'dug /
'di la dbyar gnas thob bya'i phyir / /
ji lta de ltar nges par brjod / /
sbyin bdag dang ni nye gnas grong / /
zhal ta ba dang nad g.yog smos / /
bdag ming 'di zhes bgyi ba yis / /
zla gsum dbyar gnas snga ma'am / /
phyi ma 'di la gnas bgyid de / /
ral dang grum pa bcos pa'i phyir / /
'di nyid bdag gi dbyar yin te / /
phyi rol dbyar gnas ma yin no / /
de ltar dbyar ni gnas pa dang / /
de nas phyi rol gzhan du gnas / /
nyes byas tsha sgo can gyi chu / /
ngan song thur 'bab mi brgal lo / /
dge slong gcig gi mdun song la / /
zhag bdun yang dag byin gyis brlab / /
dgos pa'i ched du mdun du 'dir / /
mi 'dug kyang ni nyes pa med / /
kun dga' ra ba la sogs bzhi'i / /
gzhi ni nye bar dgod pa dang / /
mchod rten mchod dang tshogs ston mo / /
chad pa'i las byin grogs nyid dang / /
dge 'dun lhag ma dbyung ba ste / /
dge slong dgos pa 'di dag gis / /
zhag bdun byin gyis brlabs nas ni / /
the tshom med par 'gro bar bya / /
'di dag las kyang dge slong ma'i / /
bya ba slar yang lhag ma yin / /
lci ba'i chos nyid ldan pa yis / /
de las dbyung ba mngon 'dod pas / /
dge tshul las ni lhag pa yi / /
dge slong sdom pa 'dod pa dang / /
chos dang rjes chos slob pa'i phyir / /
dge tshul ma las dge slong ma / /
lhag ma'i bslab pa la slob ste / /
bsnyen par rdzogs pa thob phyir du / /
tshangs spyod nyer gnas 'dzin phyir ro / /
dge slong ma yis byed pa dang / /
yang na gsol ba la sogs las / /
gsang ste ston pa nyid dang ni / /
gang phyir mi 'dod ma yin na / /
gnyi ga'i tshogs la bsnyen rdzogs ni / /
khyim pa dag gi khyim song la / /
gal te yod na snga ma las / /
lhag par bu dang bu mo rnams / /
bag ma gtong len la sogs dang / /
pha ma dkon mchog gsum dang ni / /
slob dpon la sogs dgos sgrub la / /
zhag bdun brlabs sam lhag par rung / /
mtshan mo nyi shu sum cu'am / /
nyin zhag bzhi bcu yang ni rung / /
tshogs la zhus nas 'gro bya ste / /
yul gyi dgos pa sgrub phyir ro / /
dgos pa khyad par 'phags pa ni / /
rnam par shes te zhus nas kyang / /
gsol ba gcig ni sngon 'gro ba'i / /
brjod pa 'di la tshogs kyis sbyin / /
bsod snyoms kyis ni phongs pa'am / /
sman yang rnyed par dka' ba dang / /
nye gnas 'ga' yang med pa na / /
dbyar ni dral yang nyes pa med / /
de bzhin mi rung sgrub pa yis / /
tshangs spyod nyams par byed pa ste / /
nye du ma yin bud med dam / /
rgyal pos mgron du gnyer na'o / /
de bzhin ma ning la sogs zhes / /
rang gi gnas su bud med 'ga' / /
chags skyes de ni bzlog dka' na / /
gnas gzhan yang dag bsten par bya / /
rgyal po rkun ma sbrul gdug dang / /
mi dang me dang me min dang / /
chu yi 'jigs pas dge slong dag /
song ba na yang nyes pa med / /
gang du sdig pa'i blo can gyis / /
dge slong dge 'dun 'byed pa rtsom / /
de thos phrad pas 'jigs pa yis / /
gal te song yang nyes pa med / /
'jigs pa sna tshogs gzhan dag kyang / /
'jam pos bzlog phyir 'gro bya ste / /
ma song 'gal tshabs can du 'gyur / /
des dbyar dral yang nyes pa med / /
gtsug lag khang 'dir 'gro zhes bya / /
dbyar gyi dngos po 'di'o zhes / /
brjod de dge slong go byas nas / /
ma song na ni nyes byas yin / /
zhag 'dun yang ni lhag par ni / /
byin gyis brlab po dge slong gang / /
bar der 'ongs te song ba yang / /
byin rlabs de nyid gzhan yod min / /
sngar gyi byin rlabs de nyid ni / /
rgyun mi 'chad par gnas pa la / /
de stong rgyu yi tshogs pa ni / /
de las gzhan du mi 'thob bo / /
mtshams bcings rab tu rnam mang las / /
mdor bsdus tshul ni rnam pa bzhi / /
'di yang mdor bsdus dbang byas nas / /
phyogs tsam bstan pa brjod par bya / /
dpag tshad phyed dang gsum pa'i mtshams / /
chen po de ni phyogs bzhi ru / /
ljon shing chu bo brag ri dang / /
lam chen sogs kyis mtshon de bcad / /
dge 'dun thams cad tshogs pa na / /
dge slong gcig gis gsol ba bya / /
de bzhin brjod pa gcig las kyi / /
mtshams ni rab tu 'grub phyir yin / /
shar phyogs mtshams nas tshu rol du / /
gnas mal nyid kyi mthar thug par / /
grong dang de yi nye 'khor dag /
spangs te mtshams ni bcing bar bya / /
chos gos dag dang mi 'bral phyir / /
slar yang gsol ba sngon 'gro ba'i / /
las nyid bya'o tshul ldan dag /
bde la reg par gnas phyir ro / /
chos gos gsum po med par yang / /
sdom brtson mtshams 'dir gnas rung ste / /
grong dang de yi nye 'khor dag /
ma gtogs gzhan du ci bder ro / /
sngar gyi chen po mi mkho na / /
chung ngu yang ni bya ba ste / /
gsol dang bzhi yi las nyid kyis / /
chen po nye bar bkrol nas ni / /
chung ngu bcings nas snga ma bzhin / /
mtshan ma brtan po rnams kyis so / /
dkyil 'khor pa zhes grags pa der / /
tshogs kyi las ni bsgrub par bya / /
sngar bzhin chung ngu bcings nas kyang / /
de nas chen po bcing bar bya / /
gzhan yang der ni go rims 'di / /
mtshams bcing ba la gnang ba yin / /
dge 'dun thams cad shi srid dam / /
yang na mtshan ni gzhan gyur ram / /
bslab pa phul lam mtshams nyid kyi / /
phyi rol skya rengs shar ba dang / /
gsol ba sngon 'gro'i las kyis te / /
mtshams 'jig rgyu ni rnam lnga'o / /
ljon shing gcig gi phyed cha 'am / /
gnyis pa mtshams kyi phur pa ste / /
phur ba 'am ni shing gcig la / /
cha bzhir rnam par phye ba yis / /
bzhi char du yang thob pa ste / /
lnga pa nam yang ma yin no / /
'og tu yang ni dpag tshad dag /
phyed dang gsum mo steng du yang / /
ri yi steng gi shing rtse 'am / /
spyil po la sogs pa yi mthar / /
sbyin bdag rjes gzung don gyi phyir / /
ston pa nyid kyi sku gzugs la / /
sna tshogs rin chen 'od 'bar bas / /
mdzes pa'i rgyan spud rjes su gnang / /
rna rgyan dang ni lag gdub dang / /
rkang pa la sogs rgyan rnams ni / /
dgag go rmad byung 'di dag ni / /
nges par bud med rgyan yin na / /
skyes bu seng ge chen po ni / /
rtag tu rjes su 'dzin mdzad la / /
smad 'tshong gyon pa lta bu yi / /
bud med gos ni mi rigs so / /
tur+ya'i sgra yis 'dug khang du / /
ltad mo ba ni song ba'i tshe / /
sku gzugs dag la brgyan pa yi / /
mchod pa slar yang bsdu bar bya / /
skye bo mang po 'dus pa'i tshe / /
ca co'i sgra yis g.yengs pa na / /
dus tshod brda ni sprad pa'i phyir / /
rnga 'am dung sogs sbyar byas 'dod / /
bcu 'am brgya 'am stong phrag ni / /
mdun du byas te nye bar bsgo / /
rnyed pa brtul can ci 'dod dag /
bltas te de skal rnam par brtag /
bgos nas de ni shi gyur na / /
de slar dge 'dun thams cad kyi / /
ma bgos na yang de skal ni / /
gzhan des rnam par bgo bar bya / /
skal de sbyin bdag kho na'i ste / /
gang la de phul de yi yang / /
thams cad du ni ma gnang ba / /
dge slong rnams la de mi 'os / /
dge slong rnams ni mgron bos shing / /
dge slong ma yang mgron bos na / /
mchod ston tha ma der ni gang / /
rnyed pa rgan pa'i mthar bzhag na / /
gnyi gas kyang ni go ba'am / /
yang na sbyin bdag 'dod pas so / /
zang zing skal ba mnyam por ni / /
kun du skyob pa la yang yin / /
dbyig rnams rnam par 'god 'dod na / /
dge slong ma las cha gnyis te / /
'di la bsnyen par rdzogs 'dod pa'i / /
dge tshul la yang ci rigs brjod / /
de las gzhan pa'i dge tshul ma / /
rnams la yang ni sum cha 'os / /
dge slong dge slong ma rnams ni / /
skal ba mnyam par bgo bya nyid / /
gang du dge slong mang gyur cing / /
dge slong ma tshogs nyung na ni / /
de ni mnyam por mi bgo ste / /
rnyed pa re re'i grangs kyis so / /
'jig rten mgon pos 'jig rten gyi / /
yams kyi 'tshe ba zhi bya'i phyir / /
sangs rgyas sku gzugs grong sogs su / /
spyan drang bar ni gsungs pa yin / /
der ni chag chag byug pa dang / /
srang gi bzhi mdor sa gzhi la / /
sna tshogs me tog bkod pa yis / /
rab tu mdzes par bya ba yin / /
tsan+dan a gar ga pur gyi / /
bdug spos kun nas dbul bar bya / /
phyogs kyi sgo nas dri zhim dag /
dal zhing dal ba'i rlung gis bskyod / /
sgra chen pa Ta ha dag dang / /
'khar rnga ting ting shag sogs sgra / /
rgyun du 'brug sgra lta bu yi / /
sgra yi tshogs rnams rjes su bsgrag /
yang yang dal ba med par ni / /
nam mkha'i khams ni gang ba yi / /
grangs mang rol cha sna tshogs dang / /
gsal por dga' ston chen po bya / /
rgyal mtshan rnams ni tshar du yang / /
dngar ro de yang rnam pa lnga / /
mkha' lding seng ge chu srin dang / /
khyu mchog glang po zhes bya nyid / /
rab byung chen po rnams kyis ni / /
khyim pa'i 'khor rnams la ni sbyar / /
kun mkhyen grong du gshegs pa na / /
de 'dra la sogs bsgrub par bya / /
de nas sangs rgyas mdun bdar te / /
mthong bar dga' ba'i sems pa yis / /
klu dang gnod sbyin la sogs pa'i / /
'jigs pa zad par sel ba yin / /
rnyed pa kun nas thob pa dag /
tshogs kyi thad du btsong bar bya / /
dge 'dun gnas brtan blo ldan gyis / /
shes na rin thang gdab par bya / /
nges par nyo bar 'dod pa na / /
de la skyed par rung ba yin / /
rin ni thams cad ma gzhal bar / /
sdom brtson de longs spyad mi rung / /
dkon mchog gsum la su dag gis / /
gus pas chung ma sogs phul na / /
de la rin ni mi gdab ste / /
sbyin bdag 'dod pas gtang bar bya /
mi khyod glu gar rol mo rnams / /
byos shig ces ni dge slong gis / /
khyim pa rnams la bsgo mi bya / /
'di ni tshul ldan las ma yin / /
'di la tshul ni ji bzhin du / /
mchod cha ston pa mchod pa ni / /
ji ltar mdzes pa de ltar ni / /
bzhin bzangs 'bad pas byos shig brjod / /
mchod pa'i phyir yang mchod rten la / /
phur bu la sogs mi gzugs te / /
dang po rtsom pa'i dus nyid du / /
gzugs rten byed la nyes pa med / /
mar me 'og tu dbul bya ste / /
brtul zhugs can gyis steng du min / /
dge tshul la sogs gzhan yod bzhin / /
mchod bya'i steng du 'dzeg mi bya / /
gzhan dag med na dri yi chus / /
sdom brtson rkang pa dag bkrus nas / /
gus pas ston pa'i 'du shes ni / /
yid la byed pas rang gis 'dzeg /
dngos po gcig lhag brgya dang ni / /
gsum la sogs pa bya ba ste / /
gtsug lag khang gi glo dang 'bur / /
de yang lnga brtsegs dag tu brjod / /
kun du bdun brtsegs bya ba ste / /
de yi skar khung nang stegs can / /
dbus su ston pa'i khang chen te / /
sgo ni phyi sgo'i drang thad du'o / /
dge slong ma yi dbyar khang ni / /
sum brtsegs las ni lhag mi bya / /
gtsang khang skar khung nang stegs can / /
kun du lnga brtsegs bya ba yin / /
sku gzugs mchod rten bder gshegs kyi / /
bka' yang mngon par bri ba ste / /
rnyings sam brlag na dge slong gis / /
slar ni gso bar 'os pa yin / /
gang du gang zhig sngar byas der / /
'di nyid de ltar gzhag bya ste / /
snga ma'i gzugs las chung ngu min / /
lhag pa nyid du bya bar brjod / /
gtsug lag khang gi 'du byed ni / /
sbyin pa po yi 'dod ji bzhin / /
chen po dang ni chung du'ang rung / /
mkhas pas yo byad dang sbyar bya / /
mchod rten sku gzugs grib ma dang / /
maN+Dal yang ni 'gom mi bya / /
dgos pa'i ched du bde gshegs kyi / /
tshigs bcad sngon du byas te bgom / /
bsod snyoms dag la rgyu ba'i tshe / /
sangs rgyas la sogs brda yi tshig /
sdom can la ni su dag 'dri / /
de la gsal por go bar bya / /
sangs rgyas zhes ni brjod pa'am / /
yang na rkang gnyis mchog ces brjod / /
sdug bsngal zad ces yang na gzhan / /
bdag gam chos lam gang de gsungs / /
de bzhin dge 'dun dag la yang / /
brjod bya so so'i bdag nyid kyis / /
yon tan gang la de dag 'gyur / /
de ni de la brjod par bya / /
gcig pu mgron du bos pa la / /
dge slong ma rnams 'khod pa na / /
gang du dge slong zas kyi phyir / /
'dug pa'i stan ni dang por bzhag /
dge tshul gyis ni gral yang rung / /
de ru 'dug ste zos nas ni / /
gal te dge slong nus med na / /
dge slong ma yis yon bshad bya / /
grong rgyu ba la song nas ni / /
gar song de don zhal ta bas / /
len pa dge slong med pa na / /
rnyed pa de yi skal ba bzhag /
gal te 'ongs na de yi'o / /
rnyed pa mtshams kyis bsgrub pa dang / /
khrims su byas la brten pa dang / /
ci 'dod dge slong dge 'dun rnams / /
sbyin bdag gis ni bsnyad pas so / /
mngon du ba dang dbyar dang gnas / /
so sor smos pa de bzhin te / /
brgyad po yang dag grags pa 'di / /
thob dang mi thob 'byed pas so / /
gdugs dang me tog rgyal mtshan sogs / /
bsnyen bkur dang bcas sdom brtson ro / /
dge slong rnams kyis yongs bskor nas / /
dur khrod du ni khyer bar bya / /
me chen rab tu 'bar ba yis / /
der ni yongs su brtags te sbyang / /
gal te yod na mar dag dang / /
tsan+dan la sogs byug par bya / /
srog chags dang bcas rma can ni / /
'bad pas sa ni brkos nas su / /
sbas te de la rtswa dang ni / /
lo 'dab sogs kyis dgab par bya / /
lus can rnams la srin bu'i rigs / /
brgyad khri bzhi stong yod pa rnams / /
lhan cig skye zhing 'jig pa'i phyir / /
ming can de dag tshig par 'gyur / /
mthang gos dang bcas bla gos kyis / /
sdom brtson ro ni g.yogs te dbyung / /
lhung bzed chos gos gzhan la ni / /
btsongs te bgo bar 'os pa yin / /
de rjes mi rtag rnam pa'i tshul / /
ston byed chos nyan sbyin bya ste / /
'di dag skyo ba bskyed phyir dang / /
mya ngan dag kyang bsal phyir ro / /
gang phyir 'dus byas thams cad ni / /
rkyen gyis gzhan du 'gyur ba ste / /
rtswa rtse rlung gis bskyod pa yi / /
zil ba bzhin du mi brtan no / /
gang zhig 'chi bdag khrel rgod kha / /
dgang dka' der ni mi 'jug pa / /
mtho ris yang dag sa stong du / /
skyes pa de la yod dam ci / /
ji ltar sa gzhi brtan pa la / /
sreg pa'i me byung kho na bzhin / /
rang bzhin skyes cig skyes pa 'dir / /
mi rnams 'chi ba de bzhin no / /
gzugs rigs long tsho thos pa dang / /
tshul khrims la sogs rtag min te / /
rgyal po 'jig rten mgon gcig bu / /
gang gzhan 'dod chags bral ba yi / /
sdom brtson yang srid zad pa yang / /
kun du gnas pa ma mthong na / /
gang gis ji skad ji ltar bzlog /
tshe ni chu yi ri mo 'dra / /
de ltar mi rtag chos bstan nas / /
de yi dngos po'i yon yang bshad / /
rkang lag gdong pa rab bkrus nas / /
mchod rten bskor ba byas nas so / /
ji snyed 'dus byas de dag 'dir / /
mi rtag la sogs thub pa'i bka' / /
dran pa yang dag thob pa yis / /
gtsug lag khang du zhugs nas ni / /
lung bzhin skal ba mnyam por ni / /
shi ba'i yo byad sbyin bya ste / /
ro yi bsnyen bkur la sogs 'di / /
sras kyi gtso bo rnams la bcas / /
gaN+DI rgyud gsum mchod rten la / /
phyag byed tshe na gang zhig yod / /
tshul shing 'brim dang gsol ba la / /
gang yod de la 'os pa yin / /
gal te rdzas de 'god pa na / /
brel bas der kun ma tshogs na / /
rnam par 'gyed pas cha gnyis ni / /
rgan po gsar bu dag la sbyin / /
de ltar byas pas de yi nor / /
ma lus legs par bgos par 'gyur / /
gzhan dag kha cig glo bur du / /
lhags kyang de la skal ba med / /
'chi ba po yis 'dir bzhugs dag /
'di snoms brda ni gal te sprad / /
de yis byams sems kyis bsdos na / /
de ni tshogs kyis thob pa yin / /
gal te byams sems ma yin pas / /
'tsho ba'i tshe na bsngos nas ni / /
gang zag gis ni blangs na yang / /
de la nyes pa yod ma yin / /
khyim pa rnams ni ltos byas te / /
brtul zhugs 'dzin pa de lta min / /
de phyir gang la ltos yod pa'i / /
dge slong de la de mi rung / /
gnyen la yongs su bsngos pa'i nor / /
'di ni tshe 'phos rjes la yang / /
gos dang lhung bzed la sogs pa / /
de ni tshogs kyi thad du dbul / /
rnam par spyad de dbul ba des / /
cho ga bzhin du bgo bar bya / /
rin chen la sogs yod pa na / /
der ni bgor mi rung zhes brjod / /
dge slong shi ba'i yo byad ni / /
dge slong dbang bar 'os pa nyid / /
de dag med na dge slong ma / /
de yang sring mo yin phyir dbang / /
dge slong ma ni shi ba'i nor / /
de la dge slong ma yin 'dod / /
de dag med na de la yang / /
dge slong rnams ni bdag por 'dod / /
dge slong med par dge slong dag /
khyim pa'i grong du shi ba na / /
de yi nor de der lus na / /
gang phyir gnyis kar 'dod na yang / /
cig car nyid du slong byed phyir / /
gnyi ga la yang rung ba yin / /
gang gis gang la dmigs te byin / /
de ni ci bder de yir 'gyur / /
gtsug lag khang gi mtshams dag gi /
bar du dge slong shi ba na / /
gang du mgo bo bstan pa de / /
chos gos la sogs dbang ba yin / /
bu lon blangs nas dge slong gang / /
'chi bdag khar ni zhugs pa na / /
de ni 'phags pa'i dge 'dun gyis / /
de yi nor las sbyin par bya / /
dge 'dun don du zhal ta bas / /
bu lon blangs te shi ba na / /
de kun tshogs kyis sbyin par ni / /
lung gis shin tu nges pa yin / /
gzhan du bu lon zhal ta bas / /
nges par 'di ni blang bya ste / /
rgan po rgan po go byas nas / /
dbang po dang bcas yi ger bri / /
lhan cig gnas pa rnams kyis ni / /
ba dan gos dang mal stan sogs / /
'dod pa'i 'bras bu 'dod pa yis / /
tshogs la phul na nyes pa med / /
gal te 'gyod pa'i me lce yis / /
de dag sems ni bsregs pa na / /
slar yang bzlog pa'i chu yis ni / /
ma lus zhi bar bya ba nyid / /
'di la rang bzhin gnas pa dang / /
gzhan dag gnas nas phyung ba shi / /
gcig gi yang ni yo byad rnams / /
rang bzhin gnas la rung ba yin / /
mdun du yongs su dag pa'i blos / /
rang bzhin gnas pa med gyur na / /
gnas nas phyung ba la yang ni / /
'di yis dbang thang bkag pa med / /
yi ger bri ba byas nas ni / /
gal te tshogs la phul ba na / /
shi nas de ni bgo bya ste / /
nor dang 'dra ba nyid las so / /
gtsug lag khang 'os der gyur pa / /
de ni de la mkho ba nyid / /
mtshon cha 'ching byed kun ma gtogs / /
rgyal po la 'os rgyal la byin / /
mtshon cha la ni khab la sogs / /
rjes mthun dngos po bya ba nyid / /
de bshig nas ni rtsa ba yi / /
mtshon cha gzhan du mi bya'o / /
mnyam par gzhag pas bde gshegs kyi / /
tshigs bcad gcig tsam bklags pa na / /
legs gsungs dam pa'i chos dag gi /
rnyed pa de la mi 'os min / /
thub dbang dam chos rnam pa gnyis / /
lung dang gzhan yang rtogs pa'o / /
lung de 'dzin pa'i don gyis na / /
chos kyi rnyed pa 'os pa yin / /
khrims ldan sngar ni dbyar gnas par / /
khas blangs gal te shi ba'am / /
bslab pa phul lam gzhan gyur kyang / /
dbyar gyi rnyed pa 'os pa yin / /
bde gshegs sras kyi lhun po'i tshad / /
sku gzugs mchod rten bya bar 'os / /
zur bzhi logs mnyam mdzes byas nas / /
bang rim la sogs gzhan rim bzhin / /
de yang gnyis gsum bzhi dang lnga / /
'bras bu'i rim pa gdugs kyi tshad / /
mchod rten byi bo yon tan can / /
so so'i skye bo rnams la 'os / /
'di yi mthar ni ston pa yi / /
gdugs kyi tshad la nges pa med / /
brgya lhag ri bar bye ba snyed / /
mchod rten yang ni bya bar 'os / /
dman pa bse ru'i spyod pa la / /
gdugs ni rim pa bcu gsum ste / /
de la char khab med pa dag /
bya'o zhes ni thos pa yin / /
logs dag tu ni slob ma zung / /
ston pa'i mchod rten dbus su ste / /
lhag ma rnams ni gral rim bzhin / /
de yi phyi rol 'phags min rnams / /
slob ma rnams ni phan tshun du / /
rab gus mnyan pas bsnyen bkur bya / /
dge 'dun gyis kyang cho ga bzhin / /
sman dag gis kyang nye bar bsdu / /
lhung bzed chu gtsang dri ma med / /
khrus phyir nad pa slong la sbyin / /
lhung bzed lan gsum bkrus nas kyang / /
sangs rgyas tshigs bcad bzlas nas so / /
sman dag byin len byas nas ni / /
tshul ldan nad pa la ni sbyin / /
byin len stobs pa med na ni / /
rang nyid len pa la yang rung / /
chos gos byin gyis brlabs pa dag /
nad pa la ni mi bslang ste / /
yang na de yis phul yang ni / /
dge slong rnams kyis bgo mi bya / /
gang 'dir chags pas de len dang / /
sbyin bdag de ltar bskul ba dang / /
nges par 'gegs pa nyid la brtson / /
de dag gsum char skyon dang bcas / /
'phags min 'phags pa'i nad la yang / /
nam yang le lo mi bya ste / /
'khrul 'khor la sogs sbyor ba dang / /
sman pa dad pa chung bas min / /
sangs rgyas la mchod tshogs ston mo / /
nad pa gal te gso byed na / /
ngan zhing sman yang byin brlabs te / /
chos gos sogs kyis bya ba yin / /
de la nor med gyur lta na / /
gang yod gzhan las bslangs nas kyang / /
nus pa ji bzhin bsgrub bya ste / /
de yis dad pa skyed phyir ro / /
tha na rdo gu me tog dang / /
phye ma dang ni bum pa'i chu / /
bsten nas kyang ni mchod pa dag /
de yis nye bar bstan bzhin bya / /
gang zhig don min nad kyis gzir / /
nor la yongs su chags pa na / /
'bad pas de ni blangs nas der / /
mchod dang brtul zhugs can ston bya / /
rang gi lhung bzed gos sogs kyang / /
de la byin nas de yi tshe / /
nad g.yog gis ni bde gshegs sogs / /
mchod pa'i las la brtson par bya / /
khyad par du yang nor bdag la / /
chags pas gang du srog mi 'chad / /
ci 'dod de yi lhung bzed sogs / /
yon tan ldan pa gzhan la dbul / /
dge slong tshul khrims ldan yang sngon / /
lhung bzed la ni chags bzhin shi / /
rang gi lhung bzed nang du ni / /
gdug pa can gyi sbrul du skyes / /
sman dang sngags kyi sbyor ba yis / /
gzhang 'brum legs par gso bya ste / /
sman pa'i man ngag med par ni / /
sen mo sogs kyis gcad mi bya / /
gang la slob ma la sogs pa'i / /
nad g.yogs med cing sman med na / /
de la sman dag sbyin pa dang / /
nad g.yog kyang ni tshogs kyis bya / /
mdze can gyis ni dge 'dun gyi / /
mal stan nyer spyod spang bya ste / /
rdzing bu ljon shing nye 'khor dang / /
spang sa 'dug sa la sogs so / /
khang bzangs dang ni khyams kyi sgo / /
g.yos khang bshang gci'i khang par ni / /
mi 'dug dben par gnas bya ste / /
de ni tshogs kyis bskyang bar 'os / /
gtsug lag khang gi bdag por ni / /
shi 'am bcings sam ring song na / /
dka' bas kyang ni lo lnga'i bar / /
gtsug lag khang du legs gnas bya / /
lo lnga lon nas de drung ge /
gtsug lag khang rten rnyed pa dag /
blangs te de ru gnas bya ste / /
bsrung phyir gso sbyong tha dad do / /
de ltar lo ni bcur gnas kyang / /
der ni 'dzin po med pa na / /
mal stan la sogs de byin nas / /
gtsug lag khang gzhan gnas par bya / /
'gro 'dod rnams kyis ci 'dod par / /
sgo bsdams rgyas btab 'gro bya ste / /
slar yang de ni 'jug pa na / /
de la 'dug gnas sbyin par bya / /
gtsug lag khang gzhan dbang ba'i dkor / /
dge slong gzhan du spyod pa bkag /
dgos pa'i phyir du de mthun pas / /
yongs su spyod la nyes pa med / /
sbyin bdag rnams kyis mal stan dag /
gtsug lag khang du phul ba gang / /
mi 'dod kyang ni de lta bu / /
gzhan du dbul du gzhug mi bya / /
tshogs kyi gos ni gyon nas kyang / /
dge slong rang gi las byed bkag /
gos bkru ba dang tshon la sogs / /
de bzhin gzhan yang chen po gang / /
char dang kha ba 'bab pa na / /
bla gab med par mi gzhag cing / /
bshang gci yi ni sa dag tu / /
de gyon pa ni bkag pa yin / /
gnas mal gnas skyong ma gtad par / /
mtshan mo'i dus su 'gro mi bya // //
bam po drug pa /
gtod pa na yang yul gcig la / /
go bar byas te bzhag par 'dod / /
tshogs kyi 'dug stan la sogs kyang / /
rgan rims bzhin du sbyin bya ste / /
glo bur lhags pa'i ched du yang / /
dngos po gang yang kun tu gzhag /
gnas kyi dbye bas dgon par yang / /
rgan rims sogs la ci 'dod par / /
sa dang shing gi phug la sogs / /
rim pa ji bzhin thob pa yin / /
dgon pa'i glo bur lhags pa la'ang / /
dngos po'i skal ba gzhag bya ste / /
chos gos la sogs sbas nas ni / /
gnas bya gzhan du ltung bar 'gyur / /
gang du sa gzhi khru do yi / /
tshad tsam la yang mal dag gnang / /
zhabs tshags can dang so shing sogs / /
pha gu dang ni sman gyi snod / /
kun nas 'jam por byugs te bya / /
gnas khang sogs su 'gro 'dod pas / /
sangs rgyas sras kyi 'dug gnas ni / /
gzhig nas 'gro bar mi bzhed do / /
gnas khang 'gyed pa la sogs dus / /
ma bsgo bar ni 'gro ba ni / /
slar yang rgan rims ji bzhin du / /
'dod kyang de la 'os ma yin / /
gsar bu rnams dang de mnyam par / /
gnas mal bza' ba 'bras bu dang / /
me tog la sogs sbyin pa nyid / /
bstan pa 'di la chos nyid do / /
nad tshabs che la gnas khang gzhan / /
ji ltar 'dod bzhin sbyin bya ste / /
ji srid nad sos gyur gyi bar / /
khas len mi byed na yang sbyin / /
gtsug lag khang gi phyi rol du / /
gos stan mthong na nang gzhug cing / /
rgan po na dang nyam chung gis / /
dge skos dag la go bar bya / /
dge 'dun mal stan yo byad dag /
me yis tshig gam chus khyer na / /
bdag nyid kyis ni rjes bsrung ste / /
nges par bskyang ngo grogs med na / /
dang po gang zag rnams kyi ste / /
phyi nas tshogs kyi de nas chos / /
de nas bde bar gshegs pa ste / /
'di ni dbyung ba'i rim par 'dod / /
go skabs 'byed bcug nges brtags te / /
gang phyir thabs kyis bsgrub pa nyid / /
don gnyer de yis dge slong la / /
mdo 'am 'dul nyid dris te'o / /
'dug pa'i thad du nye bas sam / /
de yis 'gro bzhin du yang rung / /
sdom brtson rang la blta ba yis / /
klog dang nye bar bstan pa sbyin / /
nye bar bstan pa 'dzin pas kyang / /
bla ma sangs rgyas dang por gus / /
rtse gcig nyal bas spangs nas ni / /
nye bar bstan pa lan gsum bzung / /
nye bar bstan pa ston pa po / /
'di yis sgra ni mi thos pa'i / /
phyogs der de la gtad nas ni / /
lan brgya'i bar du yang ni bzla / /
'don dang rjes su 'don sogs kyi / /
dbyangs kyis thub pa'i gsung mi bsgrag /
yul skad dag dang rjes mthun pas / /
'don par byed la 'gal ba med / /
sdom brtson gang zhig khang bzangs kyi / /
ka ba ljon shing rtsig pa la'ang / /
rab tu bteg na 'gal tshabs can / /
de yi phyir na de mi spyad / /
dpung rgyan dang ni gzhan min pa / /
so sor 'brang ma la sogs gdags / /
phan 'dod sngags ni bzla bya ste / /
gnod gyur gsang sngags ma yin no / /
lha gzhan phyag 'tshal mchod pa ni / /
gsang sngags phyir yang bkag pa yin / /
dkon mchog gsum la phyag byas nas / /
gzhan gyi gsang sngags brjod par bya / /
lhung bzed kha sbub byas pa la / /
stan dang ston mo bza' ba bkag /
dam pa'i chos ni ston pa na / /
dad ldan rnams kyis 'dus byas bsten / /
sa gzhi gos kyis g.yogs pa la / /
'dus byas mi rtag 'du shes kyis / /
dge slong rnams kyis 'gro ba gnang / /
sdom brtson chos gos gsum 'dzin la / /
khrus kyi ras bsrel rjes su gnang / /
sa bon chos par dka' ba'i rigs / /
rlangs pas phog pa spyad du rung / /
sgregs pa byung ba dor nas ni / /
gus pas kha nang bkru bar bya / /
sngon las bzlog dka' las grub pa'i / /
med pa gnyis yod ma gtogs so / /
mngon mtshan can dag 'chang ba ni / /
dge 'dun nyid la rjes su gnang / /
bsod snyoms pa yi chos gos la / /
mdud pa bor ba la sogs min / /
thams cad kha dog gcig pa yi / /
gos rnams nye bar longs spyad min / /
me tog 'bras bu shing sogs drung / /
gci sogs kun tu spyad pa spang / /
steng du shing las bya ba ste / /
rdo yi skas ni ma yin no / /
rlung nad can gyis phyag mi bya / /
de la yang ni gzhan gyis min / /
lus gtsang byi dor byas nas ni / /
chos gos legs par bgo bar bya / /
de lus mnyed pa'i bsam pa yis / /
bsku mnye byas la nyes pa med / /
li sha'i me tog la sogs pa / /
rnyed na dben par 'dug nas ni / /
sbyin bdag rnams la phan 'dod cing / /
lta byed tshim rgyas don du bsnam / /
chos gos 'jam phyis byas pa sngon / /
dga' bo la ni mdzes mas byin / /
skur 'debs gyur gsan thub dbang gis / /
dgag pa'i tshul 'di rab tu gsungs / /
brdungs nas 'jam por byas pa yi / /
chos gos bcang bar mi bya ste / /
de ni su zhig 'chang byed pa / /
nges par 'gal tshabs can du 'gyur / /
phag gi yan lag la sogs dang / /
bu ram shing la sogs pa dag /
chom rkun gyis ni bor ba gang / /
skye bos mthong ba blang bar bya / /
rgyab dang mgo bo rked pa yis / /
khur po khur ba'i sdom brtson gang / /
de yi 'gal tshabs sdug bsngal gyis / /
'jig rten pha rol gzir bar byed / /
srin bus la ba rin po che / /
zos pa la ni nim pa dang / /
'dab ma bdun pa la sogs pa'i / /
lo ma'i phye mas bsgo bar gsungs / /
pha ni dbul po ma yin pas / /
bu la nor skal ster ba na / /
tshul khrims ldan pas blangs nas ni / /
dkon mchog gsum gyi dgos pa bya / /
mtshams gzhan gnas pas de yi tshe / /
'dun pa phul na nyes byas te / /
'bul du bcug kyang mi 'chags pas / /
nges par nyes byas las gzhan min / /
la ba la sogs bzang po gang / /
tshogs kyi ci bder thob pa na / /
de ni btsongs te bgo bya yi / /
gshag cing gtub par mi bya'o / /
gnas mal rab tu ma brtags par / /
nyal ba la ni nyes byas 'gyur / /
rta dang khyim bya bar te ke /
glang sogs 'thab tu gzhug mi bya / /
bde gshegs kyis ni gnyis po la / /
pus 'khyud rjes su gnang ba ste / /
lus ni nad kyis nyams pa dang / /
gzhan yang rgan po de la'o / /
gnas nas 'gro bar 'dod pa yis / /
slar yang 'ong bar 'dod pa na / /
gnas mal kun nas sbyangs nas ni / /
legs par gtad de 'gro bar bya / /
gang la gtad pa de yis kyang / /
de ni 'bad pas kun tu bsrung / /
'ongs nas slar yang sbyin bya ste / /
rtags sam go bar byas te'o / /
gang sngon brang 'gro ma mthong nas / /
mnan pas dge slong bzung nas ni / /
gnyis ka yang ni shi bar gyur / /
des na 'di ni go byed yin / /
brtul zhugs can gyis zla phyed der / /
tshes brgyad dang ni bco lnga la / /
gnas mal legs par sbyang bar bya / /
ma sbyangs na ni bslab ni 'thob / /
gnas khang bzang po der bsgrubs pa / /
tshogs la nye bar mkho ba yang / /
sngon du gang 'os thob pas sbyang / /
rgan rims ji bzhin 'dir yod min / /
bya ba yongs su rdzogs pa na / /
snod spyad dang ni yo byad gos / /
sngon du blangs nas khyer bya ste / /
phal ba'i las kyis ma yin no / /
tshogs kyi gnas mal bzang po nyid / /
gang zag dbang la de mi 'dod / /
rgyab rten bcas pa'i stan dag ni / /
gnyis ka la yang rjes su gnang / /
lo gsum khyad par zhugs pa dang / /
lhan cig stan gcig la mi 'dug /
dge slong bsnyen par ma rdzogs dang / /
lhan cig stan la rung ma yin / /
mkhan po dang ni slob ma yang / /
khyim pa'i khyim du rjes su gnang / /
stan cig la 'dug der yang ni / /
gnyis pa cung zad med na'o / /
mal stan la sogs blangs nas ni / /
'jigs bcas gzhan du 'gro ba na / /
sdom brtson gyis der longs spyad nas / /
'jigs bral tshe na gtad par bya / /
'di la 'jigs dang bral nas ni / /
sngar bzhin yang dag yongs su spyad / /
rdol dang ral dang zags pa dag /
cho ga bzhin du bcos par bya / /
gang der gding ba la sogs pa / /
spyad mi bzod dag longs spyod phyir / /
de yis sa lcir legs bsres nas / /
rtsig pa'i khung bu la sogs byug /
de ltar legs par sbyar na ni / /
sbyin 'bras bde ba'i don du 'gyur / /
sbyin bdag rnams kyi bsod nams rgyun / /
mi 'chad pa yi rgyu yin no / /
gtsug lag khang gzhan rnyed pa ni / /
spyad de gzhan du gnas pa na / /
de yis gong ngam du na yang / /
thams cad rin tshad gzhal bar bya / /
dge 'dun dag gi gnas mal la / /
shes byed mtshan ma gdab par bya / /
che ge'i sbyin bya'i chos yin zhes / /
mdzes pa'i yi ge rnams kyis so / /
khri steng khri ni brtsegs pa la / /
dge slong 'dug par byed pa de / /
nyes byas dung gi sgra gcan gyis / /
bdas te de ni 'og tu ltung / /
dge tshul gang zhig dad pa can / /
slob la rab gus blo ldan gyi / /
tshogs la go byas de dag gi /
gnas mal la ni rung ba nyid / /
ko lpags las gyur mal stan dag /
yul gyi dbus su bkag pa ste / /
khyim pa'i khyim du 'dug tsam rung / /
der yang nyal ba gnang ma yin / /
gtsug lag khang gi sgo drung du / /
dom lpags nyid kyi rjes su gnang / /
ko lpags kyi ni mal stan dag /
mtha' 'khob tu ni nyes pa med / /
ngo mtshar nor bu mu tig sogs / /
rin chen mchog gis mdzes pa la / /
gser dang ba so la sogs rkang / /
mal stan chen po zhes byar brjod / /
gang gi steng du brla 'dug nas / /
rkang brkyang sa la mi reg pa / /
mal stan khyad par 'di 'dra yang / /
de ni mal stan mthon por 'dod / /
'di dag bsnyen gnas sdom par ni / /
khyim pa la yang rab bkag ste / /
de 'dir gnyis ka dge slong la / /
ci phyir dgag par mi 'os min / /
khri'u la ni gcig pur 'dug /
gnyis ni shing khri brtan pa'o / /
brtan dang mi brtan shes byas nas / /
shing khri la ni gsum sogs kyang / /
gaN+DI brdungs nas zhus te'am / /
tshul shing brim pa dag gis kyang / /
rnyed pa 'ged byed de yi tshe / /
dge slong kun la go bar bya / /
shi sogs brda ni sprod byed pa'i / /
byi'o la sogs gaN+DI lnga / /
dge slong rnams kyis brdung ba ni / /
'gal med rjes su gnang ba yin / /
lan cig kun tu bteg pa yis / /
gang du rab tu brdung ba ni / /
de ni shi bar mtshon byed pa / /
byi'o nyid brjod dang po'o / /
gang du lan gnyis bteg pas brdung / /
de ni gnyis pa las su shes / /
de nyid gcig gi lhag par ni / /
'du ba zhes byar mngon par brjod / /
nges med gnod byung gaN+DI ste / /
de yang 'jig rten go byed yin / /
sgra ldan khar gsil 'khrol ba ni / /
bsam gtan pa rnams go byed nyid / /
gtsug lag khang du glo bur gang / /
'jug tshe phyi rol rkang gnyis bkru / /
sprug gam yang na phyi bya ste / /
chu 'am yang na lo mas so / /
nang zhugs nye bar phyin pa na / /
brtul zhugs can thad phyag bya ste / /
des kyang de la ci nus su / /
de dag la ni bya ba yin / /
dka' thub can gyis thog mar ni / /
dge 'dun dag gi nang khrims dri / /
de yis ston pa'i bka' bzhin du / /
yang dag rjes su bsrung bar bya / /
gtsug lag khang du dge slong la / /
gnod byed du ni mi 'gyur ba / /
yon tan 'phel du rung ba gang / /
de 'dra dge slong rnams kyis bca' / /
shes bya ma lus de nyid ni / /
mkhyen pa'i de bzhin gshegs pa la / /
brtul zhugs can gyis tshe ldan dang / /
rigs rus mtshan nas smos pa dang / /
yul nas brjod par mi bya'o / /
rgan po dag la gsar bu yis / /
btsun pa zhes ni brjod bya ste / /
gsar bu la ni rgan pos kyang / /
tshe ldan zhes brjod gzhan du min / /
rigs pa yis ni ci nus su / /
nyal nyil nges par bsal bar bya / /
tshes brgyad dang ni bcu bzhi la / /
gaN+DI brdung nas gnas pas so / /
bshang gci mchil ma ngar snabs dang / /
khrag kyang nges par 'dor ba na / /
sgra bcas se gol gtogs bya ste / /
bslab pa zad par mi 'dod na'o / /
rtswa sngon dang ni chu dag la / /
dor bar bya ba ma yin no / /
sa gzhi gtsang ma'i phyogs dag dang / /
gang du 'gal mthong der yang min / /
nyin mtshan bder gnas dge slong gis / /
tam po la ni mi bza' ste / /
dge slong rigs pa bstan pa yi / /
nad pa la ni nyes pa med / /
dus min zas la bkag pa yis / /
'bras bu gang yang mi bza' ste / /
mkhas pa rnams kyis chos 'dul las / /
gnang ba de spyad mdor bsdus yin / /
dga' bo'i mig sman thur ma sogs / /
thub pas ji skad mdor gsungs bzhin / /
de bzhin dge slong rnams kyis 'dir / /
bza' ba bag yod yongs su spyad / /
gtsug lag khang nang dge slong gis / /
skra dang kha spu breg mi bya / /
nad pas sa gzhi gtsang ma la / /
gos dag bting ste breg par bya / /
skra sogs 'breg par byed pa la / /
rgan rims ji bzhin rjes su gnang / /
nyung du tsam zhig bregs na yang / /
gsar bu'i 'phro ni mi gcad do / /
dang por mgo bo yang ni kha / /
de nas sna yi gtsang sbra dang / /
de 'og rkang lag sen mo ste / /
las byed rim pa 'di dag go / /
skra ni chan pas mi breg ste / /
brtul zhugs can la gnang ba ni / /
'ga' zhig gnas su rma nye na / /
chad pas gcad du rung ba yin / /
nad pa la ni go byas nas / /
tshangs spyod rnam par mkhas pa yis / /
kun khyab phyogs su dran ldan pas / /
spu dag bregs sogs rung ba yin / /
zla 'dra 'bras bu'i rnam pa'am / /
de bzhin spu gri'i so lta bur / /
gcad do rtsi yis mi byug cing / /
dag phyir yin te mdzes phyir min / /
dgon pa pa yis sor gnyis las / /
lhag par skra skye gzhag mi bya / /
grong gi mthar gnas brtul ldan gyis / /
sor gnyis yang ni mi rung smad / /
skra rnams bregs zin rjes thogs la / /
dag pa'i don du khrus bya'o / /
sdom brtson rkyen dbang ldan gyur na / /
yan lag lnga rnams bkru bar gnang / /
dge 'dun spyi khang nyer gnas su / /
spu gri la sogs snod bcas bzhag /
skra sogs las la mkhas na ni / /
dben par byed la bkag pa med / /
so shing byas shing kha bkrus nas / /
dam pa'i chos ni bshad bya ste / /
zas dus yang ni de nyid las / /
gzhan du 'os pa ma yin no / /
de yang rnam gsum ring shos ni / /
sor ni bcu gnyis shes par bya / /
brgyad ni chung ngu de yi dbus / /
bar ma zhes ni brjod pa yin / /
de dor nas kyang lce bzhar gyis / /
'bad de lce ni bzhar bar bya / /
khar ba zangs dang ra gan lcags / /
lce bzhar rnam pa bzhi yin no / /
grong gi tha mar gnas pa yis / /
de dag nyer bsgrub gzhan yang ni / /
med na legs par brud pa yi / /
shing tshal gyis kyang bzhar rung nyid / /
gal te shing tshal yang med na / /
kha dang lce yi dri ma ni / /
ji ltar sus kyang mi mthong bar / /
lci bar bcas pa'i chu yis sbyang / /
sngon byung dug can sbrul shi bas / /
bram ze'i bur skyes gyur pa zhig /
rab byung de yi lce yi dris / /
rnam sbyang nyes pa mang por gyur / /
dang por sbrang ma so shing gis / /
de yis rtsangs pa shi gyur te / /
de yis ne le de la gang / /
reg pas mtha' dag shi bar gyur / /
de yi dri dor thams cad du / /
'gro ba rnams ni rim gyis shi / /
de yi phyir na bcom ldan 'das / /
thugs rje ldan pas bkag pa yin / /
tshul ldan rnams kyi so shing ni / /
bkrus nas yongs su dor bar bya / /
chu dag med na sa la yang / /
brud de yongs su dor bar bya / /
gci ba dang ni bshad pa dang / /
so shing bca' ba'i bya ba ste / /
rnam pa gsum po dge slong gis / /
sgrib g.yogs can gyi phyogs su bya / /
dge slong dag la rim gcig pa'i / /
mchil lham bcang ba rjes su gnang / /
mchil lham rim pa mang po can / /
ma brtags par ni bcad mi bya / /
sgra can dang ni rin po che / /
bcad du rung ba ma yin no / /
tshul khrims lan pas longs spyod na / /
dge 'dun gyi la nyes pa med / /
lhags rlung can gyi sa phyogs sam / /
kha ba can du nyin mo yang / /
rkang pa'i gnas skabs rig bya ste / /
yu ba can yang rjes su gnang / /
stag dang seng ge dred dang rta / /
glang po'i pags pas bya ba min / /
gzhan dag kyang ni de dag gi /
rgyus pa can ni rnam par spangs / /
gzhan yang sder mo can dang ni / /
mche ba can ni mi bcang ste / /
spyang khyi byi ba la sogs pa'i / /
pags pas byas pa'i mchil lham yang / /
gtsug lag khang du thams cad du / /
shing gi mchil lham mi rung ste / /
bshang dang gci ba'i khang pa dang / /
khyim pa'i grong du nyes pa med / /
'od ma mun dza la sogs pa'i / /
rang bzhin mchil lham mi bcang ste / /
rlung khrag nad kyis nyen pa yi / /
nad pa dag la bkag pa med / /
gru la sogs pa med pa na / /
glang po rta dang ma he dang / /
khyu mchog rnga mo'i mjug ma la / /
'jus te brgal ba bkag pa med / /
tshogs la 'bad pas thams cad du / /
bsrung la rag las yod ma yin / /
rgyal po'i skal ba len pa dang / /
zhing gi bya ba rjes su gnang / /
gtsug lag khang du char sogs kyi / /
'jigs pa rnams kyis g.yengs pa na / /
tshogs kyi nags kyi lo tog ni / /
'bad pas rang gis bskur bar bya / /
dge 'dun gyi ni ba lang sogs / /
rab tu 'bad pas bsrung bar bya / /
khur khol shod cig sod cig ces / /
tshig ngan brjod par mi bya'o / /
dge tshul la sogs gang rnams kyis / /
lam du lam brgyags khur ba na / /
des don bskur bya chu la yang / /
dge slong gis ni bsgral bar bya / /
dub pa na yang bskur bya zhing / /
de ni de yis byin brlabs te / /
sems kyi 'gyod pa med pas ni / /
the gu la sogs sbyor bas so / /
rkun pos skrag gyur bor ba 'am / /
brgal dka'i chu la bo ba yang / /
de ni legs blangs phyung nas kyang / /
yongs su spyod la bkag pa med / /
bza' bca' rdzas sogs kyis gang ba'i / /
shing rta bgrod dka'i lam du'am / /
kha lo ba yi stan ma gtogs / /
'bad pas dge slong rnams kyis bkri / /
'di la 'di gnyis 'os yin pas / /
gru ni 'dam sogs zin pa na / /
gru gdong rnam par spangs nas ni / /
de ni dge slong rnams kyis bkri / /
rlung sogs med na tshon gyi las / /
bya'o nyi ma ngan par min / /
'di la gang du skyon 'byung ba'i / /
sa yi cha dang nyin gung min / /
mkhas pas phal cher rdul dang char / /
rlung dang nyi dus ma yin te / /
'di ni khang bzangs sogs don du / /
sa gzhi gtsang mar sbyangs nas so / /
dge slong rnams ni rtsod pa dag /
byed na chos ldan lhan cig pas / /
ma gus byed pa de dag ni / /
yal bar mi dor dgag par bya / /
khrims 'chal gyur la khrims ldan gyis / /
tshul mnyam rnams la mang thos kyis / /
thos pa mnyam la spobs pa can / /
spobs pa mnyam la'ang phul byung gis / /
gang zhig dang por rtsod pa la / /
de yi tshig gis 'dul gyur ba / /
spobs can nyid la'ang gang lhag pa / /
de dag tshig gis 'dul ba yin / /
rab tu nges dang ldan pa yis / /
rtsod pa yongs su rtog pa pos / /
phan tshun nang khon bstan pa la / /
yang na btang snyoms gzhag par bya / /
mi mthun pas kyang lam dag tu / /
phrad na rgan la phyag bya ste / /
des kyang nad med gyur cig brjod / /
gzhan du gnyis ka ltung bar 'gyur / /
bsro khang khrus kyi gnas su ni / /
sgo drung srung ma gzhag bya ste / /
dge slong rnams ni khrus srod dag /
byed pa ma dad bzlog phyir ro / /
sdom brtson sna tshogs tshon dag gis / /
ri me'i cho ga de dag gnang / /
gang dag la ni rung ba'i las / /
sems can rnam pa ma gtogs so / /
gnas khang dag tu rus pa yi / /
tshogs bcas dur khrod chen po bri / /
gcer bu so gtsigs 'jigs pa yi / /
thod pa'i phrang ba rgyan du bya / /
rtsa ba'i sgor ni dbang phyug che / /
kun dga' bzhin gyi dkyil 'khor can / /
lag na be con thogs pa yi / /
gnod sbyin rnams kyi bdag po bri / /
cho 'phrul pad ma rgyas pa la / /
bder gshegs gzugs mang bzhugs pa dang / /
srid pa'i 'khor lo'i bar dag tu / /
sgo khang logs ni gnyis su'o / /
gtsang khang sgor ni gnod sbyin rnams / /
me tog phreng thogs bri bya ste / /
gus pas bza' ba mang thogs ni / /
khyams kyi bkod pa'i sa dag tu'o / /
mdzod sgor gnod sbyin chen po ni / /
lag na rin chen myu gu'i ming / /
kha nas rin chen mang skyug pa / /
gser gyi bum pa bzang thogs pa'o / /
kun nas 'du ba'i khang par ni / /
brtul ldan rgan zhing rgan pa rnams / /
chos dang mngon brjod 'chad pa ni / /
byed pa mngon par gnas pa bri / /
bsro khang me yi gnas su ni / /
mdo sde lha yi pho nya bri / /
nad pa'i sngas su sku gzugs ni / /
nad pa'i dbugs 'byin bla mar mdzad / /
sna tshogs rgyan gyis phun tshogs pa'i / /
klu mo chu yi gnas su ste / /
dur khrod 'jigs su rung ba ni / /
bshang dang gci ba'i khang par ro / /
khang bzangs dag gi ngos dag tu / /
thub pa'i sngon gyi skyes rabs bri / /
dper na thams cad sgrol dang ni / /
zla 'od bzod par smra la sogs / /
gtsug lag khang sogs 'dul ba la / /
'jig rten mngon par dad 'phel phyir / /
ri mo'i cho ga brjod pa 'di / /
thugs rje can gyis legs par gnang / /
khyams dang khang bzangs rnams su ni / /
ched du me sbar mi bya ste / /
dgos pas de dang mthun par ni / /
mdag ma yongs su spyad par bzhed / /
sa gzhi yongs su sbyangs pa la / /
me ni btang bar mi bya ste / /
de phyir de ni sbar ba'i phyir / /
me ling rjes su gnang ba yin / /
sangs rgyas tshogs kyi rgan po dang / /
rgyal po dang ni slob dpon dang / /
de bzhin mkhan po nyid kyi bka' / /
gang zhig rigs na 'da' mi bya / /
dang po 'dir ni gang cung zad / /
gnang med bkag pa med pa ni / /
gang zhig rung dang mthun pa na / /
de ni the tshom med par spyad / /
mi rung ba dang nye lta na / /
sdom brtson rnams kyis de mi spyad / /
'di ni chos 'dul mdor bsdus pa / /
bstan bcos sgron ma lta bur gzhag /
'dul ba 'am ni mdo sde yi / /
gleng gzhi gsal por ma dran na / /
bzhugs pa'i grong khyer rnams kyi ming / /
gang 'dod don ni smos par bya / /
mnyan yod gnas bcas tsam pa ka /
bA rA Na sI yangs pa can / /
rgyal po'i khab ces grags pa ste / /
'di dag grong khyer chen por shes / /
khyim bdag mgon med zas sbyin te / /
sa bdag mi dbang gsal rgyal brjod / /
bud med rnams la sa ga ste / /
brjed ngas dag ni smos par bya / /
grong khyer bA rA Na sI ste / /
sa bdag yang ni tshangs sbyin no / /
skyes pa'am de bzhin bud med la / /
bsnyen gnas ster na bsgrub bya ba / /
dang po'i sbyor ba gang yin la / /
klog pa dran pa mi gsal na / /
bslab pa'i gzhi ni mthar thug pa / /
'di ni thub pas gsungs pa yin / /
thog mar bA rA Na sIr ni / /
chos kyi 'khor lo bskor ba na / /
lnga sde bzang la phan bzhed pas / /
mdo sde bcom ldan 'das kyis gsungs / /
gnyis pa'ang gang gi 'khor kun ni / /
gzugs la sogs pa phung por bcas / /
bdag 'dzin zhags pa gcig bu yis / /
'ching ba mtha' dag rnam grol mdzad / /
lnga sde bzang rnams nyid kyi phyir / /
gos dag legs bgos 'tsham dang mdzes / /
zlum po la sogs tha snyad kyis / /
bslab gzhi yang dag gsungs pa yin / /
ji ltar gnas ni gtsang ma'i lha / /
bag yod gos yongs gyon byed pa / /
de bzhin thub pas dge slong la / /
rlum por rab tu gsungs pa yin / /
thub pas rim pa 'di yis ni / /
bzang sbyin la sogs mtho ris dang / /
thar pa 'dod pa de dag la / /
bslab pa'i gzhi yang bca' bar mdzad / /
so ga'i dus na mtha' med pa'i / /
rgya mtshor 'jug pa ji bzhin du / /
gang gis dang por 'dul ba la / /
tshul khrims dri ma sbyong mdzad pa / /
drug sde bdag nyid chen po rnams / /
ngo mtshar bcas pa'i spobs pa can / /
mtshon pa med kyang grub pa ste / /
bzang po de dag drang srong che / /
dga' bo nye dga' 'gro mgyogs dang / /
'char ka 'dun pa nam so ste / /
mkhas pa dpa' po drug sder grags / /
sangs rgyas bstan pa bsrung bar mdzad / /
slar yang de dag shin tu bzang / /
rab bsngags mun pa 'joms byed pa / /
mkhas pa rnams kyis gang ltar yang / /
'dul ba las ni 'da' mi byed / /
sangs rgyas sras su gang gyur pa / /
de dag yon tan bsam mi khyab / /
gang 'dir nye bar bstan pa ni / /
rtogs par byed pa'i bshes gnyen mchog /
yun rings bsags sdig mi shes pas / /
'gro ba gnyid kyis log pa 'di / /
gang gis dam chos bstan pa yi / /
lag pas bskul te sad mdzad pa'o / /
yun rings goms pas bskyed pa yi / /
thugs rjes thugs ni brlan pa ste / /
bdag nyid chen po'i mdzad pa ni / /
rnam bcu gdon mi za ba yin / /
gzhan dag byang chub lung bstan dang / /
byang chub sems bskyed bstan pa dang / /
sku tshe lnga cha 'dor ba dang / /
mchog gnyis rab tu byung ba dang / /
sangs rgyas gdul bya 'dul ba dang / /
mtshams gcad pa ni bsgrub pa dang / /
cho 'phrul rab tu bstan pa dang / /
lha yi gnas su gshegs pa dang / /
las kyi dbye ba bshad pa dang / /
yab yum bden pa mthong ba la / /
ji srid ma bkod de srid par / /
mya ngan 'da' bar mi mdzad do / /
gang gis thub pa'i bstan pa 'di / /
'jig rten snang mdzad rin po che / /
rgya mtsho sgrol ba'i gru lta bu / /
sdud po rnams la phyag 'tshal lo / /
gang zhig mang du thos pa yis / /
skye ba'i lcags sgrog rnam grol ba / /
thos 'dzin mdo sde'i sde snod kyi / /
sdud po 'phags pa kun dga' la'ang / /
gang gis ngan song sbrul gdug ni / /
'dul ba'i legs bshad dri med pa'i / /
sngags kyis gso bar mdzad pa dang / /
'phags pa nye ba 'khor la yang / /
gang gis kun nas ma mo yi / /
sde snod rab tu bstan pa yis / /
sgron ma bzhin du gsal mdzad pa / /
blo ldan 'phags pa 'od srungs la'ang / /
rgyal po'i khab tu sde snod gsum / /
'dis legs thams cad bsdus pa yin / /
lhar bcas mi yi 'jig rten du / /
snang ba cher mdzad 'di yin no / /
gang du thos ldan 'di dag dang / /
dgra bcom sdig pa ring spangs pa / /
lnga brgya po ni dam pa'i chos / /
yang dag bsdus pa'i dbang por grags / /
brgya byin thog mar byas pa yi / /
lha rnams dam chos gus pa yis / /
gang du 'dus pa chen pos ni / /
nam mkha'i ngos ni rgyan du byas / /
rgyal po'i khab kyi mthar yang ni / /
sa gzhi lha rnams me tog ni / /
lag nas kun tu 'thor ba yis / /
gang du de ni yun rings mdzes / /
gang tshe dam chos rin chen mchog /
nub nyams 'dam du bying ba bzhin / /
lha dang mi rnams dogs 'jigs pa / /
bsdus pas slar yang yid sos mdzad / /
gang phyir thub pas dam pa'i chos 'di ni / /
skye dgu gso byed skyob pa'i dpung bral ba / /
sdug bsngal ma lus nyer zhi'i don bsgrub phyir / /
brtson pas 'khor bar yun rings spyod pa na / /
'od 'bar dbu ni mgul gos bcas pa dang / /
rang gi sha dang rus dum khrag rgyun btang / /
sras kyang zla tshes cha 'dra yid 'ong ba'i / /
btsun mo mchog sbyin dpag med gang don phyir / /
bder gshegs dpal brnyes zhi lam chos bstan 'di / /
ji srid ma nub bar du rnam kun nas / /
snyom las don med ltung ba rnam spangs te / /
zhi ba'i don du yang dag brtson par bya / /
bder bshegs bka' ni mi rnams tshig las khyad 'phags phyir / /
chos gang cung zad spros kyang snyan dngags mchog gyur te / /
bsam pa'i thabs kyis bsgrub 'bras kha na ma tho med / /
'di de las gzhan be+e sha kas kyang byas pa la / /
gang zhig ma tshang lhag gam yang na gzhan du byas / /
sngar bshad rnams las go rims 'chol bar bshad kyang rung / /
de kun rang bzhin zhi ba'i bsam pas bzod par mdzod / /
nyam nga'i lam du long ba rdeg 'chos min nam ci / /
dge slong chos 'dul thig ler byas mdzes me tog phreng rgyud legs brgyus las / /
gang thob bsod nams dpal des 'khor ba'i lus can rnams dang lhan cig bdag /
'dod pa'i 'dam las rnam par brgal nas dad sogs yon tan kun gyis brgyan / /
mya ngan 'das par tshe rabs gzhan du'ang bsnyen par rdzogs pa byed par shog /
gang dag tshul khrims dri med gnas 'dod cing / /
mya ngan 'das pa'i grong khyer 'jug 'dod pa / /
rtag tu tshig ler byas pa'i don 'di nyid / /
klog dang 'don dang sems pa nyid du shog /
ji ltar 'jig rten rga nad 'chi ba'i gdung bas gdungs / /
ji srid dus na 'dod chags me yis dga' mgur bsreg /
de ltar de srid sems rgyun dri ma ngan 'khrud pa'i / /
bder gshegs bka' ni gang gA'i chu bzhin gnas gyur cig /
'phags pa gzhi thams cad yod par smra ba'i 'dul ba tshig le'ur byas pa /
me tog gi phreng rgyud ces bya ba / /
'dul ba 'dzin pa chen po 'phags pa dge 'dun 'bangs kyi slob ma /
dpal 'phags pa sa ga'i lhas mdzad pa rdzogs so // //
bal po'i paN+Di ta dza yA ka ra dang /
bod kyi lo tsA ba dge slong pradz+nyA kI rtis bsgyur cing zhus te gtan la phab pa'o // //
rgya gar shar phyogs sa dan ga ra'i paN+Di ta ba na rad+na ma hA s+thi bI ra la gtugs te /
sgra'i don la mkhas pa rong ston shes bya kun rig gis /
'gyur cung zad bcos te gtan la phab pa'o / /
