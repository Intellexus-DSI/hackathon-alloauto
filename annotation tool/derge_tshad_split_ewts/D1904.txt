@## / /
rgya gar skad du /
pra tiSh+Tha bi d+hi /
bod skad du /
rab tu gnas pa'i cho ga / /
thams cad mkhyen pa la phyag 'tshal lo / /
nyes pa'i dra ba mtha' dag rnam par bsal zhing dri med ye shes snang bas mdzes / /
sangs rgyas sku yi tshogs ni rtag tu sprul pas 'gro ba'i don ni phun tshogs mdzad / /
kun dga' de bzhin gshegs pa'i sku gsal rig ma dam pa dang ni yang dag ldan / /
rdo rje 'dzin de btud nas 'dus pa'i gzhung du rab gnas cho ga bdag gis rab tu bshad / /
rab gnas mkha' dbyings mnyam nyid rjes 'brel ba / /
bde gshegs glegs bam rdo dril chos de bzhin / /
'jig rten don dam ma rtogs de yi phyir / /
'jig rten phan phyir mgon pos rab gnas mdzad / /
dkyil 'khor ting 'dzin phyag rgya sngags / /
stang stabs stan dang sbyin sreg bzlas / /
mchod pa'i las kyi sbyor ba dang / /
bsdu ba zhes bya de nyid bcu / /
slob dpon de nyid bcu shes shing / /
sngags dang rgyud kyi sbyor ba shes / /
mtshan nyid thams cad yang dag rdzogs / /
bstan bcos kun gyi don la mkhas / /
bla ma las ni dbang kun thob / /
rjes su gnang ba'i yon tan can / /
brtan po dam tshig sdom par ldan / /
theg pa gsum gyi dgongs pa shes / /
sku gzugs mchod rten gtsug lag khang / /
dam chos ras ris glegs bam rnams / /
bzang po tshad kyis mdzes pa dang /
rdzogs pa bde ba'i rgyu rnams la / /
de shes mtshan nyid rtogs pa yis / /
rab gnas bya bar 'os pa ste / /
rjes su yi rang byed pa dang / /
yon bdag bsod nams spel phyir ro / /
nam yang rab gnas dman pa ni / /
cho ga nyams pas mi bya ste / /
'jig rten 'di ru sdug bsngal che / /
'jig rten pha rol 'jigs pa che / /
de phyir dngos grub 'dod pa yis / /
thams cad la yang nan tan bya / /
rtog pa las byung de bzhin du / /
rang nyid kyi ni nus pas bsgrub / /
de ltar byas na bsod nams che / /
mthong dang ma mthong skye bar 'gyur / /
gsang sngags bzang pos lha rnams ni / /
bzhugs par 'gyur ba nyid yin no / /
gang du sku gzugs zin pa ni / /
yun ring mchod pa ma byas bzhugs / /
yon bdag la ni mi shis 'byung / /
ji srid rab gnas ma byas par / /
dper na skyes bu la la zhig /
rigs dang mtshan nyid bral ba la / /
'jig rten kun gyis mchod bya min / /
de bzhin du yang gzugs brnyan no / /
gang zhig rab gnas ma byas la / /
phyag dang mchod pa gang zhig dang / /
gsang sngags dman pas bsreg rdzas bzhin / /
'bras med sbyin sreg thal bar zad / /
de bzhin gsang sngags med par ni / /
chos gnas mchod pa byed pa yang / /
las de yi ni rnam smin gyis / /
skye ba kun du mi mchod 'gyur / /
de la thog ma nyid du rang nyid bsod nams 'dod pas sam / /
slob mas gsol ba btab pas rab gnas rtsol ba na /
re zhig sngon du bsnyen pa bya ste /
de la ting nge 'dzin gsum dang ldan pas 'khor los sgyur ba'i sngags dang rang gi lhag pa'i lha'i sngags 'bum du bzlas par bya'o / /
gzhan dag gi sngags khri bzla bar bya'o / /
yang na bdag po'i bkas sam lhag par mos pas rab tu gnas par bya'o / /
gang gi tshe slob mas maN+Dal sngon du song bas lan gnyis sam gsum mchog tu gsol ba btab pa de'i tshe / /
slob dpon gyis yo byad 'tshogs sam zhes dri bar bya'o / /
de na re cung zad ni 'tshogs la cung zad ni ma 'tshogs so zhes zer na /
de'i tshe yang slob ma'i lte bar nyi ma la gnas pa'i hUM yig gi 'od zer rnams kyis snying gar gnas pa kaM yig yongs su gyur pa las byung ba nag po'i rnam par gyur ba'i rlig pa 'phyang ba sha za lta bu'i sdig pa sna'i rtse mor 'thon pa dang /
yi ge hUM de yang snying gar 'thon pas g.yon brkyang ba mche ba gtsigs pa gsus pa 'phyang ba sku mdog nag po phyag g.yon snying gar sdigs mdzub dang mche ba can /
phyag g.yas mche ba gdengs pa'i rdo rje gnod sbyin khro ba'i gzugs can du byas nas 'thon pas /
oM badzra yak+Sha kro d+ha khA da khA da pA pa n+ya s+ya hUM phaT ces bya bas sdig pa 'di zar bcug nas slob ma de yang saM yig las kun du bzang po'i gzugs su rnam par bsams te /
de'i sems kyi bgegs rnams bdud rtsi 'khyil pas phur bus btab ste phur bu'i 'od zer shin tu drag pa 'jigs pa rnams kyis gdug pa thams cad nges par bsregs nas /
slob ma'i snying gar bsrung ba'i don du yi ge a las zla ba'i dkyil 'khor la dbyangs tha ma pa las byung ba'i sna tshogs rdo rjes byin gyis brlabs par bsam par bya'o / /
de nas sngags pas stegs bu rnying pa'am /
mchod rten gyi gzhi 'am lha'i rigs kyi khang pa la sogs pa yongs su brtags pa'i sa gzhi yod par phyi dang nang gi bdag nyid can gyis sbyang ba dang gzung ba dang /
phur bus gdab pa dang /
rdo rje gur dang ra ba dang /
phyogs bcing ba dang /
mtshams bcing ba dang /
lhag par gnas ba dang thig gdab pa dang rdul tshon dgye ba la sogs pa dkyil 'khor gyi cho ga'i rim pa las bsgrub par bya'o / /
de nas sngags pas yongs su brtags shing shin tu 'jam pa'i sa phyogs su stan bde ba la 'dug ste /
mdun du bsang gtor la sogs pa'i snod bzhag nas dkyil 'khor la mchod pa byas te /
ting nge 'dzin gsum gyi rnal 'byor dang ldan pas bum pa rnams lhag par gnas par bya'o / /
de la rtsa ba dang nag po med pa mchu 'phyang ba mgrin pa ring ba lto ba che ba nas dang gro dang ma sha dang 'bras so ba dang til rnams te 'bru lnga dang /
br-i ha sti dang kaN+Da ka ri dang a pa ra dzi ta dkar po dang ha sa dang ha sa de ba rnams te sman lnga dang /
gser dang dngul dang mu tig dang byi ru dang mu men rnams te rin po che lnga dang /
gur gum dang gla rtsi dang si h+la dang tsan+dan dang ga bur rnams te dri lnga dang ldan pa /
bsti gnas kyi chus gang ba /
'dzam bu dang ka pid+tha dang ma du lung ga dang shrI pha la ste yal ga lngas kha brgyan pa /
gos sar pa zung gis mgul pa dkris pa /
chos 'byung la gnas pa'i rang gi lha'i mtshan mas mtshan pa la yi ge baM las rin po che'i rang bzhin las byas par bsams nas gdugs dang bcas pa rjes su mthun pa'i gdan la bzhag pa'i rnam par rgyal ba'i bum par 'khor dang bcas pa'i dkyil 'khor gyi gtso bo bsgoms nas me tog gi phreng bas dkris pa'i rdo rje bum pa'i steng du bzhag ste /
rdo rje khu tshur gyis rdo rje dang 'brel ba'i phreng ba'i rtse mo nas bzung ste /
yi ge gsum dang spel ba'i rang gi lha'i sngags kyis a d+hi tiSh+Tha zhes bya ba des brgya rtsa brgyad du de la mngon par bzlas par bya'o / /
de nas ar+g+ha la sogs pa phul te mchod pa lngas mchod nas /
dril bu dkrol bzhin pas mngon par bstod par bya'o / /
de nas gzhan yang dkyil 'khor pa'i bum pa rnams ni cung zad chung ba rjes su mthun pa'i gdan la bzhag pa rnams la dri'i chu yis bkang ste /
'dzam bu dang tsu ta la sogs pa'i yal gas kha brgyan pa sman lnga la sogs pa dang ldan pa mgrin pa gos kyis dkris pa rang gi lha'i mtshan ma gdugs dang bcas pa /
dkyil 'khor pa'i lha bsgoms pas byin gyis brlabs pa /
dkyil 'khor ba'i sngags yi ge gsum dang spel bas tha mar a d+hi tiSh+Tha zhes bya ba dang /
lan bdun bdun bzla bar bya'o / /
'gro ba kun bsang ba'i don du bum pa gzhan du bdud rtsi 'khyil pa bsgoms nas /
oM a big+h+nAM ta kr-ita hUM a d+hi tiSh+Tha zhes bya ba'i sngags brgya rtsa brgyad du bzla bar bya'o / /
de bzhin du ar+g+ha la sogs pa phul nas yang dag par mchod de /
bstod pa bya'o / /
bgegs nye bar zhi bar bya ba'i don du phyogs skyong rnams la de'i sngags kyis gtor ma sbyin par bya'o / /
de la 'di ltar bum pa lhag par gnas pa nyi ma re re zhing thun gsum gsum du bya'o / /
bum pa mdor bsdu ba'i phyogs la ni rigs kyi yum bzhi dang /
de bzhin gshegs pa rnams rang rang gi rigs dang bcas pa lnga dang /
las thams cad pa'i bum pa dang bcur brtag par bya'o / /
rdul tshon dgye ba bum pa dgod par bya'o / /
de la rnam par rgyal ba'i bum pa ni gtso bo'i g.yas phyogs su'am dkyil 'khor gyi phyi rol du gzhag par bya'o / /
dkyil 'khor ba'i bum pa rnams ni dkyil 'khor gyi phyi rol gyi zur bzhir dgod par bya'o / /
las thams cad pa'i bum pa ni dkyil 'khor gyi khang pa'i rtsa ba'i sgo'i g.yas phyogs su gzhag par bya'o / /
de nas bum pa de rnams las chu nyung zad nyung zad blangs te bdud rtsi lnga'i snod du blugs nas rnam par rgyal ba'i bum pa'i steng du gzhag par bya'o / /
de ltar byas pa'i dkyil 'khor gyi phyi rol gyis gzhi nye bar byugs par gyen du bsgreng ba'i gdugs dang rgyal mtshan dang ba dan dang /
bla re phub pa'i mtha' ma rnams nas rnga yab dkar po dbyangs te /
dri zhim po'i me tog sna tshogs gcal du bkram nas dum bu dang bsdus pa la sogs pa'i spos dud gtul te /
si h+la dang /
ga pur dang /
gur gum dang /
gla rtsi dang /
tsan+dan dang 'dres pa'i bdud rtsi 'khyil pa'i sngags bzlas pas chag chag btab pa'i sa'i char pi wang dang /
gling bu dang rnga zlum dal ba dang /
glu dang gar gyi dga' ston dang /
gru bzhi sgo bzhi rta babs bzhis brgyan cing bum pa gang bas brgyan pa'i gnas su gza' dang rgyu skar dang /
dus sbyor bzang po 'dzom pa'i nyin zhag bzang po la khrus dang gtsang sbra byas te gos dang rgyan bzang po dbu rgyan me tog dang bcas pas grogs bzang po dang lag pa rdo rje dang dril bu 'dzin pas stan thog mthon po 'jam pa la 'dug ste /
mdun du bsang gtor la sogs pa'i snod bzhag nas dkyil 'khor mchod de ting 'dzin gsum dang ldan pa'i sngags pas dkyil 'khor sgrub pa'i thabs las gsungs pa bzhin dkyil 'khor bsgrub par bya'o / /
de nas mngon du phyogs pa'i lha rnams kun gyi mchog dang ldan pa zhal gsum pa phyag drug pa /
rjes su mthun pa'i sku mdog dang phyag mtshan dang gdan la snyoms par zhugs pa /
rten dang brten par bcas pa'i dkyil 'khor sa bon dang phyag mtshan gyis thugs kar byin gyis brlabs pa /
rigs dang mthun pa'i cod pan gyi lha rnams skad cig mas bltas la /
nam mkha' la yang de bzhin gshegs pa rnams dang /
byang chub sems dpa' thams cad mdor bsdus pa'i gzugs dkyil 'khor bas yongs su bskor ba'i dkyil 'khor gyi bdag po mngon par bltas la bsang gtor la sogs pa phul te /
rang gi snying ga'i sa bon las spros pa'i gzugs rdo rje ma la sogs pa'i lha mo rnams kyis sna tshogs pa'i mchod pas mchod nas bstod pa byas te bdud rtsi myang bar bya'o / /
de nas dri zhim po'i me tog gi snyim pas lus btud de /
oM sarba ta thA ga ta pa ra ma su khA sha ya su la li ta /
bi lA senA mi tairnA mA mi b+ha ga wAn+taM dzaHhUM baM hoHpra tIts+tsha ku su ma any+dza li nA tha ho sa ma ya s+t+waM /
zhes brjod pas snyim pa'i me tog dor bar bya'o / /
de nas pus mo g.yas pa sa la btsugs te /
lag pa g.yas pas spos dud bskyod pas bdag po de dag gzhan dag kyang snyan gsan dbab par bya'o / /
bcom ldan rdo rje che ge mchog /
rig pa'i rgyal po phyag 'tshal bstod / /
mgon po bdag ni rab gnas dag /
dgyid par 'tshal gyi thugs rje can / /
slob ma rnams la phan pa dang / /
khyed rnams la yang mchod pa'i phyir / /
bcom ldan gus pa bdag la ni / /
rjes su gzung bar mdzad pa'i rigs / /
ji ltar sangs rgyas thams cad dag /
dga' ldan gnas na bzhugs pa las / /
lha mo sgyu 'phrul lhum gshegs ltar / /
de bzhin gnas 'dir bzhugs su gsol / /
'dir ni rtag tu bzhugs nas kyang / /
me tog la sogs mchod pa rnams / /
byang chub sems ni 'phel ba'i phyir / /
che ge'i don du bzhes su gsol / /
'gro ba'i 'khor lo'i don mdzad pa'i / /
sangs rgyas bdag la dgongs su gsol / /
'bras gnas byang chub sems dpa' dang / /
gang gzhan gsang sngags lha rnams dang / /
'jig rten skyong ba'i lha rnams dang / /
'byung po sangs rgyas bstan gnas dang / /
bstan la mngon dga'i sems can rnams / /
gang zhig rdo rje'i mig can yang / /
rdo rje can bdag che ge mo / /
rab tu gnas pa'i cho ga bzhin / /
nye bar spyod pa ci nus kyis / /
'gro ba dag phyir bgyid par 'tshal / /
rjes su brtse bar nyer dgongs te / /
slob ma dang bcas bdag la ni / /
'di dag lhan cig thams cad kyis / /
nye ba nyid du mdzad pa'i rigs / /
de ltar lan gsum du snyan gsan phab nas snga ma bzhin yang dag par mchod de bstod nas bdud rtsi myang bar bya'o / /
de ltar lha snyan gsan dbab pa byas nas bdag nyid gzengs bstod par bya ste /
deng dus bdag tshe 'bras bu yod / /
bdag gi gson pa 'bras bur bcas / /
lha dang dam tshig gis mnyam par / /
gyur par bdag ni the tshom med / /
byang chub sems dang sems gcig las / /
mi ldog par ni bdag gyur te / /
de bzhin gshegs pa'i rigs su ni / /
deng bdag skyes par the tshom med / /
deng bdag nyi ma dam pa ste / /
bdag gi mchod sbyin bla na med / /
sangs rgyas thams cad snyan mnan pas / /
di ring bdag ni nye bar gyur / /
de'i rjes la slob dpon gyis sgrub grogs yod na dkyil 'khor gyi sar bzhag la phyi rol du byung ste / /
bdag po 'am khro bo'i rnal 'byor gyis bza' btung dang nya sha dang 'bras mar gyi spod dang til dang snum khur zlum po la sogs pa'i gtor ma man ngag ji lta ba bzhin sbyangs te /
gnas ji lta ba bzhin du dbang po la sogs pa bkug nas so so'i phyogs kyi sgo nyid du bsang gtor dang zhabs bsil la sogs pa byin nas me tog la sogs pa rnams kyis mchod de khur gyis sam /
snyim pas lan gsum du sbyin par bya'o / /
de nas zhal bsil la sogs pa phul te yang dag par mchod nas slar gtang bar bya'o / /
de nas nang du zhugs te bdud rtsi 'khyil pa'i bzlas pa'i skud pa sum dkris su mdud pa gsum gyis dpung pa g.yas par bcings te /
las thams cad pa'i chus g.yas g.yon du bsangs te slob ma bsrung ba'o / /
phrin las 'di dag thams cad legs par bskul ba byas pa'i slob ma dang lhan cig spyad par bya'o / /
de dag la yang 'di bsgo bar bya ste /
gsang sngags gang cung zad cig smra / /
mchod sogs cho ga de bya ste / /
mchod sbyin 'bras bu che 'byung la / /
sgyu yis bya ba ma yin nyid / /
de nas bgegs zhi bar bya ba'i phyir bdud rtsi 'khyil pa'i sngags ji srid 'dod par bzlas te nyal bar bya'o / /
'di ni lhag par gnas pa'i cho ga'o / /
de nas phyi de nyin par tho rangs kyi dus su ji skad bstan pa'i chos kyi mtshan nyid dang /
yo byad thams cad 'tshogs pa'i sngags pas zhi ba'i gtor ma btang nas lha la mngon du phyogs te lha'i rnal 'byor byas pas sku gzugs zhal shar du gzigs pa na bza' ser pos dkris pa la sngar bstan pa'i mtshan nyid can du rnal 'byor gyis bskyed pa'i rnam pa thams cad kyi mchog dang ldan pa'i snying ga dang /
spyi bo dang /
lkog mar hUM oM AH / /
zhes bya bas byin gyis brlabs pa stegs bu'i steng du 'dug stan gtsang ma la bzhag nas dri ma sel ba rnams kyis dri ma bsal bar bya'o / /
de la khu tshur g.yas g.yon gyis bzung ba'i yungs kar dang chu dang zan lugs su 'byung ba dang /
lugs las bzlog pas bskor zhing oM sarba pA paM da ha na badzrA ya swA hA zhes bya ba'i sngags kyis lan gsum mer blugs par bya'o / /
de nas oM sarba ta thA ga ta kA ya bi sho d+ha ne swA hA /
zhes bya ba lan bdun du bzlas pa'i dri zhim po'i mar khus ku sha'i tshom bu bzang po byugs nas khar ba'i snod du bzhag pa'i ba Ta dang u dum+WA ra dang /
a shwad+tha dang /
shri Sha dang /
blag sha'i shun pa brdungs pas brud nas sa bon lngas byin gyis brlabs pa'i bdud rtsi lnga dang 'dres pa'i ba'i rnam lngas bkru bar bya'o / /
phyi nas rgyal po dbang bskur ba'i gdugs dkar po 'dzin pa'i mi dang bcas pas rgyal ba dang bkra shis kyi tshigs su bcad ba rnams kyis bstod bzhin pa dang /
tuR+Ya'i sgra dang bud med rnams kyi ca co'i sgra rnams dang /
nye bar mtshon pa'i dbang bskur ba'i cho gas spyan la sogs pa'i phyag gis bzung ba'i bum pa ye shes kyi chus gang ba rnams kyis dbang bskur bar lhag par mos pas khrus kyi tshigs su bcad pa brjod bzhin pas bum pa'i chus khrus gsol bar bya'o / /
de la khrus kyi tshigs su bcad pa ni / /
ji ltar bltams pa tsam gyis ni / /
lha rnams kyis ni khrus gsol pa / /
lha yi chu ni dag pa yis / /
de bzhin bdag gis khrus bya'o / /
oM sarba ta thA ga ta a b+hi She ka sa ma ye shrI hUM /
po ti dang thang sku la sogs pa rnams la ni lhag par mos pas me long la khrus gsol bar bya'o / /
de la dbang bskur ba'i rim pa ni 'di yin te /
dang po ni rnam par rgyal ba'i bum pas so / /
de nas rnam snang la sogs pa'i bum pas so / /
de nas ni spyan la sogs pa'i bum pas so / /
de nas ni gzugs rdo rje la sogs pa'i bum pas so / /
de nas ni sa'i snying po la sogs pa'i bum pas so / /
de nas ni gshin rje gshed la sogs pa'i bum pas so / /
de'i tshe yang bkra shis kyi glu blang bar bya'o / /
bkra shis kyi tshigs su bcad pa ni / /
bkra shis gang zhig rgyal ba rnams kyi chos kyi sku / /
gcig nyid dang ni du ma nyid kyang rnam spangs pa'i / /
ma gos gzugs med rdul dang bral ba gang yin pa'i / /
bkra shis de yis khyed la rtag tu bde legs shog /
bkra shis gang zhig sangs rgyas sras kyis yongs bskor zhing / /
longs spyod rdzogs sku dam chos kyi ni gsungs dang bcas / /
mtshan dang dpe byad bzang pos yongs su brgyan gyur pa / /
bkra shis de yis khyed la rtag tu bde legs shog /
bkra shis gang zhig nags kyi me ni mched pa ltar / /
'jug dang 'bar dang yongs su mya ngan 'das pa yis / /
sprul pa'i sku mchog gzhan gyi don ni mdzad pa'o / /
bkra shis de yis khyed la rtag tu bde legs shog /
bkra shis gang zhig sems can kun la phan byed pa'i / /
sangs rgyas rnam dag blo ldan nyes pa'i tshogs dang bral / /
shes rab yan lag 'dus pas mdzes pa'i bde ba'i bdag /
bkra shis de yis khyed rnams la ni dbang mchog bskur / /
bkra shis gang zhig lha dang lha min mis mchod pa / /
de yis bstan pa'i dam chos bla na med pa ni / /
bdag med 'jig rten gsum las rab tu grags pa yi / /
bkra shis de yis khyed rnams la yang dbang mchog bskur / /
bkra shis gang zhig rab mchog dam chos rtag tu 'dzin / /
bzang po'i sar bzhugs sangs rgyas sras po'i tshogs kyi mchog /
rnam pa kun du sems can don mdzad bkra shis bzang / /
bkra shis de yis khyed rnams la ni dbang mchog bskur / /
de ltar rim pa bzhin du khrus gsol nas /
de nas gos dkar po srab mos phyis te gur kum gyi lde gus byugs pa la na bza' dkar po zung gcig /
oM di bya bA sa se swA hA /
zhes bya ba'i sngags kyis yongs su gsol bar bya'o / /
oM AHbadzra gan+d+he hUM zhes bya ba'i sngags kyis ga bur dang gla rtsi dang gur gum la sogs pa'i dri rnams kyis mnyam par byugs nas gal te yod na /
oM badzra A ba ra Na bi b+hu Sha Ne swa hA /
zhes bya bas spyan dbye bar bya'o / /
de nas go ro tsa na'i thig le byas te me tog dang bdug spos dang /
mar me tam+bo la yang phul nas bdud rtsi 'khyil pa'i sngags kyis kun du bsrungs te /
dkyil 'khor la yang hUM yig gis bteg nas Tak+ki'i sngags la a khaM bI ra hUM zhes bya ba'i sngags kyis dkyil 'khor du zhugs te dbus su gzhag par bya'o / /
de nas yod na phyi rol gyi rig ma de med na bsgom pa dang lhan cig bsam gtan gyis gnas te /
pad+ma dang rdo rje'i sgras bkug pa'i de bzhin gshegs pa rnams rang gi snying gar bcug nas zhu bar byas te rang gi rdo rje go cha'i lam nas shes rab kyi pad+ma'i nang du lhung bar gyur pa dang /
shes rab kyi ba spu'i bu ga rnams nas 'od zer du gyur nas 'thon pa dang /
nam mkha' khyab pa'i dkyil 'khor gyi 'khor lo'i rnam par blos nye bar bzhag ste /
bsang gtor dang zhal bsil la sogs pa dbul bar bya'o / /
de nas rang gi snying ga nas spros pa'i 'phags pa gshin rje gshed la sogs pa khro bo'i rgyal po rnams kyis de dang lhan cig gnas pa'i bgegs kyi rigs bkug bskrad nas de rnams nyid dzaHhUM baM hoHzhes bya bas dgug pa dang /
shin tu nges par rdzogs pa de la rab tu gzhug cing bcings te dbang du byas te spyan dang sku la sogs pa byin gyis brlabs nas /
dbang bskur ba yang byas nas bsang gtor la sogs pa dbul bar bya'o / /
de nas me tog la sogs pa'i mchod pa dbul bar bya ste /
chu dang de bzhin thang las skyes / /
me tog dam pa 'di dag ni / /
bdag gis gus pas phul bas na / /
ci bde bar ni bzhes su gsol / /
oM AHbadzra puSh+pe hUM /
zhes bya ba'i sngags kyis me tog dbul bar bya'o / /
lhan skyes de bzhin sbyar ba yi / /
bdug spos dam pa 'di dag ni / /
mchog tu gus pas rab tu 'bul / /
ci bde bar ni bzhes su gsol / /
oM AHbadzra d+hU pe hUM zhes bya ba'i sngags kyis spos so / /
lhan skyes de bzhin sbyar ba yi / /
dri mchog dam pa 'di dag nyid / /
mchog tu gus pas bdag 'bul gyis / /
ci bde bar ni bzhes su gsol / /
oM AHbadzra gan+d+he hUM zhes bya ba'i sngags kyis dri'o / /
lha rdzas 'bar ba mun pa 'joms / /
snum ldan sgron ma 'di dag ni / /
rab tu dang bas 'bul lags na / /
ci bde bar ni bzhes su gsol / /
oM AHbadzra dI pe hUM zhes bya ba'i sngags kyis sgron ma'o / /
zhal zas rnam kun yang dag ldan / /
bza' dang ston mor bcas pa 'di / /
kha dog ro dang drir ldan pa / /
dbul lo yang dag bzhes su gsol / /
oM AHbadzra nai bi t+ya hUM zhes bya bas lha bshos so / /
de nas zhal bsil phul te /
me tog gis mchod nas /
mi bskyod rdo rje zhes bya ba la sogs pa'i tshigs su bcad pa rnams kyis bstod nas bdud rtsi myang bar bya'o / /
de nas thal mo sbyar te lus btud nas sngags pa mnyam par gzhag pas de kho na nyid kyi bden pa bdar bar bya'o / /
nam mkha' las byung mtshan ldan phyir / /
thog ma tha ma med pa'i mchog /
sems dpa' rdo rje che rang bzhin / /
rdo rje che ger bdag grub mdzod / /
dkon mchog dngos grub chen po ste / /
dbang phyug chen po lhag pa'i lha / /
rdo rje 'dzin pa kun gyi rgyal / /
mi 'gyur mchog tu bdag grub mdzod / /
nyes pa mi mnga' rtag pa khyod / /
'dod chags kun gyi rjes chags pa / /
'dod chags chen po dga' ba che / /
bcom ldan de nyid kyis grub mdzod / /
shin tu dag pa kun gyi mchog /
gdod nas grol ba de bzhin gshegs / /
kun du bzang po kun bdag nyid / /
byang chub sems dpa' bdag grub mdzod / /
dkon mchog dngos grub chen po ste / /
dbang phyug che mchog phyag rgya yis / /
grub pa'i rdo rje cher bstod pas / /
rdo rje snying po bdag por bdag /
sems can kun gyi yid khyab cing / /
sems can kun gyi yid la gnas / /
sems can kun gyi yab nyid kyang / /
dam tshig rtse mo 'dod pa'i mchog /
bden pa gang gis ye shes mchog /
shes rab thabs bdag dkyil 'khor na / /
bden pa de yis mgon bdag po / /
'dod pa yongs su grub par shog /
ces bya ba'o / /
de nas yi ge brgya pa lan bdun du bzlas pa bya ste / /
oM badzra satwa sa ma ya ma nu pA la ya /
badzra satwa twe no pa tiSh+Thi dr-i D+ho me b+ha ba /
su to Sh+yo me b+ha ba /
a nu rak+to me b+ha ba /
su po Sh+yo me b+ha ba /
sarba sid+d+hi m+me pra yats+tsha sarba karma su tsa me tsit+taM shre yaHku ru hUM /
ha ha ha ha ho b+ha ga bAn sarba ta thA ga ta badzra mA me muny+tsa badzrI b+ha ba ma hA sa ma ya satwa aH zhes bya ba'o / /
de ltar brtan par byas nas sems can don du gsol ba gdab par bya'o / /
mgon po skal ba de bzhin du / /
des ni 'gro don kun du mdzod / /
sna tshogs gzugs ni bzung nas kyang / /
phyogs bcu'i 'jig rten khams rnams su / /
zhes so / /
de nas phyi rol du byung ste gtor ma btang nas pad+ma'i snod kyi bdud rtsis tshim par byas nas yang dag par mchod de /
phyogs skyong gshegs su gsol bar bya'o / /
de nas rdo rje hUM mdzad kyi rnal 'byor dang ldan pa'i slob dpon nang du zhugs nas dkyil 'khor gyi lha la bskor ba lan gsum byas nas phyag 'tshal te /
cho ga ma tshang ba bskang ba'i phyir sbyin sreg bya ste /
de la dkyil 'khor gyi lho phyogs su 'dug ste byang du mngon par phyogs pa'i sngags pa ting nge 'dzin gsum dang ldan pas sbyin sreg gi rab tu byed pa nas bshad pa'i cho ga las thams cad pa'i thab khung du rgyas pa'i sbyin sreg bya'o / /
sbyin sreg gi tha mar slob ma'i zhi rgyas 'phel bar bya ba'i don du mthe bong lag pa g.yas pa g.yon pas bzung ste /
bsreg rdzas re re zhing lan gsum mam bdun bdun bsreg gam bsreg tu gzhug par bya'o / /
de nas slob dpon gyis slob ma las yon blang bar bya ste /
slob mas kyang dga' ba'i yid kyis rang gi 'byor pa dang mthun pa'i rgyan thams cad kyis brgyan pa'i bu mo dang /
rta dang glang po dang shing rta dang ba lang dang ma he la sogs pa rnams dang gser dang dngul dang zangs dang nor bu dang mu tig la sogs pa'i nor rdzas dang /
lo tog yongs su rgyas pa'i zhing sa dang /
khyim dang kun dga' ra ba dang /
ldum ra la sogs pa'i gnas dang /
bran pho dang /
bran mo la sogs pa'i 'khor rnams mngon par 'dod pa'i dgos pa 'grub pa'i phyir ro / /
slob dpon mnyes pas lha rnams mnyes / /
mnyes pas dngos grub rab stsol 'gyur / /
zhes shes par byas la /
rnam pa thams cad du bla ma mnyes par bya'o / /
gal te yod na rgyal po dang sa bdag dang /
dge 'dun dang /
phyogs skyong dang /
bdag nyid kyi'ang zhi rgyas 'phel bar bya ba'i don de bzhin sreg blugs dbul bar bya'o / /
tha mar dgang blugs phul nas zhal bsil la sogs pa drangs te mkhyen par gsol te /
bzod pa gsol ba byas nas gshegs su gsol bar bya'o / /
de nas zangs su legs par bkrus pa sbyin sreg gi lhag ma'i sbrang rtsi dang /
'o ma dang bu ram dang ka ra la sogs pa bsres pa'i thug pa rang gi 'dod pa'i lha'i sngags kyis legs par bsgrubs nas /
gser la sogs pa'i snod du blugs te /
oM dI be an+ne sa mA d+hi d+h+yA na prI na ni swA hA /
zhes bya ba'i sngags kyis yongs su bzlas te /
lha rnams la dbul bar bya'o / /
de nas dri gtsang khang la sogs pa'i gnas su legs par bslabs pa'i bzo bos byas pa sku sum cha'i tshad kyi gdan khri la steng dang 'og tu gzigs pa ma yin par drang bor legs par brtan par byas te /
oM su pra tiSh+Tha badzra ye swA hA /
zhes bya ba'i sngags kyis bzhugs su gsol bar bya'o / /
ma yin na nyes pa 'byung bar 'gyur ro / /
snga ma bsang gtor la sogs pa phul te yang dag par mchod nas bstod de bdud rtsi myang ba byas la yi ge brgya ba'i sngags lan bdun bzlas te mkhyen par gsol te bzod gsol bya'o / /
rdzogs sangs rgyas dang de sras lha / /
gang zhig tshangs sogs lha yi ni / /
tshogs rnams lha yi bya ba la / /
ma tshang ba ni bzod mdzad rigs / /
kun du zhi dang bde legs dang / /
yon bdag don ched mdzad nas ni / /
slar yang 'byon par mdzad pa'i phyir / /
sangs rgyas yul du gshegs su gsol / /
bskal pa brgya ni brgya yi bar / /
gang gi sku gzugs 'di bzhugs pa / /
sa chu me dang rlung gi lha / /
thams cad kyis ni srung bar mdzod / /
rang gnas bde bar gshegs nas ni / /
shin tu dga' gcugs yid kyis ni / /
slob dpon slob mar yang dag ldan / /
bu dang bu mor bcas pa srungs / /
khyad par brjod par bya ste /
bris pa dang brtsigs pa rnams la yang ji skad bshad pa'i tshogs rab tu gnas par bya'o / /
de la ni rnam par snang mdzad kyi rnal 'byor ram /
rab tu gnas par bya ba'i lha'i rnal 'byor gyis so / /
rje btsun gyi mchod rten la ni dri gtsang khang bskyed pa'i cho gas bskyed nas /
sangs rgyas dang byang chub sems dpa' thams cad kyi pho brang du bsgoms nas /
sangs rgyas dang /
byang chub sems dpa' dang rig pa dang gsang sngags kyi lha ma lus pa bkug nas mchod rten gyi nang du rab tu gzhug cing /
bcings te dbang du byas nas bsang gtor dang /
ar+g+ha dang zhabs bsil dang dbang bskur dang mchod pa dang bstod pa byas nas bdud rtsi myang ba byas te /
oM su pra tiSh+Tha badzra ye swA hA /
oM hUM hri b+h+ruM tre Tas+tha zhes pa'i sngags kyis rab tu gnas par bya'o / /
lhag ma ni snga ma bzhin no / /
dam pa'i chos kyi glegs bam shes rab kyi pha rol tu phyin pa la sogs pa ni 'di ltar rab tu gnas par bya ste /
yi ge d+hi yongs su gyur pa las shes rab kyi pha rol tu phyin ma gser gyi mdog can /
rtsa ba'i phyag gnyis kyis rang snang gi thabs la 'khyud pa phyag bar ma gnyis kyis chos kyi 'khor lo'i phyag rgya bcings pa /
phyag tha ma gnyis ni mchog sbyin dang po ti bsnams par bsgoms nas /
de yongs su gyur pa'i yi ge'i tshogs rnams kyis dkrigs par glegs bam rnam par bsgoms nas /
oM pradz+nyA shru ti smr-i ti ma ti bi dzA ya swA hA /
d+haM zhes bya bas rab tu gnas par bya'o / /
gsang sngags kyi glegs bam la ni 'od dpag med yi ge'i gzugs su gyur par blta ste rab tu gnas par bya'o / /
yang na gsang sngags kyi po ti bzhin du dam chos kyi glegs bam rab tu gnas par byas te /
'od dpag med kyi rnal 'byor dang sngar bstan pa'i sngags kyis de bzhin gshegs pa thams cad dang /
rdo rje 'chang rnams kyis byin gyis brlabs par rnam par bsgoms te 'di thams cad du'o / /
lhag ma ni snga ma bzhin no / /
gtsug lag khang yang sangs rgyas dang byang chub sems dpa' rnams dang /
nyan thos dang rang sangs rgyas rnams kyi pho brang ting nge 'dzin gyi gnas chos kyi dbyings rgya che bar yid kyis bskyed par bya'o / /
de nas oM hUM hrI zhes bya ba'i sngags kyis rab tu gnas pa la sogs pa byas te gtor ma mchod pa'i nye bar spyod pa la sogs pa phul nas /
oM su pra tiSh+Tha badzra swA hA /
oM hUM hrIHb+h+rUM khaM bidzrA b+ha ba dr-i D+ho tiSh+Tha b+h+rUM khaM zhes bya ba'i sngags kyis rab tu gnas nas /
sangs rgyas dang byang chub sems dpa' dang rdo rje 'chang la sogs pa rnams kyis byin gyis brlabs pa rdo rje ltar mi phyed pa shin tu brtan par bsgoms nas bum pa thams cad kyi chus gtsug lag khang thams cad du bsang gtor byas te /
oM badzra a b+hiShiny+tsa zhes bya ba'i sngags kyis so / /
de nas gtsug lag khang gi srung ma nag po chen po sgrub pa'i thabs nas bshad pa lta bu'i mtshan nyid can yid kyis bkug ste /
ro gcig tu gzhug cing bcings te dbang du byas nas slob dpon rdo rje hUM mdzad kyi rnal 'byor dang ldan pas bka' bsgo bar bya ste gtsug lag khang 'di ji srid gnas par khyod kyis bsrung bar bya ste /
sdig pa med pa'i las rnams bya zhing slob dpon dang dge 'dun gyi bya ba thams cad la mchog tu brtson par bya'o / /
de ltar byas nas bla mas slob ma bos te /
gus pa dang bcas pas yang dag par smra bar bya ste /
gang khyod kyis gsol ba btab pa'i rab gnas sdig pa 'joms pa de kho bos byas kyi /
ji ltar bde bar nan tan gyis mchod pa bya'o / /
de nas sngags kyis sbyangs pa'i tsA ru de la byin nas 'di ni de bzhin gshegs pa'i lhag ma sdig pa 'joms pa ste zo cig ces so / /
gzhan dag la yang ji ltar thob par nyung ngu nyung ngu sbyin par bya'o / /
de nas yang yon blang ste /
slob mas kyang yon dbul bas bla ma mnyes par byas nas /
mchod pa sna tshogs pa rnams kyis lha rnams mchod de bskor ba lan gsum byas te phyag bya'o / /
de nas rang gi gnas su song ste dge slong dang dge slong ma dang /
dge bsnyen dang dge bsnyen ma'i 'khor dang bcas pa rnams la ston mo drangs nas yon phul te bzod pa gsol nas slar gshegs par bya'o / /
de nas bzo bo rnams la ston mo byin te gos dang rgyan la sogs pa rnams kyis yongs su mgu bar byas nas slob dpon gyi rjes su 'brangs pa rnams dang /
gzhan gyi yang 'khor rnams gos la sogs pa sbyin pas yongs su mgu bar bya'o / /
gzhan yang nad pa dang mgon med pa rnams kyang nus pa ji lta ba bzhin du mgu bar bya'o / /
mtshan mo nye du dang 'khor rnams la dga' ston chen po sbyin par bya ste /
pi wang dang gling bu dang /
rnga zlum dang rnga zlum dal ba la sogs pa'i sgra'i rjes su 'jug pa'i glu dang /
glu dang rjes su mthun pa'i gar gyis skye bo mngon par dga' ba'i bkra shis dang bstod pa rnams kyis bza' ba dang ston mo dang bldag pa dang /
btung ba dang /
gzhib pa rnams dang /
gos kyi gtam gyis kyang ste nus pa bzhin bya'o / /
de nas slob dpon dga' ston bsdu ba dang /
dkyil 'khor gyi sar bzhugs te yang dag par mchod nas bstod de /
yi ge gsum dang muH'i mtha' can gyis bsdus nas rdul tshon snod gsar par blugs te /
don du gnyer ba la nyung ngu byin nas chu bor dor bar bya'o / /
dkyil 'khor gyi sa gzhi yang /
oM a kA ro mu khaM sarba d+harmA NAM A d+ya nut+pan+na twAd muHzhes bya ba'i sngags kyis ba'i lci ba byug par bya'o / /
de nas phyogs skyong rnams la gtor ma sbyin no / /
rab gnas 'di 'dra byas na ni / /
skye ba 'di dang gzhan du yang / /
mngon par 'dod pa'i dngos grub thob / /
de bas rtag tu 'di nyid bya / /
sa dong 'gengs dang rab gnas dang / /
sbyin sreg 'khor lo'i yo byad gang / /
de kun slob dpon nyid dbang zhes / /
rdo rje 'dzin pa mchog gis gsungs / /
rab tu gnas pa'i cho ga mchog /
'dus pa'i tshul du byas pa las / /
bsod nams bdag skyes gang cung zad / /
des ni 'gro kun rdor 'dzin shog /
rab tu gnas pa'i cho ga ye shes snang ba zhes bya ba slob dpon snang byed zla bas mdzad pa rdzogs so // //
rgya gar gyi mkhan po dpal ba ren+d+ra pa'i zhal snga nas dang /
lo tsA ba dge slong pradz+nyA kI rtis bsgyur ba'o // //
[ ]
