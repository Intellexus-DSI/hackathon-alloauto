@## /
rgya gar skad du /
bista ra dzaM b+ha la sA d+ha naM /
bod skad du /
dzaM b+ha la'i sgrub thabs rgyas pa /
dpal ldan dzaM b+ha la la phyag 'tshal lo / /
stong pa nyid bsgoms pa'i rjes su cung zad dmar ba'i zla ba'i dkyil 'khor la gnod sbyin gyi shing rta zur gsum pad+ma 'dab ma brgyad pa'i rnam pa'o / /
de'i dbus su baM yig las nor rgyun ma sku mdog ser mo phyag na 'bras kyi snye ma dang mchog sbyin mdzad pa /
rgyan thams cad kyis brgyan pa /
gnod sbyin mo brgyad kyis yongs su bskor ba 'di lta ste /
bzang mo dang /
rab tu bzang mo dang /
sbas ma dang /
rab tu sbas ma dang /
lha mo dang /
dbyangs can ma dang /
'phags ma dang /
chu shel ma rnams kyis yongs su bskor ba /
lha mo chen mo de'i b+ha ga'i dbus su dzaM yig las skyes pa'i dzaM b+ha la nor rgyun ma la 'khyud pa /
byang chub kyi sems nges par sbyor bas rin po che phyag na yang dag par bstod pa gsal bar bsgom par bya'o / /
'bab pa'i dus su bcom ldan 'das kyi shar phyogs su nor bu bzang po sku mdog sngon po'o / /
lho phyogs su gang ba bzang po ser po'o / /
nub phyogs su rnam thos sras dmar po'o / /
byang phyogs su gnod sbyin dmar po'o / /
me dang bden bral dang rlung dang /
dbang ldan gyi mtshams su mu khen+d+ra sngon po dang ki li mi li dang /
ki li mi li chen po dang /
zhal gyi dbang po sku mdog dmar po dang /
spyod pa'i dbang po sku mdog ljang gu ste /
gser gyi zur phud lnga pa /
phyag g.yas na bI dza pU ra ka dang /
g.yon na rin po che 'bar ba 'bo bzhin pa'i sre mong bsnams pa /
de bzhin gshegs pa lnga 'phro ba /
pad+ma can dang dung can gyi gter chen po'i mgo bor rin po che'i char 'bebs bzhin pa rang gi khang pa'i gnas kyi phyogs gcig tu bsam par bya'o / /
mgon po dzaM b+ha la sku mdog ser po ut+pa la sngon po'i phreng ba bsnams pa /
de thams cad kyang gnod sbyin mo brgyad kyi b+ha ga'i dbus su gnas pa /
rin po che'i char 'bebs bzhin pa /
dzaM b+ha la dang 'dra ba bsgom par bya'o / /
shar sgor nor sbyin dang nor sbyin chen po /
lho sgor gnod sbyin dang gnod sbyin chen po dang /
nub sgor ki li mi li dang /
ki li mi li chen po'o / /
byang sgor gang ba dang gang ba bzang po chen po ste /
de thams cad kyang gcer bu 'bras bu 'phyang ba /
lto ba 'phyang zhing rin po che'i char 'bebs pa'o / /
de nas spyi bor nor bu bzang po /
mig gnyis la rnam thos sras /
kha la mu khen+d+ra'o / /
nu ma'i bar du gang ba bzang po /
lte ba la nor sbyin /
brla dag la ki li mi li dang /
ki li mi li chen mo /
rkang pa dag la tsi pi kuN+D+ra li'o zhes pa'i lha rnams bkod la /
yi ge rnams dgod par bya'o / /
oM ni spyi bor ro / /
dz+luM ni dpral bar ro / /
ts+luM ni rna ba dag la'o / /
mgo bo'i rgyab tu swA hA'o / /
mkhrig mgul du ts+luM mo / /
lag pa'i dbus su sluM mo / /
sor mo thams cad la oM dzaM b+ha la dza len+d+ra ye swA hA /
oM dz+luM ts+luM swA hA zhes pa'i sngags so / /
de bzhin du mdzub mo la nor bu bzang po'o / /
gung mo la gang ba bzang po'o / /
ming med la nor sbyin no / /
mthe'u chung la rnam thos sras so / /
tsi pi kuN+Da li ni mtheb chen la'o / /
mkhrig mtshams su ki li mi li na'o / /
yi ge rnams lag pa la bkod nas /
snga bar rdo rje'i chu la sogs pa'i bdud rtsi lnga ste /
de'i ngo bo ma yin pa yang rdo rje'i chu tsam yang bsres te khyor bas 'thung nas /
lag pas khyor ba brgya rtsa brgyad dbul bar bya'o / /
thun mtshams gsum gyis yun mi ring bar 'grub par 'gyur ro / /
oM dz+luM ts+luM sluM saM zhes brjod nas chu khyor bas sbyin par bya'o / /
gal te de bzhin byas pas ma grub na /
dpal rdo rje hUM mdzad kyi skur bdag nyid bsgoms nas /
dzaM b+ha la'i sku gzugs la dug dang ske tshe dang tshwa dang myos byed kyi lo ma'i khu ba dang dur khrod kyi sol bas byugs te /
dur khrod kyi me la khros pas bdugs na /
nges par 'grub par 'gyur zhes so / /
dzaM b+ha la'i sgrub thabs rgyas pa rdzogs so //
[ ]
