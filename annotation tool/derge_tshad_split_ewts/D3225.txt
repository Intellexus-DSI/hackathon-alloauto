@## / /
rgya gar skad du /
sa ra swa twi swa d+ha naM /
bod skad du /
dbyangs can ma'i sgrub thabs /
rdzogs sangs rgyas rnams gsung mnga'i 'od zer spro mdzad ngag ni mtshar ba'i ro dbyangs dang ldan pas / /
myang ba rnams la phan mdzad rgal dka' mi zad gti mug mun pa nye bar 'joms mdzad ma / /
yon tan rang bzhin rdo rje dbyangs can ma khyod la 'dud 'dir de'i yan lag mnyes byed pa / /
blo gros rtogs dka'i dbang du byas nas 'gro la phan phyir bde bar gshegs lugs bshad par bya / /
dang po nyid du gdong sogs dag par byas la rab tu snga bar brtse ldan bzod pa can / /
byams pa mgu bas rangs pa'i dga' ba dang ldan gang yin sngags pas gtsang ma'i gos dang ni / /
gnas kyang yid 'phrog par ni nyin yang rung ste rang gi snying gar pad+ma blta bar bya / /
der ni dri med a las nges par byung ba'i zla ba legs par bsgom bya de la yang / /
doHyig 'od zer gyis ni dgang bar bya dang phyogs mtha' kun du khyab bya de las ni / /
mdun du sangs rgyas tshogs rnams blta bya me tog la sogs mchod la 'di dag bsgom par bya / /
de nas phyag 'tshal yang ni 'di yis sdig pa so sor bshags bya de bzhin bsod nams la / /
rjes su yi rang gsum la skyabs 'gro yang dag par ni brjod par bya ba'o sngags rig pas / /
zhes sogs bsngo byas par ni legs byas yang dag bdag nyid kyang ste rtog pa'i dra ba ni / /
thams cad de yis stong par dmigs bya de nas sna tshogs 'di dag ma lus bsgom bya ba / /
gcig dang du bral dang ldan tshig ni brjod bya dag pa dam pa'i ye shes kyis rig bya / /
oM stong pa nyid kyi ye shes kyi rdo rje'i rang bzhin gyi bdag nyid ni nga yin no / /
stong nyid las ni nges byung pad+ma zla ba dag la nyer gnas doHyig dmar po'o / /
yang ni sna tshogs 'od zer tshogs kyis shin tu mdzes gyur de las pad+ma 'dab brgyad pa / /
de las dmar mo 'od zer cher 'bar bcom ldan 'das ma dam pa'i rgyan rnams kyis brgyan ma / /
g.yas bskum pa yi zhabs kyis gnas shing zhal gsum ma ste phyag drug dag gis brgyan pa mo / /
zhal g.yas mthing nag dang ni pad+ma ral gri gri gug rnams ni bsnams pas phyag rgyas shing / /
g.yon zhal dkar po dang ni de bzhin thod bcas rin chen dam pa dang ni 'khor lo bsnams / /
snying gi pad+ma la gnas zla ba'i dbus su nyer gnas der yang doHni 'bar gyur pas / /
sna tshogs pa yi gti mug nye bar bcom par byas shing spros pa yis ni 'jig rten dag byas te / /
nye bar bsdus la rang snying zla ba sa bon la ni bzhag par blta bya yang ni spro / /
de nyid 'dir ni yud tsam yud tsam nyi ma re rer bsgom bya rtag tu de lta ba'i / /
bsgoms byas skyon 'di yis 'dir ni sa bon tshogs pa legs par btang la 'di yi sngags / /
phreng ba brgyud pa mar me'i rnam pa'i rim pas snying por gyur pa'i sngags 'di 'dra ba bzlas / /
oM pi tsu pi tsu pradz+nyA bar+d+ha ni dz+wa la dz+wa la me d+ha bar+d+ha ni d+hi ri d+hi ri bud+hi bar+d+ha ni swA hA /
lha mo'i sku ni yid la brtag bya rab tu dga' bas thun tshod rnams ni thams cad la / /
sngags ni legs bzla bde gshegs lugs kyis sems can don phyir 'di dag yongs su bsngo ba dang / /
dgos pa sgrub pa'i dbang gis bsam gtan la ni rtse gcig gnas par bya ba'o ji srid du / /
'bum phrag dag na ma rdzogs pas te rdzogs par gyur pa dang ni las kyi rim pa yin / /
mi mthun phyogs kyi rnam pa thams cad nye bar bcom pa'i bsam gtan byas pa nyid na de / /
dkar po'i tshes gcig nas ni ji srid zla tshes gnas par gyur par rang gi yid dang ni / /
de srid nub re bzhin du legs par sbyar ba nyid bya ji srid zla ba nya yi bar / /
mtshan mo de nyid la yang 'di ni grub thob rgyal bar dka' dang snyan dngags pa nyid 'gyur / /
bcom ldan 'das ma dpal ldan rdo rje dbyangs can ma de yang dag mnyes byed gang yin pa / /
dpal ldan nag po'i rgyal pos dpal ldan gshin rje gshed kyi rgyud nas nye bar bton byas nas / /
sems can rnams ni don phyir mdzes bkod las byung bsod nams bdag gis thog mar thog gyur pa / /
des ni 'gro rnams nag po dang ni cha 'dra bzlog par dka' ba'i grub thob snyan dngags shog /
dpal 'dzin gyis byas sgrub thabs 'di / /
gal te sangs rgyas rnal 'byor pa / /
dpal ldan rdo rje dbyangs can gyi / /
'jo byed nang gi khyad par yin / /
'phags ma rdo rje dbyangs can ma'i sgrub thabs so // //
paN+Di ta chen po dA dang a b+ha ya dang a ma ra la sogs pa las dge slong tshul khrims rgyal mtshan gyis bsgyur ba'o // //
