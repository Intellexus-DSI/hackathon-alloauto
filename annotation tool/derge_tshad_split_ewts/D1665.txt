@## / /
rgya gar skad du /
shrI badzra he ru ka gu h+yA r+tha d+ha ro byU ha nA ma /
bod skad du /
dpal he ru ka'i gsang ba'i don rnam par bkod pa zhes bya ba / /
dpal rdo rje sems dpa' la phyag 'tshal lo / /
thams cad 'byung gnas gsal byed cing / /
gnyis med ma 'dres mdzad mthar phyir / /
stong nyid ye shes drug gi bdag /
thugs mchog khro bdag phyag 'tshal te / /
dregs byed zhe sdang la sogs skyes / /
nyon mongs lam zhen ru tra sogs / /
'joms mdzad dpal ldan he ru ka'i / /
gsang don rnam bkod bshad par bya / /
rang bzhin ngang tshul bzang las byung / /
gnyis med yon tan skye bas thob / /
skyabs 'gro byang sems sdom pa can / /
dbang thob dam tshig 'jigs med pa / /
theg chen gsang sngags blo gros mchog /
he ru ka dpal la dga' bas / /
phyi nang g.yeng ba rab bsal te / /
rang gi 'dod don 'bras bu gnyer / /
dur khrod dang ni lha rten dang / /
ma mo'i gnas la sogs 'dug nas / /
rdo rje 'dzin pa'i dgongs pa dag /
rnam pa du ma 'grub par 'gyur / /
'gro la snying rje chen po yis / /
bdag gzhan sgrol bar dam bcas nas / /
sbyor ldan nus mthu gsum bskyed pas / /
bdag dang 'gro ba sbyang ba dang / /
dbang po'i dkyil 'khor mdun dmigs te / /
dang po bya ba'i rim rdzogs sbyang / /
sgrib sogs las grol dag byed pa'i / /
sems can tshad med blo yis gzung / /
bar chad bgegs bsal srung byed pa'i / /
'khor lo me 'od ra ba gur / /
phyogs bcu khro bo'i tshogs bskyed pa'i / /
cho ga rang gi las bzhin bsgom / /
thams cad spros bral de bzhin nyid / /
gnyis med byang chub sems dbyings las / /
'gro la phan pa'i thugs rje'i rgyun / /
stong gsal nam mkha'i shugs ltar byung / /
rdo rje sems dpa' skal bzang dpal / /
rnam 'phrul ting 'dzin gnas la bzhugs / /
e yaM baM laM maM suM raM / /
oM na maH sarba ta thA ga ta a nu rA ga ya mi man+Da la hUM b+hUM /
chos 'byung nam mkha'i rang bzhin las / /
byung ba'i dkyil 'khor rim bzhin brtsegs / /
ri rab me 'od rgyan gsal zhing / /
kha dog dbyibs rgyan mtshan mar bcas / /
bde gshegs yon tan snang ba'i gnas / /
sna tshogs pad+ma rin po che / /
'khor lo sna tshogs rdo rje'i dbus / /
khang pa rdo rje sgo khyud dang / /
rta babs bzhi yis mdzes byas pa / /
sa gzhi nam mkha' logs kyi phyogs / /
rigs kyi rin chen 'tsher ba la / /
rang 'byung nyi shu rtsa lnga'i 'od / /
sna lnga'i rtsig pa dra ba dang / /
dra phyed rin chen pha gus mtshan / /
rdo rjes mtshan pa'i ka ba brgyad / /
rin chen mu tig me tog phreng / /
rgyal mtshan bla re rnga yab gdugs / /
'dod yon lnga yi lha mo 'khyug /
zla phyed rdo rje rin chen dang / /
ba dan dril bu sgra snyan sgrogs / /
pho brang zla gam sgo can la / /
re'u mig dgu pa thod pas mtshan / /
sna tshogs pad+ma'i gdan mdzes shing / /
rdo rje phreng bas rnam par mtshan / /
mtshams su bum pa gang ba bzhi / /
rigs kyi mtshan mas rnam par mdzes / /
khyams bzhi cha yi mtshams bzhi dang / /
sgo gnas la sogs pad+ma'i gdan / /
phyi rol ra ba'i rim gsum rgyab / /
phyogs mtshams dur khrod chen po brgyad / /
de mtha' 'dod pa'i longs spyod dang / /
rdo rje ra bas bskor ba yi / /
thams cad nam mkha'i mtshan nyid de / /
nam mkha' la yang mtshan nyid med / /
khams gsum dag ni ma lus pa / /
thams cad sgyu ma lta bu ste / /
ji ltar sgyu ma thams cad du / /
mthong ba dag ni reg par 'gyur / /
dmigs su yod pa ma yin te / /
de bzhin 'gro ba kun gyi tshul / /
rnam thar sgo bzhi snyoms 'jug go / /
'gog gnas 'dul bya'i don bral ba / /
phyogs bcu'i rgyal bas bskul mdzad de / /
mngon byang lha yis rdzogs skur gyur / /
sems dang sems dpa'i ting 'dzin dang / /
byang chub spyod pa sna tshogs nyid / /
de bzhin bdud dang bdud las rgyal / /
de ni byang chub sangs rgyas yin / /
oM ma hA su kha badzra sa twa AHdzaHhUM baM hoHsu ra ta s+t+waM /
rdo rje sems dpa' bde chen sku / /
dkar zhing dmar ba'i mdongs gsal 'od / /
zhal bzhi rnams gzigs phyag bzhi pa / /
dang po rdo rje rtse lnga 'bar / /
rdo rje kha T+wAM dril bcas 'khrol / /
'og ma gnyis kyis mda' dang gzhu / /
mtshan dpe phyag rgya lnga yis brgyan / /
stod g.yogs dar ser ngang ris can / /
sku smad tshi gu'i na bza' la / /
rin chen phreng ba'i rked chings 'dril / /
mgul chu do shal dpung rgyan dang / /
phyag zhabs gdu bu se mo do / /
rdo rje rtse lnga'i phyag rgya ni / /
gnas lnga dag tu gtug bya ste / /
sngags kyi bde gshegs thams cad kyi / /
sku gsung thugs sogs rnam par bsam / /
oM na maHsarba ta thA ga ta kA ya bAg tsit+ta gu Na kar+m+ma /
badzra swa b+hA wa At+ma ko\u0f85haM /
lus kyi ba spu'i gnas rnams su / /
dkyil 'khor drug gi rdul phran gnas / /
mkha' dbyings dbang phyug phyag rgya yis / /
gnas kun byin gyis brlab par bya / /
oM d+harmA d+hA tu badzra swa b+hA wa At+ma ko\u0f85haM /
lag pa shin tu brkyang ba yis / /
mdzub mo gnyis ni mdud par bcings / /
gung mo mthe bo'i rtse mo can / /
rdo rje phyag rgya yang bsgyur bteg / /
bskor zhing kun du bskor nas kyang / /
khro gnyer du ni legs gzhag bya / /
hi a b+hi Shiny+tsa mAM /
rat+na mA le a b+hi Shiny+tsa traM /
pa Ta laM a b+hi Shiny+tsa oM /
badzra tu Sh+ya ho / /
byin brlabs rigs kyi dbu rgyan gyis / /
rgyu yi mgon po rdo rje 'chang / /
dpal ldan he ru ka yi sku / /
cha lugs mtshan ma rgyan gsal gyur / /
khrag 'thung mthing nag 'jigs pa'i rgyal / /
'bar ba chen po 'od zer can / /
zhal g.yas zhi ba'i rang bzhin dkar / /
dbus ma mthing nag drag po'i zhal / /
g.yon pa rmongs byed ser po ste / /
rgyab ma chags mdzad dmar ba'o / /
smin mtshams khro gnyer glog bzhin 'gyu / /
spyan dmar mche gtsigs 'jigs pa'i zhal / /
dbu skra sma ra ser gnag las / /
spu rnams rdo rje gyen du 'khyil / /
sgeg pa dpa' ba 'jigs su rung / /
dgod dang gshe dang 'jigs par byed / /
snying rje rngam dang zhi ba yis / /
sku gsung thugs kyi gar thabs can / /
g.yas g.yon dang po rdo rje dang / /
rdo rje kha T+wAM dril bur bcas / /
de 'og gnyis kyis 'jigs byed kyi / /
pags pa rlung gi tshul du bskor / /
gsum pa gnyis na mda' dang gzhu / /
g.yas kyi bzhi pas dung khrag 'dzin / /
g.yon gyi bzhi pa thod pa ru / /
snying chen po yis bkang ba'o / /
la lar zhal gcig phyag bzhi pa / /
g.yas gnyis rdo rje dung khrag 'dzin / /
g.yon gnyis thod pa zhags par bcas / /
rdo rje kha T+wAM se ral kha / /
la lar rdo rje b+han+d+ha dmar / /
kha T+wAM ga la rgyab rten mdzad / /
glang chen stag gi pags pa yis / /
stod smad sku yi na bzar mnabs / /
klu rgyal thod pa'i phreng ba yis / /
sku yi gnas brgyad rnam spras shing / /
lha chen dpa' bo'i g.yang gzhi dag /
mtshan ma chen po na bzar gsol / /
sku la thal bas byugs pa la / /
khrag dang zhag gi ri mos mtshan / /
phyag rgya lnga yis mtshan pa la / /
snyan gang nyi zla rin chen phreng / /
thun mong rgyan sogs tshangs pa la / /
khyad par rtags kyis rnam spras pa'o / /
rang byung ngo bo las byung ba'i / /
kro d+hi shwa ris 'jo sgeg stabs / /
sku mdog sngo skya nam mkha'i lus / /
se ral kha yi tshul dag tu / /
kha T+wAM ga la rgyab rten bcas / /
lag pa g.yon pas thod pa thogs / /
g.yas pas ba dan gsum pa'i phyag /
rin chen 'bar ba'i rgyan gyis mtshan / /
phyung nas byin gyis brlabs mdzad de / /
thabs dang shes rab ldan par 'gyur / /
gnas gzhi yi ge mtshan ma sngags / /
dkyil 'khor gdan la legs gnas rnams / /
spro dang bsdu ba'i rim pa yis / /
phyag rgya bzhi yi rnam par gsal / /
lha mo'i bum pas khrus byas te / /
dbang bskur rigs kyi bdag por bsam / /
hriHlas skyes pa'i ling ga ni / /
rdo rje gsang lam phaT kyis mtshan / /
a yig dag byas b+ha ga'i dbyibs / /
pad+ma 'dab brgyad e gnas pa / /
sna tshogs brda yis bskul byas nas / /
thabs shes gnyis med rol par mdzad / /
oM pra be+e sha ya phaT /
a la la la la ho / /
byang chub sems kyi 'od zer gyis / /
phyogs bcu'i dkyil 'khor mnyes par mdzad / /
lha rnams rang la gzhug bya ste / /
gnyis ka'i dga' ba rab tu spel / /
khams gsum 'gro gnas dag pa dang / /
rnal 'byor mtshan ma rnam par sbyang / /
gsang ba'i gnas su gzhal yas khang / /
rgyan sogs gdan rnams sngon bzhin 'byung / /
thig les gnas su mtshan byas nas / /
spros pas yi ge'i dkyil 'khor gsal / /
hrIHlas rdo rje he ru ka /
gsang gnas dbus kyi pad+ma la'o / /
hrIHlas shar du gau rI ma / /
h+ni las tsau rI lha yi phyogs / /
nub tu dz+hi las pra mo ste / /
dzi las pe tA byang du'o / /
mtshams bzhir hUM phaT sa bon las / /
puk+ka la sogs lha mo bzhi / /
ya wa ra la bzhi po las / /
mda' gnon 'dzin ma la sogs rnams / /
me mtshams sogs kyi gru chad la / /
rim pa bzhin du gnas pa yin / /
a A me tog spos me ma / /
aM aHmar me dri chab ste / /
bar 'khyams mtshams kyi gnas bzhi ru / /
lha mo bzhi ru gnas pa yin / /
dzaHlas rta mgrin 'phang mtho ma / /
hUM las phag gdong mche ba can / /
baM las nyi zla me 'bar ma / /
hoHlas thal byed sgo bzhir gnas / /
oM shrI he ru ka badzra sa ma yi hi /
sarba duSh+Tan sa ma ya mu tra /
pra b+hAn tsa kra hUM phaT /
phyogs bcu'i 'gro ba sbyang mdzad nas / /
yab yum sku la gzhug par bya / /
hUM badzra gu he sid+d+he ba ra ma hA yo gi shwa ri di /
gau rI dmar ser zhi ba mo / /
zhal bzhi g.yon brkyang gar gyis bzhugs / /
phyag brgyad g.yas kyi mda' bzhi la / /
tshangs pa chen po'i mgo bzhi dbyangs / /
hUM hUM badzra tsaN+Da shwi ra kha T+wAM ga ma hA badzra ka pA la mA la ma g+hu te ru /
tsau rI dmar ser drag pa mo / /
g.yon na lcags kyu g.yas pa yi / /
gung mos 'khor lo rtse brgyad bstod / /
kha T+wAM la brten zhabs g.yas bteg /
oM badzra ma ra yo gi dzaH /
phra mo dmar gnag phyag bzhi ma / /
dang pos rdo rje kham phor 'chang / /
'og gnyis khu tshur 'khor lo 'degs / /
g.yas brkyang rmongs tshul gong ma phag /
oM badzra pre ta ke dzi /
be ta dkar mo slong mdzad tshul / /
dga' ba'i gar thabs g.yas pa na / /
thod pa mtshan ldan bdud rtsis gang / /
g.yon pa ba dan gsum pa'i phyag /
oM badzra pra ha ri ni traM / /
puk+ka drag mo sna tshogs mdog /
g.yas pas rdo rje rtse lnga gsor / /
g.yon pas dpag bsam lcug ma 'dzin / /
gar gyis gzigs thabs 'gyur ba bzhin / /
hUM badzra shu la a ki bi da phaT /
tsaN+Da sngo gnag dbugs 'byin tshul / /
g.yas na ra skyes rdo rjes mtshan / /
rlung 'thor g.yon pas tri shUl gar / /
gzhan gyi srog 'phrog las la brtson / /
hUM badzra kro d+ha ts+tshin+da ka ma Ta /
g+ha sma ser gnag ro ldegs tshul / /
g.yas pas ral gri g.yon me thab / /
g.yon brkyang gar gyis 'gyur bag can / /
myur ba'i phrin las grub par mdzod / /
oM badzra sa ma ya pA she phaT /
sme sha mthing nag phyag bzhi pa / /
phyag gnyis rdo rje dung khrag 'dzin / /
g.yon gnyis thod pa zhags par bcas / /
rdo rje kha T+wAM se ral kha / /
kun kyang thod phreng sbrul gdug dang / /
zhing lpags rlon pa rin chen phreng / /
gdan ni sna tshogs pad+ma la / /
zhing dang nyi mas mtshan pa'o / /
he badzra ra ti phaT /
mda' 'dzin dkar mo mda' dang gzhu / /
me mtshams phyogs kyi pad+ma la / /
baM ma ha rA ti badzra ho / /
kha T+wAM ser mo kha T+wAM ga /
rdo rje dril 'phan bden bral mtshams / /
oM badzra lo tsa me yaM ya /
'khor lo 'dzin pa dmar ser mo / /
rtsibs brgyad 'dzin ma rlung gi phyogs / /
ra ma hA shrI badzra ra tra hri /
sna tshogs ba dan ljang gu la / /
sna tshogs ba dan dbang ldan mtshams / /
a badzra puSh+pe /
me tog ljang ser rdo rjes mtshan / /
gzhong thogs me yi mtshams su gnas / /
a badzra d+hU pe /
spos ma dkar ser rdo rjes mtshan / /
pog phor bden bral phyogs su gnas / /
a badzra A lo ke /
mar me dmar mo rdo rjes mtshan / /
gsal 'dzin rlung gi mtshams su gnas / /
aHbadzra gan+d+he /
dri chab ljang gu rdo rjes mtshan / /
dag 'thor dbang ldan mtshams su gnas / /
oM badzra aM ku sha dzaH /
rta gdong dkar mo lcags kyu dang / /
thod pa rta mgo ljang gu shar / /
oM badzra pra be+e sha hUM / /
phag gdong sngon mo g.yas mche ba / /
g.yon zhags lho yi sgo la gnas / /
oM badzra shri kha le baM /
snang ba dmar mo phyag gnyis kyis / /
nyi zla lcags sgrog nub kyi phyogs / /
oM badzra gaN+De hoH /
thal byed ljang gu g.yas dril bu / /
g.yon pa ban+d+ha sku bcas byang / /
lha mo 'di dag thams cad kyang / /
rin chen rgyan dang na bza' bklubs / /
sku mdzes khros pa'i mtshan ma 'dzin / /
sgo ba cung zad 'gying ba'i tshul / /
mgon po ro mnyam la bzhugs nas / /
chos dbyings ye shes snyoms 'jug las / /
lha mos bdag po bskul mdzad de / /
sems can kun don rnam 'phrul mdzad / /
brten pa'i dkyil 'khor lha rnams kyi / /
skye mched drug la sangs rgyas drug /
phyag rgya bzhi yi mtshan ma dang / /
rigs kyi bdag pos brgyan par bya / /
thugs kyi 'od zer 'phro 'du yis / /
ye shes dkyil 'khor bskul mdzad cing / /
dzaHhUM baM hoH'i sbyor tshogs dang / /
rdo rje bsdu ba'i phyag rgya bcing / /
stong pa shin tu yod med rnal 'byor mthu / /
nam mkha' nyid du dam tshig nye bar gnas / /
bde gshegs bde bar gshegs pa bzhengs su gsol / /
rdo rje he ru skal bzang dpal khyod bdag /
dzaHhUM baM hoHe h+ya hi b+ha ga bA na ma hA kA ru Ni ka shrI dr-i sh+ya ho / /
sa ma ya ho / /
sa ma ya s+t+waM /
bde gshegs pho brang dkyil 'khor 'dir / /
'gro ba ma lus bsgral ba'i phyir / /
don gyi dbang gis dgongs nas kyang / /
'khor bcas gshegs shing bzhugs su gsol / /
kA ya wAka tsit+ta hUM /
sgyu 'phrul dga' ba'i rdo rje rol pa'i tshogs / /
gzhan la snang ba'i dkyil 'khor rnam par mdzes / /
a la la ho / /
tshangs pa'i tshogs rnams zil gyis gnon mdzad cing / /
rtog pa du ma'i sgro 'dogs gcod par mdzad / /
a la la ho / /
gnyis med ye shes gnyis can rnam mtha' yas / /
snang stong bde chen mnyam nyid dbyings la rol / /
a la la ho / /
kun 'byung yon tan rtsol med lhun grub gang / /
rgyan gyi dkyil 'khor rnam bkod rang las byung / /
a la la ho / /
mdzad pa rgya chen 'gog med kun grub pas / /
tshogs bcas rol pas bya ba kun rdzogs pa / /
a la la ho / /
sku gsung thugs mchog yon tan phrin las brgyan / /
dkyil 'khor mdzes pa'i lha la phyag 'tshal lo / /
a la la ho / /
smin ma g.yo ba 'degs tshul gyis / /
ru lu ru lur bcad dgod 'dud / /
hUM a ti b+hUM ho / /
ban da nAM ka ro ya mi / /
gu ru pa ti /
a la la ho / /
oM 'byung ba che las thams cad 'byung / /
stong gsum rdul snyed ma lus pa'i / /
gzugs sgra dri ro reg bya chos / /
me tog bdug pa mar me dang / /
dri tshogs kun gyis mchod pa'i phyir / /
lha mo'i tshogs rnams ma lus spro / /
oM pa na pe na pe nu su ra ta ti bu pa ra mu /
sarba ta thA ga ta sa ma yo ga tsita aHhUM /
oM badzra puSh+pe /
oM badzra d+hU pe /
badzra A lo ke /
badzra gan+d+he /
pra tIts+tsha ho / /
shrI b+ha ga bAn kha kha khA hi khA hi /
rdo rje drag po gad mo che / /
mkhur ba dbugs kyi rlung 'byin cing / /
'brug gi sgra ltar zab pa yi / /
ru lu ru lu'i sgra brjod do / /
dzaHhUM baM hoH /
rnal 'byor de nyid bcom ldan 'das / /
rdo rje sems dpa' de bzhin gshegs / /
dam tshig las dang rnam sbyang phyir / /
dur khrod gar gyi phyag rgya gsal / /
shin tu gdug cing gtum pa la / /
zhi bas phan par mi 'gyur te / /
shes rab thabs kyi rnal 'byor gyis / /
rnal 'byor bde mchog dam par 'gyur / /
sangs rgyas khro bya khro bo ni / /
thal bar 'jig pa'i mchog yin te / /
sems dpa' sngon po 'bar ba'i ngang / /
'od kyi dkyil 'khor dmar po snang / /
rdo rje kha T+wAM rdo rjer bcas / /
dril bu 'khrol ba'i sgrar bcas pa / /
gos chen po dang byug pa che / /
sha chen po dang sbrang rtsi che / /
dur khrod kun gyi 'byung ba yi / /
phyag rgya dpal ldan dbang phyug mchog /
shin tu khro gtum gdug pa yi / /
sems can khams ni rnam sbyang phyir / /
'di ni dpal ldan he ru ka'i / /
rdo rje rgya chen dbang phyug mchog /
thod pa'i phreng ba'i dbu rgyan dang / /
sangs rgyas gtsug gi nor bu dag /
dpal ldan he ru ka bcas pa'i / /
phyag rgya sna tshogs rnam 'phrul pa'o / /
se ral kha yi tshul dag tu / /
kha T+wA ga la rgyab rten bcas / /
lag pa g.yon par thod pa thogs / /
g.yas pa ba dan gsum par bya / /
nam mkha'i phyag rgya rnal 'byor pa / /
nam mkha' kun du 'gro bar 'gyur / /
bud med la sogs rin chen mchog /
dngos po thams cad mkha' la 'byin / /
g.yas dang g.yon gyi sbyor ba yis / /
bde bar 'bab pa'i gar byed pas / /
dkyil mo krung ni phyed bcas la / /
rkang pas rang gi brla mnan nas / /
legs par bsdams pa'i sbyor ba yi / /
yang nas yang du bskyod pa yis / /
oM badzra shrI he ru ka /
sa ma ya s+t+waM /
zhi dang drag po rmongs pa'i mchog /
dga' bar gar byed 'gyur bar bcas / /
shi ba ldang ba'i sbyor ba yis / /
bde ba'i phyag rgya rab tu gnas / /
zhi dang drag po rmongs byed dang / /
gyen tu 'bugs byed gar byed lus / /
lta ba'i phyag rgya grub pa'i mchog /
gsang ba'i sbyor ba bde mchog gis / /
me tog bdug pa'i sbyor ba mchog /
chang dang chu dang lcug ma dang / /
ras dang me tog grub pa yis / /
khyad par du ni rgyas 'debs so / /
rtse gcig mnyam par sbyor ba yis / /
sbyor ba'i gnyer pa bde ba bzhin / /
mngon par gtor zhing se gol brdab / /
dal bus gyen du dbugs 'byin pas / /
g.yon du blta zhing lag pas drud / /
'o byed 'khyud pa de bzhin te / /
gar byed rab tu rmongs pa dang / /
zas dang gsang ba'i lus rnams dang / /
tshangs pa chen po'i mgo dang ni / /
de bzhin 'jig rten gsum las rgyal / /
de bzhin sa las 'dren pa dang / /
rang gi phyag rgya'i tshul bstan dang / /
dur khrod dag gis gar byed dang /
de bzhin rlung gi dkyil 'khor dang / /
rab tu 'jigs par sreg pa'i me / /
las kyi phyag rgya rab tu gnas / /
dang po rgyas 'debs ma yi rgya / /
snying 'dren ma yi gnyis pa'o / /
gsum pa shin tu rmongs byed ma'i / /
de bzhin bzhi pa 'debs byed ma'i / /
lnga pa gar byed ma yi rgya / /
drug pa gsod ma yin par bshad / /
bdun pa za ba mo yi rgya / /
brgyad pa las kyi phyag rgya yin / /
mda' gnon 'dzin pa la sogs pa'i / /
lha mo bzhi po snga ma bzhin / /
me tog la sogs brgyad rnams ni / /
dkyil 'khor phyag rgya snga ma'i tshul / /
rang 'byung mo dang bcas pa yi / /
phyag rgya sngags kyis gnyis med 'gyur / /
gzigs pa rnam pa sna tshogs 'gyur ba'i rgyas thob la / /
rnam pa sna tshogs 'o byed 'khyud pas rmongs mdzad de / /
rnam pa sna tshogs bde ba'i mchod ston kun gsol la / /
rnam pa sna tshogs bde mchog ngo mtshar bstan du gsol / /
rgyab btab rmongs byas mnabs su gsol / /
bde mchog ngo mtshar bde la bzhugs / /
hUM a la la la ho / /
snang bar mdzod / /
rnal 'byor bde mchog sgyu mas sprul / /
dam tshig dag la 'jug tu gsol / /
nyon mongs kun las rgyal bar mdzod / /
ma lus bdag la mnabs su gsol / /
nyon mongs thams cad gsal bar mdzod / /
so so'i ljags kyi pad+ma la / /
chos kyi snying po mtshan ma'i dkyil / /
sum+b+ha gasta ma hA na de bo hi ri mi ri /
mi ti ri ni shrI ye /
rdo rje thal mo gyen du dbye / /
mdzub mo gnyis kyi rtse mo dgug /
mthe bong gnyis kyi mche ba gtsigs / /
'jigs pa rdo rje gnod sbyin ma / /
sngags bcas gnas su gzhag byas te / /
rim bzhin mtha' nas dgrol bya'o / /
oM AHhUM /
rab tu dga' ba'i bdag la phyag 'tshal lo / /
de bzhin gshegs pa'i dam pa grub par mdzod / /
dam tshig dam pa grub par mdzad du gsol / /
mchod pa chen po thams cad dag par mdzod / /
mchod pa chen po thams cad grub par mdzod / /
mnyam pa'i gnas la rol du gsol / /
hUM rdo rje las kyi mda' gzhu la phyag 'tshal lo / /
dpal rdo rje chags pa'i dam tshig la phyag 'tshal lo / /
rdo rje kha T+wAM ga rab tu 'jigs pa la phyag 'tshal lo / /
dpal rdo rje dril bu rab tu 'khrol ma la phyag 'tshal lo / /
sna tshogs ban+d+ha rtag pa las / /
sna tshogs bdud rtsis rnam par bkang / /
lnga lnga lnga yi 'phro 'du yis / /
mtshan ma rnam pa lnga dang ldan / /
'od dang du ba dri dang sgra / /
lha mo'i gzugs ston bdud rtsi bsgrub / /
rang byung gdod nas rnam par dag /
mnyam pa'i don la rol par mdzod / /
byin brlabs rgyan dang mtshan ldan pa'i / /
mi mo rnams kyi reg bya'i mchog /
byin gyis rlobs shig rnal 'byor pa / /
gsang ba chen po rnam par rol / /
grub pa'i rdzas 'di thams cad la / /
hUM dang phaT kyis ldan par mdzod / /
mnyam nyid mi g.yo la sogs pa'i / /
bstod pa'i glu rnams blangs byas nas / /
sil snyan kun gyi sgra rnams dang / /
gar gyi lha rnams mnyes par bya / /
d+he koM koM kaM kaM /
d+he badzra badzra /
N+yer N+yer /
kAM kAM kAM kAM /
hUM b+h+yo hUM b+h+yo hUM b+h+yo hUM b+h+yo ru lu ru lu hUM b+h+yo / /
d+he koM koM koM koM koM koM /
d+he koM koM koM /
bdag cag dam tshig 'di la mngon du zhugs pa rnams / /
bcad gtubs lus la 'byung bar mi 'gyur zhing / /
grib mas phog pa'i sdug bsngal mi bzod pa / /
sku yi phyogs tsam mthong bas mod la 'tsho ba dang / /
gzi mdangs lus la 'jug pa bye ba stong phrag gis / /
'od kyis phog pas 'jig rten khams su snang ba dang / /
lus ngag sems dang tshe ni rdo rje rab gnas shing / /
re smon thams cad dus 'dir grub par mdzad du gsol / /
de nas bzlas brjod rnam gnyis sam / /
thig le gnyis sam phra mo gnyis / /
rnam dag mtshan ma gsal ba dang / /
mtshan ma med pa'i don bsam bya / /
mnyam nyid dkyil 'khor kun gyi mchog /
don dam bde ba chen po'i sku / /
de bzhin dbyings nyid ye shes kyi / /
lha nyid brtson pas bsgom par bya / /
thun bzhi'i skabs su gtor ma btang / /
rdzogs nas dkyil 'khor mchod cing bstod / /
rang las phyung ste mdun bzhag nas / /
gsol btab las la bskul bar bya / /
oM khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas kyang / /
slar yang 'gro ba'i don la dgongs / /
oM badzra gats+tsha muH /
de nas phyag rgya rnam bkod pa / /
rim bzhin bdag la bsdu byas nas / /
rnam gsum sems dpa' hUM la thim / /
rim bzhin thig le mnyam pa'i dbyings / /
rjes 'byung mtshan ma'i skur gnas te / /
mtshan dpe rgyan dang cha lugs la / /
go cha go bcings bsrung bya zhing / /
dbang bskur dbu rgyan cod pan ldan / /
kaM haM oM T+yaM /
oM rat+na ma le a b+hi Shany+tsa traM /
oM pa Ta laM ba a b+hi laM ba hUM /
spyod lam kun du ma nyams par / /
lha nyid du ni bsgom bya ste / /
dbang po snang ba yul dus rnams / /
dkyil 'khor rol pa'i tshul du brtag /
bza' btung byin brlabs ma nyams bzlas / /
sgyu ma gnyis med ye shes rol / /
byed spyod tshogs gnyis rgyu ru brtag /
thams cad 'gro ba'i don phyir spyad / /
nyon mongs rba rlabs 'jigs las sgrol / /
skyab mdzad dpal ldan he ru ka'i / /
don bkod 'gro ba ma lus kun / /
rigs kyi dkyil 'khor la gnas shog /
dpal he ru ka'i gsang ba'i don rnam par dgod pa zhes bya ba /
slob dpon ku ku rA dzas mdzad pa rdzogs so / /
rgya gar gyi mkhan po bid+yA kar sid+ha dang /
zhu chen gyi lo tsA ba ban+de lha rin po ches bsgyur cing zhus te gtan la phab pa'o / /
[]
