@## / //
rgya gar skad du /
tsaN+Da ma hA ro Sha Na sA d+ha naM /
bod skad du /
gtum po cher khros pa'i sgrub thabs /
sangs rgyas la phyag 'tshal lo / /
sku sha mthug cing tshags dam gdug pa 'od spro gtum pa'i spyan ldan zhing / /
pus mo smad nas 'dzugs mdzad ral gri gcig ni g.yas pa'i phyag na ste / /
de las gzhan pa'i phyag ni khu tshur bcangs shing sdigs mdzub zhags par ldan / /
bgegs 'joms pa yi mi g.yo 'dis ni srid pa'i bgegs rnams zhi byed shog /
sangs rgyas dang ni byang chub sems / /
'dren pa phyogs bcur bzhugs de dag /
me tog la sogs rnam sna tshogs / /
mchod pas blo yis mchod byas la / /
kun skrag sdug bsngal can bltas la / /
bdag nyid skur yang gsol ba gdab / /
sngags pas dge ba spel don du / /
sdig pa rnams ni bshags par bya / /
de nas rdzogs sangs rgyas dang ni / /
byang chub sems dpa'i tshogs dang yang / /
slob mi slob sogs 'gro kun gyi / /
bsod nams dngos la rjes yi rang / /
dkon mchog gsum skyabs brtson pa yi / /
rdzogs pa'i byang chub nges brtan bya / /
rim pa bzhin du tshangs pa yi / /
gnas bzhi po ni bsgom par bya / /
de yi mtshan nyid bral phyir stong / /
rgyu med pas na mtshan ma med / /
smon pa dang ni rnam bral te / /
bsgom pa dngos bral rnam par bsgom / /
sna tshogs pad nyi'i dbus gnas par / /
hUM yig las byung bsgom bya ste / /
dpa' bo spyan gnyis rab dmar ba / /
rin chen dbu rgyan phyag gnyis pa / /
'phral du sdig pa 'joms mdzad mgon / /
bsam pa ji bzhin rdzogs mdzad pa / /
me tog a ta se mtshungs shing / /
dri med sangs rgyas 'od zer spro / /
mche bas ma mchu gnon mdzad cing / /
rgyan rnams kun gyis brgyan pa po / /
g.yon gyis sdigs mdzub zhags pa bsnams / /
pus mo sa la 'dzugs mdzad cing / /
drag po phyag na ral bsnams pa'i / /
dpal ldan khro chen gtum po ni / /
spyan g.yon 'jigs pa cher gyur pa'i / /
'jigs pa las kyang 'jigs mdzad pa'o / /
dam tshig sems dpa' lta bu yi / /
ye shes sems dpa' cher 'bar bsgom / /
sngags pas de nyid thugs kar ni / /
mtshan ma sa bon legs ldan bya / /
bsgom pas dub na gsang sngags ni / /
lha sku'i sbyor dang ldan pas bzlas / /
de las chad 'gyur dngos grub ni / /
'thob pa nyid la the tshom med / /
de la gsang sngags kyi rgyal po ni 'di yin te /
oM tsaN+Da ma hA ro Sha Na hUM phaT /
sngags kyi rgyal po 'di lan gcig brjod pas kyang sdig pa thams cad gtan nas sreg par 'gyur ro / /
thams cad la yang srung bar yang 'gyur ro / /
mon sran sde'u la sogs pas brdegs par gyur na 'byung po la sogs pa'i 'jigs pa las thar bar 'gyur ro / /
kham phor la thod lo kor gyis mngon par bris te /
sgor dpyangs pas ni gsar du mngon par skyes pa las gyur pa'i bu chung rnams kyi srung bar 'gyur ro / /
sor bzhi tsam gyi tshad du pra tshil la gzugs brnyan byas te /
bsgrub bya'i ming dang bcas pa'i sngags gro ga la mngon par bris la de'i snying gar gzhug par bya ba'o / /
tsher mas kyang de'i kha la gzugs par bya ste /
phyir rgol ba'i kha btul bar 'gyur ro / /
snying la btsugs pas ni khro thub rengs par 'gyur ro / /
rkang pa la gtsugs pas ni 'gros rengs par 'gyur ro / /
mi'i rje ngar gyi rus pa'i phur pa'am lcags kyi phur pas ming bzung nas gang gi lus la btab par gyur pa de des brlag par 'gyur ro / /
dgra bo'i sgor brkos pas ni phung bar 'gyur ro / /
mngon par bsngags pa'i dur khrod kyi thal ba sgo 'phar la btab pas ni nges par skrod par 'gyur ro / /
ral gri la mngon par bsngags nas g.yul du zhugs par gyur pas rgyal ba sgrub par byed do / /
gang gi tshe dgos pa nye bar gnas pa na gtor ma btang bas ni de 'grub par 'gyur ro / /
dge ba'am mi dge ba'i las kyang rung ste sngags pa gang 'dod pa de dang de dag thams cad bzlas pa tsam gyis byed par 'gyur ro / /
bdag gis bris las gang thob pa'i / /
dge ba sems can don grub pa / /
des ni 'jig rten ma lus 'di / /
rdzogs pa'i byang chub snod gyur cig /
gtum po cher khros pa yan lag dang bcas pa'i sgrub thabs legs par rdzogs so // //
'di ni 'od zer 'byung gnas grags pas mdzad pa'o / /
paN+Di ta chen po dA dang a b+ha ya las dge slong tshul khrims rgyal mtshan gyis bsgyur ba'o // //
[ ]
