@## / /
rgya gar skad du /
tsa tu rbi paR+Ya ka thA /
bod skad du /
phyin ci log bzhi spang ba'i gtam /
'jam dpal gzhon nur gyur pa la phyag 'tshal lo / /
skyes bu dam pa yid 'ong yul rnams yongs smod smra bar gyur pa na / /
de la yid 'byung skyo bar byed na khyed yid skyo bar cis mi byed / /
khyed kyi lus sdug de yang nyes mang de la smad par byas pa ni / /
yon tan mang yod de phyir bdag gi tshig ni cung zad mnyan par gyis / /
'di ni rtag par gyur tam mi rtag gyur kyang ji srid gyur pa 'di ni bde ba'i don gyur tam / /
der ma gyur kyang gtsang bar gyur tam de med gyur kyang dbang yod gyur / /
rtag min bde ba'i rgyu min gtsang ba ma yin rang dbang can min na / /
ci phyir blo gros rab nyams khyed lus nyes brgyar bcas la chags byed smros / /
ri bo mthon po'i rtse mo'i steng nas sa la lhung bar gyur pa yis / /
zhig par gyur tshe ci 'di bar snang la ni bde ba myong gyur ram / /
skyes nas brtsams te 'chi ba nyid phyir rtag tu rab tu rgyugs pa na / /
sems can rnams ni bar skabs gang du bde ba ji ltar thob par 'gyur / /
gang gis sa 'og 'dzul te klu yi dbang po pad+ma'i rtsa ba ltar 'byin byed / /
gang gis mtho ris 'dzegs te dbang por bcas pa'i lha tshogs med par byed pa dang / /
gang gis sa stengs 'phyan 'phyan ni ga dang ni ra gu na la btus 'gyur ba'i / /
'chi bdag des mi tshugs par gang du gnas nas khyed ni 'jigs med 'gyur / /
yun ring 'tsho yang lus ni rgas pas rab tu rnyings pa nyid du 'gyur / /
tshe ni thung 'gyur tshe ni mod la 'chi bdag khar ni 'gro bar 'gyur / /
rga dang 'chi ba'i bar na phongs par bcas par gnas par gyur pa'i mi / /
nyam ngar lhung bas 'di dang 'di las bde ba thob par yod mi 'gyur / /
byis pa rnams la brtse med rgan la gus par gyur pa cung zad med / /
gzhon nu ma la ngor lta phra mo med cing nyam thag rnams la brtse med pa / /
de ltar gzhung lugs med pa'i 'chi bdag gang yin de ni bdag la ni / /
dus la sdod ces gzhon lus sha rgyas sra bar khyed yid ma sems cig /
khyim drung gnas pa'i nor ni cung zad rkus zhes thos par gyur pa na / /
rang gi khyim dag bsrung bar bya snyam sems pa 'di ni rigs pa yin / /
mi ni khyem khyem dag nas nyin re drangs te khyer bar byed pa na / /
gshin rje la ci dogs med gyur tam 'gro ba mel tshe cis mi byed / /
ji ltar gsad bya'i me tog phreng btags sil krol mis bskor te / /
gsod sar khrid la gom pa re re bor bas 'chi nye'i sdug bsngal 'gyur / /
de bzhin longs spyod la gnas nyin re 'chi bdag drung du 'gro byed kyis / /
kye khyed 'byor pa dag gis yid ni dregs pa dag tu ma byed cig /
'di ni mi rnams tshe ni mchog tu ring yang lo brgya kho nar zad / /
de las kyang ni dang po byis pa tha mar rgas pas don mi byed / /
gnyid dang nad sogs dag gis de dus med par kun nas re ba 'joms / /
bde bar gnas pa'i mi nang 'gro ba'i tshe yi lhag ma ji tsam yod / /
sum cu rtsa gsum bdag po'i g.yul las rgyal ba'i rgyal po de rnams ni / /
shes pa'i snang bas mun pa zad byas drang srong de yang shi bar 'gyur / /
gshin rjes zin par gyur tshe longs spyod kyis min bshes pa dag gis min / /
skyes bu rtsol bas zlog mi byed na 'dir ni mi rnams su la ji ltar skyabs su 'gro / /
bstan bcos klags dang bcas shing rig dang bzo yi bya ba dang bcas dang / /
yid rton grogs bcas sdug pa'i chung ma dang bcas drung gnas 'khor bcas pa'i / /
mi rnams 'chi bdag snying rje med pas sa stengs 'dir ni khyab 'gyur bas / /
med par byed na kun gyis ci bya ma yongs dge ba legs par gyis / /
e ma'o skyes bu rmongs rnams 'di na bde 'gror skyes pa bzang zhes grags / /
rga dang 'chi dang na rnams kyis kyang 'di la brtse ba med par grags / /
gzhan las skyes pa'i sdug bsngal brgya phrag 'di dag skyes pa nyid byed de / /
rang gis bskyed nas bu ni gsod pa'i don du de dag la stod byed / /
sha ma'i rkyal par shin tu bsdams shing dbugs ma phyin par nyam ngar gnas / /
mi gtsang khron par lto ba'i me yi tsha ba mi bzad pas bsregs nas / /
smra mi nus shing thos min bskyong ba'i dbang med nyal ba ma yin par / /
mi ni mngal du zla bcu nye ba'i bar du sdug bsngal nyams myong 'gyur / /
dka' ba dag gis byung nas nyi ma'i zer rnos mod la sreg pa dang /
tshad pa'i rlung gis bud shing sbrang bu mchu sbrang dag gis gnod pa dang / /
nye du dgra bo dag gis lte ba bcad pas na tsha skyed byed dang / /
mngal na gnas kyang bla yi snang ba dag tu gnas pa 'di mi rung / /
lus kyi bya ba lag pa dag dang rkang pa bskyod pa tsam du zad / /
smra ba'i yul gyur thams cad la yang khyad par med par du bar byed / /
nyal ba'i tshe na gan rkyal gnas pas nyin dang mtshan mo 'da' bar byed / /
sa stengs dag na khu 'jo ba ltar sdug bsngal nyam thag ngas ma mthong / /
'dug pa dag las ldang bar mi nus nyal dang 'greng dang 'gro bar bskyod mi nus / /
'dug ste gnas dang lus mi brtan pas gom gcig 'gro bar nus ma yin / /
tshig gis rang don bstan par mi nus byed 'khrul lus dang ngag la ni / /
dbang byar med par srog 'dzin byed pas kyi hud na tshod 'das sdug bsngal / /
mngal na sdug bsngal mang po yun rings rjes myong gyur kyang mi mthong la / /
'chi ba'i dus kyi gnas skabs skye bo 'dris pa'i mig gi yul ma yin / /
dregs ldan dga' bas bcom pa tshogs sar skyes pa bud med brgya phrag gis / /
mig ni 'ben du gyur pa mda' char 'bab pas nyam thag lta bu yin / /
skom pas kha skams tshe na bsil zhing dri zhim chu ni 'thung ba dang / /
bkres pas nyam thag pa na 'bras chan sha dang bcas pa za ba dang / /
'dod chags me 'bar gyis gdungs tshe na chung ma dam du 'khyud nas byed pa yi / /
nad sel byed pa bde ba yin zhes skye bo phyin ci log par 'gyur / /
skyes bu zas nyung dag gis ring gyur zas mang dag la mngon dga' bas / /
dbugs mi thon cing sdug bsngal gyur la mi mthun zas kyis 'chi bar byed / /
zas mi 'ju bas nad skyed 'gyur zhing zhu bas bkres pa nyid du 'gyur / /
kye ma zas zos gyur na sdug bsngal mi skyed skabs de yod ma yin / /
shing yag dag ni rab tu 'bar ba'i skabs su me las tha dad min / /
de ni 'jig rten dag gis kyi hud me zhes zer zhing yongs su sdong / /
de bzhin lus la sdug bsngal shin tu chen po nyams myong gnas skabs su / /
'di ni sdug bsngal lus 'di myong zhes khyad par med la 'jug mi byed / /
mi gtsang snom zhing srin bu'i tshogs ni brgya yis yongs su bskor gyur la / /
slad sa'i drod kyi dugs kyis mtshungs pa med pa'i sdug bsngal nyams myong zhing / /
snang ba med pa'i btson ra'i khyim nang lta bu'i ma yi lto na gnas / /
de bskyed pa na de yang de ltar min nam ci phyir khyod rig byed / /
ji ltar khyi dag rus skam sra la ro med pa la brkam par 'cha' / /
rang gi kha chu khrag gis gos la rnyi zhing zhim pa yin snyam sems / /
de bzhin lus zhes bya ba shin tu 'jigs su rung ba'i tshogs de la / /
rmongs rnams rang gi rtog pas yon tan brgya yis sgro btags dga' bar byed / /
sha rgyas mtho zhing zlum la nu ma'i blo yis kun nas 'khyud pa dang / /
kha ni kha chus gang ba chang bcas snod ltar 'thung bar byed pa dang /
reg pa'i sred pas mi gtsang rlan pa'i lam la chags pas na / /
'gro ba rmongs pa chen pos ldongs pa dag la yid du mi 'ong ci zhig yod / /
'khru bas dri mas sbags dang dri zhim skud pas mi ro'i dri 'dra dang / /
so rtsi 'cha' la brtson par byed pas kha ni dri mi zhim pa nyid / /
gos kyis kun nas dkris pas shin tu mi sdug yin par 'di byed de / /
lus 'di 'jigs su rung bas bdag ni gzhon nu ma la smra zhing rton / /
yid brtan rung las nyan par mi byed bdag nyid kyis kyang rtog med pas / /
khyed la rna ba dang ni snying med pa zhes bya bar shin tu rigs / /
rlon byed 'jigs su rung zhing mi sdug lus kyi dri ni ma tshor ba / /
khyed la 'gro ba sna med yin zhes kyang ni ci yi phyir mi smra / /
shin tu gtsang ba'i dar dang dri zhim me tog sbrang rtsi gur kum la / /
de dang de ni gang du reg na skad cig gis ni mi gtsang 'gyur / /
rma yi sgo dgu dag nas mi gtsang dri nga'i ljan ljin 'dzag 'gyur gang / /
de la khyed ni skal bzang yin zhes 'dir ni rlom sems ji ltar byed / /
phung po lnga po 'di la yul dang yul can nyid du brtags nas ni / /
bdag dang bdag gir med pa dag la nga dang nga yi nges byas pa / /
'jig rten rmongs pa 'di ni 'jig rten skom gyis gdungs pa mya ngam du / /
smig rgyu'i chu yi chu bur las byung snod du 'thung snyam sems dang mtshungs / /
bdag ni rtag pa yin zhing bde dang sdug bsngal nyams su myong 'gyur la / /
lus kyi yul ni gcig pu dag la bdag gi zhes blo bskyed du zad / /
bu dang chung ma phyugs rnams zhes bya 'di dag las gzhan gyis bskyed pa / /
de la ji ltar bdag gi zhes rtsi 'dir ni gti mug stobs can yin / /
de ni rgyu las byung zhing gnas pa'ang rang gi rkyen gyi dbang las byung / /
dus kyis rgas shing tshe dang bsod nams zad la sogs pas 'chi bar 'gyur / /
skye la dbang byar ma yin rgas la ma yin shi la dbang med na / /
bdag gi chung ma zhes smra ngo tsha bar ni ji ltar de ma gyur / /
gang zhig rtag tu rang dbang gyur dang gang zhig bde ba nyid gyur pa / /
gang zhig skad cig tsam yang 'dor mi 'gyur ba de ni bdag gir bshad / /
lus 'di dbang byar med cing sdug bsngal dag kyang skyo bar 'dor gyur na / /
'di la rim pa gang zhig mthong na 'di la gang zhig mngon zhen 'gyur / /
mi rtag pa la rtag snyam sems la sdug bsngal ba la bder mngon dga' / /
mi gtsang lus la gtsang ba nyid du shas cher zhen par byed pa dang / /
bdag med pa la bdag ces 'dzin pa'i rdul rnams rnam par bsal nas ni / /
skye med 'gag med 'chi ba med cing rtag pa'i gnas ni 'bad pas mngon du gyis / /
phyin ci log bzhi 'gag par byed pa'i gtam / /
'di byas pa las bdag gis dge bsags pa / /
gang yod des ni 'gro gsum ma lus pa / /
phyin ci log bzhi las ni yid grol shog /
phyin ci log bzhi spang ba'i gtam slob dpon ma ti tsi tras mdzad pa rdzogs so // //
rgya gar gyi mkhan po bud+d+ha b+ha dra dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa'o / /
