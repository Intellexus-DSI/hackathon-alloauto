@## / /
rgya gar skad du /
ku la lo kA nA tha sA d+ha na A lo ka nA ma /
bod skad du /
rigs kyi 'jig rten mgon po'i sgrub thabs kyi snang ba zhes bya ba /
'phags pa spyan ras gzigs dbang phyug thugs rje chen po dang ldan pa la phyag 'tshal lo / /
ri bo'i mchog la rab tu reg /
sngags kyi gzugs kyis rab tu shar / /
dri med 'od zer snang bar mdzad / /
rang bdag de nyid 'phro ba yi / /
ma lus rigs tshogs rnam pa can / /
srid pa zhi mdzad 'jig rten dbang / /
nam mkha' yi ni nyi ma ste / /
'od zer rab dmar rgyal gyur cig /
gnyis med snang ba sngags kyi bdag /
zab cing rgya che'i tshul dang ldan / /
rigs dang rigs byung rnam grangs kyis / /
gdul dka' rnams ni rnam par gdul / /
gang de'i rjes mchog bdag nyid kyis / /
rig nas khyab bdag rnams kyis gsal / /
ma lus sems can tshogs rnams la / /
rnam par dag pas tshim mdzad pa / /
sngags chen snying po'i tshul 'dzin pa'i / /
bla ma de ni rgyal gyur cig /
dpal ldan rje btsun b+haMng+ga ras / /
yang dag bdud rtsi cha rtogs nas / /
de mkhyen rjes rtogs las byung ba'i / /
gsung gis yongs su legs par 'gro / /
dpal ldan 'jig rten rigs dbang sgras / /
de nyid brgyad cu rtsa lnga mchog /
de don rnam 'grel rab tu gsal / /
de nyid gsum gyi rim pa sbyor / /
rang gi rjes rtogs snang ba yis / /
sgrub thabs snang ba bdag gis brjod / /
dang por pad+ma'i rigs don shes / /
slob ma'i gang zag rnam par brtag /
'jig rten spyod pa rnam spangs shing / /
sems nyid dag pas mnyam gzhag pa / /
bla ma dam pa'i man ngag thob / /
ting 'dzin bde ba phun sum tshogs / /
shin tu bde ba'i ngo bo nyid / /
bag chags dang ni chags pa spangs / /
sngags dang phyag rgya'i sbyor ba shes / /
brtse ba'i bdud rtsis yongs su gang / /
de 'dir 'jig rten dbang phyug gis / /
tshul ldan pad+ma'i rigs las byung / /
'di yis spobs pa rab thob nas / /
sgrub pa po yis dben pa'i phyogs / /
'jig rten rigs dbang bdag nyid kyi / /
mtshungs med sngags ni brtsam par bya / /
sngon du thugs kar chu skyes dmar / /
zla ba'i dkyil 'khor dbus su ni / /
nyid kyi sa bon las byung ba'i / /
rigs lnga 'od zer rab 'phro bar / /
bsgom bya de 'od snang ba yis / /
sku la sogs pa rjes su dran / /
de nas thugs pad las byung ba'i / /
ba spu'i khung nas 'od 'phros pas / /
'od zer nam mkha'i khams su gnas / /
mtha' yas rgyal ba rnam blta zhing / /
bla ma yi dam dkyil 'khor la / /
de mchod 'od zer lha rnams ni / /
spro bya de yis kun nas gang / /
gus pas thal mo sbyar bar bya / /
dkon mchog gsum la bdag sogs zhes / /
tshigs bcad dam pa lan gsum brjod / /
de nas sems can la phan byams / /
gzhan don nges dga' snying rje dang / /
'gro rnams bde phyir dga' ba dang / /
'gro ba'i skyon la btang snyoms bsten / /
rang nyid phyi nas 'di kun la / /
mkhas pas bsam par mi bya'o / /
phyi rol du ni de mi 'thob / /
sad dang rmi lam nyams myong las / /
bag chags sa bon 'ba' zhig gis / /
'du byed khams gsum 'gro bar byed / /
so sor snang ba rnam spang ni / /
sems la de bzhin gsal ba min / /
de phyir bden med gyur pa yis / /
'gro ba 'di rnams rang bzhin med / /
srid gsum gnas kyi sgrib kun las / /
nges par grol bar bsgom par bya / /
nyi mas mun pa nges bcom ltar / /
dri med nang du rnam par blta / /
byang chub sems ni gsal byas nas / /
byang chub sku ni rab tu 'thob / /
ma rig las skyes nga rgyal dang / /
de skyes phung po de bdag nyid / /
yang dag spyad par bya ba'i phyir / /
gang la sngags ni brjod par bya / /
mtshams sbyor lung bstan las gsungs pa'i /
rigs drug pa yi rang bzhin nyid / /
tshig drug pa yi sngags 'di yis / /
de ni bri bar shes bya ste / /
dang po 'di la oM zhes gcig /
stong pa nyid ni gnyis pa ste / /
gsum pa ye shes zhes gsungs te / /
bzhi pa la ni rdo rje zhes / /
lnga pa rang bzhin nyid du bshad / /
drug pa nga rgyal nyid du brjod / /
de nas bag chags sa bon las / /
sangs rgyas nyid kyi 'bras bur sgrub / /
sngags pas gnyis med yid de yis / /
khams gsum po ni rtogs par bya / /
sgyu ma'i sprul pa dpag med rnams / /
phyi rol du ni dmigs par bya / /
pad nyi'i dkyil 'khor sa bon las / /
skyes shing khro bo'i 'od zer 'gyed / /
bgegs la bsgo zhing de nas ni / /
de yi dbus la rdo rje'i gur / /
nam mkha'i dbyings su shin tu dkar / /
steng du sa bon las skyes pa'i / /
chu skyes dmar po'i ze 'bru bzhin / /
brtse bas chags shing 'od dmar gsal / /
rigs kyi 'jig rten dbang phyug bdag /
hrIM gi sa bon 'od lcags kyus / /
rang nyid bsgom zhing bsam par bya / /
bsam gtan rang bzhin yang dag ldan / /
skad cig nyid kyis rdzogs byang chub / /
gzugs las zhal ni gcig gyur pa / /
rdo rje gsum gyi thabs thob phyir / /
de nyid gsum dang yang dag ldan / /
'gro ba gsum zad snying ga mig /
sngags gsum sa bon dgod par bya / /
gang las spyan ni gsum gyur pa / /
'od dpag med kyis dbu brgyan pa / /
zhi ba la sogs las mdzad cing / /
rol pa las ni lha yi mchog /
bdud bzhi'i dgra ni 'dul mdzad las / /
phyag ni bzhi yis rnam par brgyan / /
dam chos bdud rtsi sbyin pa'i phyir / /
phyag na rin chen rab tu brkyang / /
gdug pa 'gugs phyir phyag g.yas na / /
pad+ma lcags kyu gyen du 'phyar / /
pad+ma'i phyag dang zhags pas mtshan / /
phyag rgya gcig sbyor rgya yis gdab / /
grol ba nor bu'i dpal gyis 'khyud / /
mu tig nor bus rnam par brgyan / /
rdzogs pa'i byang chub brtan pa thob / /
sems dpa'i skyil krung legs par bzhugs / /
phyag rgya'i pad+ma mnyam sbyor las / /
'dod lha dang mtshungs gzi brjid dang / /
sgeg pa'i nyams las skyes pa'i phyir / /
rnal 'byor ma rnams thugs ni dga' / /
dngos kun gcig gi gzugs nyid phyir / /
sna tshogs gzugs kyi sku 'dzin pa / /
nyon mongs chen po'i dgra 'joms pa'i / /
dpa' bo'i dbang phyug 'jigs chen po / /
rnal 'byor ma rnams ye shes chus / /
dbang bskur de yi steng du gang / /
snying ga'i sa bon lcags kyu yis / /
ye shes sems dpa' dgug par bya / /
de bzhin ye shes gcig gnas pa'i / /
sngags kyi de nyid rab gsal bya / /
phung po khams dang skye mched rnams / /
rang bzhin bral zhing mtshan nyid gcig /
zab dang brling ba'i bkod pa rnams / /
bla ma'i zhal gyis brjod par bya / /
der gyur mchog gi ngag gzugs rnams / /
srog gi shing rta steng du 'gro / /
kun rdzob don gyi bya byed rnams / /
yi ge'i rnam pa nyid las thob / /
ha yig mtha' la tsheg drag bcas / /
ri gcig gzhan ni ha yu dang / /
rdzas gsum sa bon gsum po ni / /
brgyad cu lnga las bsdu ba gsungs / /
bskyed pa'i rim pa 'di yis ni / /
rang lus lha sku'i bdag nyid do / /
lha dang sngags dang dbyer med cing / /
sngags kyi de nyid bsam gtan bya / /
de yi mtha' la de brda yi / /
gnas la lha yi sku ru bsgom / /
bla ma'i man ngag bka' stsal gsungs / /
bdag gis de nyid rjes su myong / /
sngags dang phyag rgya'i sku la 'khyud / /
dang por mtshan nyid de bzhin sgrub / /
gnyis gsum gzhan dag de spangs nas / /
bde chen de la kun khyad 'phags / /
de bzhin lte ba'i pad mthar yang / /
sku gsung thugs rnams gsal ba yis / /
gzung dang 'dzin pa'i rtog pa yi / /
mtshan ma rnams kyis ma mtshan pa / /
de thob ro gcig nyams myong gnas / /
snying ga'i 'khor lo'i dbus su 'gro / /
bsgom bya'i mchog gi pha rol phyin / /
zla ba khu ba'i 'od rab gsal / /
de mthar longs spyod rdzogs pa thob / /
gsal bar thob pa khu ba'i bdag /
bde chen gnas su 'gro bar byed / /
nam mkha'i phyag rgya mchog la brten / /
lhan cig skyes chen gnas zhi ba'i / /
rang gi don ni yang dag rig /
zag pa kun la rnam par grol / /
dper na sprin med nam mkha' bzhin / /
de nas smon lam gdab bya gang / /
gzhan gyi don du rab tu grags / /
de yi rang bzhin kun rdzob kyi / /
sngags kun yid kyis bzlas par bya / /
bdag med chen po de nyid mchog /
phung po'i bud shing yang dag sreg /
chags sogs sa bon sbyin sreg bya / /
phyi rol tshogs kyang sbyor ba las / /
pad+ma'i phyag rgya nam mkha' yi / /
phyag rgya rnam rgyas 'od rab gsal / /
'jig rten dbang phyug snang ba ni / /
shes bya spyod lam gtor ma btang / /
bdag gi de nyid ces bshad pa / /
bskyed pa'i rim pa sbyor ba las / /
de yi de nyid goms bstan nas / /
sna tshogs pa yi rkyen ni mthong / /
'di ni rigs lnga'i rnam pa yi / /
mngon rdzogs byang chub bsgom par bya / /
rig pa nyid du gsungs pa yang / /
da ni lha yi de nyid brjod / /
rin chen chen po'i yon tan khyim / /
ye shes yid bzhin nor bu gsal / /
dpal ldan 'jig rten dbang phyug sku / /
'od zer kha dog rnam lnga brten / /
zhi ba'i don gsungs byang chub ni / /
rnam snang dkar po 'od dang ldan / /
bdag nyid gsung ba rang bzhin med / /
gti mug chen po'i rigs kyi bdag /
dbang dgug dag la dmar po ste / /
'od dpag med dang mtshungs pa'i 'od / /
sems can drang phyir snying rje can / /
'dod chags chen po'i rigs kyi bdag /
sngo ser dmar ba zhe sdang ste / /
don yod grub pa dang mtshungs 'bar /
bdag gis de nyid byas nas ni / /
rnam par zhe sdang skye bo 'gugs / /
sems can don phyir rgya chen nyid / /
phrag dog chen po'i rigs kyi bdag /
bdud dgra 'joms pa nag po ste / /
mi bskyod pa ni nam mkhar gnas / /
'khor ba'i rtsa don spro ba yi / /
zhe sdang chen po'i rigs bdag nyid / /
mtho ris la sogs rengs byed ser / /
rin chen 'byung ldan dang mtshungs so / /
phyag rgya rnams brten gzhan don gyis / /
nga rgyal chen po'i rigs kyi bdag /
de bzhin khyod kyis dga' ba che / /
ye shes lnga yi rnam dbye'o / /
de ni dag pa'i gzhi la bri / /
rigs dang kha dog nyams dang ldan / /
phyag mdog dbu rgyan phun sum tshogs / /
sngon bzhin mtshan ma bsten la brten / /
rigs kyi 'jig rten dbang phyug bdag /
gang gi las kun 'di yis so / /
brgyad cu lnga gsal khri shing 'bras / /
rnal 'byor dbang phyug rnams kyi spyod /
de phyir gcig tu bsam gtan dga' / /
rnal 'byor rol pas kun du chags / /
bla mar gus pa'i khur gyis bkur / /
de shes de bzhin rab gsal bya / /
bla ma dang ni slob ma dag /
gzhan du dam tshig nyams par 'gyur / /
'di ni ma hi ma zhes pa'i / /
bsgom pa goms pa'i gsung gis bris / /
'dir bsdus mdzes par gyur pa yis / /
bla ma las 'ongs thob pa yis / /
rgyal ba'i tshul gyis rigs de nyid / /
rang gis rjes myong gcig tu rigs / /
'jig rten mtha' dag de yis ni / /
rdzogs pa'i byang chub mchog thob shog /
dpal ldan rje btsun rigs kyi 'jig rten mgon po'i sgrub thabs kyi snang ba rje btsun ma hi mas mdzad pa rdzogs so // //
rgya gar gyi mkhan po d+harma d+har dang /
yar lungs pa grags pa rgyal mtshan gyis dpal ldan sa skya'i gtsug lag khang du bsgyur ba'o //
[ ]
