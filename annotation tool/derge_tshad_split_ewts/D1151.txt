@## / /
rgya gar skad du /
sarba ta thA ga ta sto traM /
bod skad du /
de bzhin gshegs pa thams cad la bstod pa /
dkon mchog gsum la phyag 'tshal lo / /
bstan pa 'gro ba kun gyi mchog gyur cing / /
gzhan don rdzogs mdzad pa la rnam par mkhas / /
nyon mongs sbrul chen kun du 'byin mdzad pa'i / /
de bzhin gshegs pa kun la phyag 'tshal 'dud / /
zag bcas bag chags thams cad spangs gyur cing / /
don kun de nyid nges par gzigs mdzad pa / /
skye dgu thams cad don la brtson gyur pa / /
de bzhin gshegs pa kun la phyag 'tshal 'dud / /
dam chos rin chen 'byung gnas snod gyur cing / /
lam mchog mya ngan 'das pa ston mdzad la / /
yid la re ba kun du rdzogs mdzad pa'i / /
de bzhin gshegs pa kun la phyag 'tshal 'dud / /
'jig rten rnams la rjes brtser mngon par gus / /
byams dang thugs rje yongs su bsgos gyur cing / /
kun don spyod pa yongs su rdzogs mdzad pa'i / /
de bzhin gshegs pa kun la phyag 'tshal 'dud / /
kun don bsam pa yongs su rdzogs mdzad pa'i / /
gdul bya'i pad+ma 'byed pa'i spyan dang ldan / /
rgya chen slob ma dam pa'i yon tan bskyed / /
de bzhin gshegs pa kun la phyag 'tshal 'dud / /
bskal pa mtha' yas tshogs ni bsags gyur cing / /
tshangs dbang lha dbang rnams kyis phyag byas la / /
sku la 'dom gang 'od kyis brgyan gyur pa'i / /
de bzhin gshegs pa kun la phyag 'tshal 'dud / /
nyes pa'i rtsa ba ma lus bcom gyur cing / /
ye shes me yis dri ma'i shing bsregs la / /
shes rab dam pa yongs su rdzogs mdzad pa'i / /
de bzhin gshegs pa kun la phyag 'tshal 'dud / /
nyon mongs bag chags bcas kun rnam bcom zhing / /
grags pa chen po kun du grags gyur la / /
mtshan mchog sum cu gnyis kyis rnam par brgyan / /
pad+ma lta bu'i spyan ni rab rgyas shing / /
btso ma'i gser gyi phung po 'dra ba yi / /
de bzhin gshegs pa kun la phyag 'tshal 'dud / /
bsod nams rgya chen rmad byung 'di yis ni / /
bdag nyid nyon mongs bag chags bcas 'byin cing / /
'khor ba'i nyon mongs rgya mtsho chen po 'dir / /
nub par gyur pa'i 'gro ba 'don par shog /
de bzhin gshegs pa thams cad la bstod pa rdzogs so //
