@## / /
rgya gar skad du /
Ar+ya shrI ya ma A yuHkA la sA d+ha na nA ma /
bod skad du /
'phags pa dpal gshin rje tshe bdag nag po sgrub pa'i thabs zhes bya ba /
'phags pa 'jam dpal la phyag 'tshal lo / /
thugs rjes sprul sku'i thabs kyis 'gro don mdzad / /
phrin las rnam bzhi lam la brod pa bskyed / /
bskyed rdzogs lam gyi phra rags rtog pa bzlog /
bcom ldan gshin rje gshed la phyag 'tshal nas / /
sgrub thabs gsal ba nyid du brjod par bya / /
dad dang snying rjes 'gro ba'i don mos shing / /
dkyil 'khor 'di nyid du ni dbang thob pas / /
shing gcig dur khrod la sogs gnas su ni / /
so phag ro ras la sogs stan la 'dug /
drag po'i mchod gtor la sogs gzhung bzhin bsham / /
snying rje la sogs tshad med bzhi bsgoms la / /
kun la sgyu ma'i sems kyis gnas par bya / /
stong pa'i ngang las snod gyur gzhal yas khang / /
thod mkhar dur khrod bcas pa bsgom par bya / /
bcud gyur ya las 'od 'phros gshin rje ni / /
dbus su cho bdag yum dang bcas / /
rtsa ba'i lha lnga gshed bzhi dang / /
g.yas su 'chi bdag g.yon du ni / /
srog bdag dmar po bsgom par bya / /
sngags brjod pa las lha rnams bskyed / /
de nas mchod yon byin gyis brlab / /
bdud rtsi lnga yi ar+g+ha dang / /
tshil chen spos la dug me tog /
til chen me mar khrag chen dri / /
sha chen bshos la thod pa'i rnga / /
'dod yon lnga ru rab tu brtag /
gtor ma dpa' bo'i ston mo yang / /
ci 'byor cho gas byin brlab bya / /
de nas ye shes spyan drang ba / /
ma lus sems can mgon gyur pa / /
tshur gshegs khro bdag gtso / /
'khor bcas ma lus gshegs su gsol / /
thugs dam dbang gis brtan par bzhugs / /
oM ya ma badzra kro d+ha i a ra li hriM hriM /
zhes pas mdun du spyan drangs la /
yid kyis phyag bya bstod pa brtsam / /
gdug pa 'dul mdzad gshin rje'i gshed kyi lha / /
sbrul dang thod rlon sna tshogs 'dzin / /
'jigs byed dpa' bo'i sku la phyag 'tshal bstod / /
dzaHhUM baM hoHsa ma ya tiSh+Tha lhan / /
zhes pas lha rnams rang la bstim / /
'dod yon phyi nang gsang ba'i mchod pas mchod / /
phud dang dpa' bo'i ston mos mnyes par bya / /
mchod pa'i lha mo dpag med nam mkha' la / /
mchod dang bstod pa byed par bsam par bya / /
sdig bshags smon lam la sogs rgyas par bya / /
de nas bskyed pa'i rim pa gsal btab ste / /
brtan pa nyid du bsgom par bya / /
skyon ngag gi bzlas pa brtsam / /
bcu gsum brgya dang bzhi la sogs / /
las mthun pa yi bzlas pa bya / /
phra mo'i rnal 'byor bsgom 'dod na / /
byang chub sems gnas dbu ma'i mgor / /
gdod nas dag pa'i thig le la / /
a shad nA da bcas pa bsgom / /
ri bong can la bcu gsum sngags /
rab tu bskor bar bsgom par bya / /
khams gsum gzugs la rab tu rdul / /
'gro 'od sngags kyis brjod pas 'gog /
thun bzhi la sogs rim pa yis / /
ji ltar brtan gyi bar du bsgom / /
dud pa la sogs rtags zad nas / /
sprin med nam mkha' dngas pa na / /
mthar thug 'od gsal zhes brjod do / /
bdag dang gzhan don mos pa yis / /
lam la brod pa bskyed pa'i phyir / /
phrin las rnam bzhi brtsam par bya / /
bskyed pa'i 'khor lo bsgom par bya / /
rang snying 'khor lo rtsibs brgyad la / /
dbus su oM yig dkar po bsgom / /
rtsibs brgyad 'bru brgyad bsam par bya / /
oM las 'od zer dkar byung bas / /
'bru brgyad dag la phog par 'bar / /
'bru brgyad dag las 'od 'phros pas / /
dbus kyi hUM yig gso bskyed bya / /
bzlas pa tshang nas rtags byung na / /
drag po'i las la sbyar bar bya / /
oM gyur 'od zer dmar nag 'phros / /
'bru brgyad sngags rgyal rab tu phog /
'od zer 'phros dang 'khor lo ni / /
dmigs pas drangs nas bsgral bar bsam / /
'tshig dang khro snying 'dod pa dang / /
mngon sum nyid du khugs pa na / /
mnan dang sreg pa'i las bya'o / /
spyor ba byang chub sems kyis zin / /
dngos gzhi'i ting 'dzin par chod med / /
rjes la bdag med rnal 'byor bya / /
nam mkha'i ngang du gsad bya'o / /
de rnams kun nas btus pa yis / /
rgyud dang 'dra ba'i sgrub thabs 'di / /
bla ma'i zhabs pad brten pas blang / /
gzhan du 'khrul 'khor rtsom pa na / /
'bras bu med cing brlag par 'gyur / /
sgrub thabs sbyor ba 'di brtsams pas / /
'gro kun 'jam rgyal nyid gyur cig /
bcom ldan 'das gshin rje'i gshed tshe bdag nag po'i sgrub thabs rdzogs so //
[ ]
