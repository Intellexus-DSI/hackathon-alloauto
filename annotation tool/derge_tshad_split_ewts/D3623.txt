@## / /
rgya gar skad du /
sarba tan+t+ra hr-i da ya ut+ta ra ha ya gr-I ba sA d+ha naM /
bod skad du /
rgyud thams cad kyi snying po phyi ma'i rta mgrin gyi sgrub thabs /
dpal rta mgrin la phyag 'tshal lo / /
de nas rta mgrin gyi sgrub thabs yang dag par rab tu bshad par bya'o / /
dang por re zhig sngags pas yid dang mthun pa'i gnas su bdud rtsi lngas byugs te /
ji ltar rnyed pa'i stan la nye bar 'dug nas rang gi snying ga nas hUM yig gi 'od zer gyis yang dag par bskul nas bla ma dang /
sangs rgyas dang byang chub sems dpa' rnams nye bar spyad pa thams cad kyis yang dag par mchod cing phyag 'tshal ba dang /
sdig pa bshags pa la sogs pa byas nas /
yang dag par brjod par bya ste /
oM swa b+hA ba shud+d+haHsarba d+harmAHswa b+hA ba shud+d+ho\u0f85haM /
oM shU n+ya tA dz+nyA na badzra swa b+hA ba At+ma ko\u0f85haM /
sngags 'dis rang bzhin stong par bsgom par bya'o / /
phyi nas nam mkha'i dkyil 'khor gyi dbus su pad+ma 'dab ma bzhi pa'i ze'u 'bru'i steng du zla ba'i dkyil 'khor gyi gdan la bdud rtsi dang bcas pa'i thod pa bsam par bya'o / /
de la hUM yig yongs su gyur pa las sangs rgyas kyi thugs drag po rnam par bsam par bya ste /
zhal bzhi pa /
zhabs bzhi pa /
g.yas bskum pa dag dang /
g.yon brkyang ba dag go / /
phyag brgyad pa /
dpa' bo chen po lha mo bzhis yongs su bskor ba'o / /
bdag nyid gang zhig grub 'dod pas / /
khyab bdag chen po rta mgrin ni / /
sku mdog dmar po mche ba rno / /
spyan ni gsum pa dmar po dang / /
nag po dkar po rtsa ba dang / /
g.yas dang g.yon pa'i zhal nyid do / /
steng zhal rta yi rnam pa la / /
pA la sha yi kha dog bzhin / /
thod pa khrag gis gang ba dang / /
sha chen chang nyid dag kyang ngo / /
rta yi zhal sogs dbu la ni / /
dbang bskur rab tu sbyin par bya / /
rgyan rnams thams cad yongs rdzogs shing / /
thod pa'i phreng bas rnam par brgyan / /
lcags kyu mda' dang thod pa dang / /
rdo rje rnams ni phyag g.yas na / /
zhags pa gzhu dang kha T+wAM ga / /
dril bu rnams ni phyag g.yon na / /
b+ha ga'i dbus su sgrub pa pos / /
'di lta bu nyid 'dir bsgom bya / /
bdud rtsi lnga yis yang dag mchod / /
mchod pa'i bdag nyid bsgom par bya / /
shar du lha mo bri bar bya / /
rta yi rdo rje 'jigs chen mo / /
hrIHyig las ni yang dag byung / /
zhal gcig pa la phyag ni bzhi / /
g.yon na gzhu dang thod pa la / /
bdud rtsi dang bcas g.yas pa ni / /
mda' nyid dang ni keng rus te / /
sna tshogs gzugs can 'bar ba ste / /
lho ru phyag rgya bri bya ba / /
zhal gcig phyag ni bzhi pa ste / /
haM yig las ni yang dag bskyed / /
phyag g.yon kha T+wAM ga dang ni / /
khrag gis gang ba'i thod pa bsnams / /
g.yas na zhags pa chen po dang / /
keng rus brtul zhugs bsnams pa'o / /
thod pa'i gdan gyi dbus gnas pa'i / /
sku mdog nag mo 'bar ba che / /
phag mo zhes pa bri bar bya / /
nub tu ce spyang rdo rje ma / /
thod pa'i gdan la yang dag bzhugs / /
hrIHyig las byung lha mo ni / /
sku mdog ser mo zhal gcig ma / /
phyag bzhi g.yon gyi thod pa na / /
dri chen gyis gang rgyal mtshan zhags / /
g.yas kyis Da ma ru dang ni / /
keng rus brtul zhugs bsnams pa'o / /
byang du phyag rgya bri bar bya / /
sku mdog dkar mo rdo rje'i lag /
'dab ma bzhi la bri bar bya / /
cha bsags rta mgrin mchod par bya / /
dri chen dri chu dang bcas pas / /
lha mo thams cad g.yas brkyang gi / /
zhabs gnas 'bar ba'i phreng ba 'khrigs / /
thod pa'i phreng bas rnam par brgyan / /
spyan gsum mche ba rno zhing 'jigs / /
bdag nyid dngos grub 'dod gang gis / /
sngags kyi rgyal po dran par bya / /
de la sngags ni 'di'o / /
oM ha ya grI ba hrIHa haM a haM /
AM AM /
hUM hUM swA hA /
sngags 'di bsam gtan byas nas ni / /
rtag tu bzlas shing dran par bya / /
'bum phrag gnyis dang bye ba dang / /
stong phrag gcig gis nad med 'gyur / /
sngon du nges par bsags pa yi / /
sdig pa'ang cung zad med par 'gyur / /
rnal 'byor dbang phyug dus kun du / /
srung bar byed cing bgegs med 'gyur / /
de yi sems kyis rta yi zhal / /
lha mo sa khams brtan par bsgom / /
byams pa 'phrog pa'i sems kyis ni / /
me long lta bu'i ye shes sbyor / /
lha mo ce spyang gdong de yis / /
chu yi khams kyi dbang bskur nas / /
snying rjer gyur pa'i sems kyis ni / /
mnyam pa nyid kyi ye shes gzugs / /
phag mo zhal gyi sbyor ba yis / /
me yis mi shes bsregs gyur nas / /
dga' bas rnam par dgyes pa yis / /
so sor rtog pa'i ye shes so / /
lha mo glang po gdong de yis / /
rlung zhes mngon par brjod par bya / /
btang snyoms dran pa'i sems kyis ni / /
bya ba grub pa'i sbyor ba las / /
sems ni dkar po'i gzugs kyis ni / /
sna tshogs gzugs su mngon par brjod / /
snying rjes brlan pa'i chos rnams ni / /
nag po'i sgra yi sgra nyid la / /
dkar po sdig pa 'joms pa ste / /
ser po dri ma med pa'i cha / /
dmar po byed pa'i chos rnams kyi / /
chags pa'i sems kyis de bzhin gshegs / /
zhabs bzhi rnam par dag pa ni / /
de yi rdzu 'phrul rkang pa bzhi / /
rnam pa bzhi po 'di yis ni / /
zhal nyid kyang ni 'dir gsungs so / /
sems kyi rang bzhin nam mkha' mtshungs / /
chos dbyings rnam par dag pa las / /
lam ni rnam par dag pa yis / /
gsang ba thob par mngon par brjod / /
gang tshe rgyu yi de nyid mthong / /
'bras de nyid kyis rgyas btab bo / /
sangs rgyas bcom ldan 'das nyid kyi / /
thar pa spyan gyis gzigs pa nyid / /
shes rab med cing sems med pa'i / /
dud 'gro'i gdong can rnams kyis mthong / /
bla ma dam pa'i gsung las ni / /
lha yi rnal 'byor gyis sbyangs pa / /
rgyud thams cad kyi snying po phyi ma'i rta mgrin gyi sgrub thabs rdzogs so // //
paN+Di ta pra b+hA ka ras mdzad pa'o / /
[ ]
