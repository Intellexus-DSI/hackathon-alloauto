@ / /
chos kyi sbyin pa'i bsngo ba bzhugs / @## / /
rkang gnyis mchog gyur rgyal ba sras bcas dang / /
chags sdang bral ba'i dam chos bdud rtsi dang / /
sdug bsngal tshogs bsal dge 'dun tshogs rnams la / /
lus dang ngag yid dang bas phyag bgyi'o / /
lus kyi gus bcas bsnyi stang rab bsgrubs te / /
dang sems 'dun bcas rtog ldan bsal 'gyur la / /
yon tan bsngags pa mtha' yas rab brjod de / /
mgon po sras bcas bdag gis rab tu bstan / /
me tog phreng ba sil snyan mchog rnams dang / /
byug pa gdugs dang mar me bdug spos rnams / /
shin tu dang ba'i sems kyis dbul bar bgyi / /
rin chen na bza' rnam pa sna tshogs dang / /
gdugs dang bla re pho brang gdan la sogs / /
khyad par can gyi rgyan mchog thams cad kun / /
thabs mkhas kun rdzob byang chub sems yin te / /
'gro ba'i don du dad pas bdag 'bul gyis / /
thugs brtser dgongs nas 'di dag bzhes su gsol / /
gnyis med mtha' bral don dam byang chub sems / /
bsngo dang bsngo bya nam mkha'i dbyings 'dra yang / /
sngon spyod rgyal sras bsngo mdzad ji bzhin du / /
shes rab rtsal gyis bdag gis bsngo bar bgyi / /
phyogs dus kun gyi rgyal ba sras bcas dang / /
dam chos bsrung bar nyid kyis zhal 'ches pa'i / /
tshangs ris tshangs bcas 'og min lha la sogs / /
gzhan 'phrul 'phrul dga' dga' ldan 'thab bral dang / /
brgya byin nye dbang rgyal chen phyogs skyong bcas / /
sa 'og sa steng nam mkha' bar snang bcas / /
bsod nams tshogs ldan lha tshogs mang po kun / /
thugs brtser dgongs nas dpang po mdzad du gsol / /
khyed kyi spyan sngar sdig pa bshags pa ni / /
bdag dang mtha' yas sems can thams cad kyi / /
thog ma med nas skye ba 'di bar du / /
bdag 'dzin sgyu mkhan log pa'i sems brgyud nas / /
nyon mongs drug dang nye ba nyi shu yi / /
dbang du gyur nas sdig pa'i las byas pa'i / /
mtshams med lnga dang de dang nye ba lnga / /
mi dge bcu dang mi khom brgyad la sogs / /
bya bar ma 'os bdag gis bgyis pa dang / /
sdig pa'i grogs ldan gzhan gyi rkyen song nas / /
bdud rtsi spangs nas dug 'thungs ji bzhin du / /
yang dag lta spyod dam tshig spangs nas ni / /
log pa'i lta spyod dam tshig mchog bzung nas / /
sdig pa'i nyon mongs rgya mtsho tshul 'dra la / /
bdag dang mtha' yas sems can thams cad kyis / /
rang gis bgyis dang bgyid du stsal ba dang / /
bgyid par byed la rjes su yi rang bas / /
sems dmyal dud 'gro gshin rje'i 'jig rten ni / /
'bras bu sdug bsngal nyams su myong gyur kun / /
dang sems brtson pas rab tu bshags gyur pas / /
myong bar ma gyur smin par ma gyur cig /
deng nas bzung nas ma 'ongs dus su yang / /
rkyen du mi 'tsham sdig pa'i las rnams kun / /
nam yang mi bgyid mang du bcas pas na / /
'phags pa'i 'khor tshogs thugs rje che rnams kyis / /
tshangs par stsal nas byin gyis brlab tu gsol / /
byang chub snying po myur du bgrod pa dang / /
'gro ba ma lus byang chub bsgral ba'i phyir / /
dang ba'i sems kyis dge ba bsngo ba ni / /
thog ma med nas da lta'i dus bar du / /
bla med byang chub mchog tu sems bskyed de / /
shes rab gnyis med nges pa'i tshul rtogs shing / /
thabs mkhas snying rje sku gsung thugs dang ni / /
sku gsum 'phro 'du phrin las rnam bzhi yis / /
snying rje bskyed nas dge ba ci bsags dang / /
sku gsung thugs kyi mtshan ma bris pa dang / /
bla na yod med mchod pa rgya chen dang / /
mchod gnas sbyin gnas sbyin pa rnam gnyis dang / /
nyan dang len dang de bzhin klag pa dang / /
kha ton dag dang ci rigs bshad pa dang / /
tshul bzhin sems dang bsgom pas mthar phyung dang / /
byams dang snying rje dga' ba btang snyoms dang / /
sbyin dang tshul khrims bzod pa brtson 'grus dang / /
bsam gtan shes rab thabs dang stobs dang ni / /
smon lam dang ni de bzhin ye shes dang / /
rnam par dag pa'i phung po lnga dang ni / /
dran dang brtson 'grus rdzu 'phrul rkang pa dang / /
dbang stobs yan lag 'phags pa'i lam rnams dang / /
phyi nang rten 'brel rgyu 'bras phye ba dang / /
gzungs dang ting 'dzin stobs dang mi 'jigs dang / /
ma 'dres chos dang rnam pa kun mkhyen dang / /
thabs dang shes rab bden gnyis bden bzhi dang / /
snyoms par 'jug dgu zad pa bcu dag dang / /
rnam thar brgyad dang rnam thar gsum dag dang / /
bsam gtan brgyad dang dge ba bcu la sogs / /
de la sogs te dge ba ji snyed rnams / /
rgyal ba sras dang bcas pas rab bsngags pa / /
skyes bu dam pa rnams kyis bgrod pa'i lam / /
nye lam dam pa shin tu mchog gyur pa / /
bdag gis bsgrubs dang sgrub tu stsal ba dang / /
sgrub par byed la rjes su yi rang bas / /
dge ba'i rtsa ba bdag gis ci bsags pa / /
skal ba mnyam pas rigs kyi bu mchog rnams / /
bsam pa dag pas brtson 'grus rab bskyed nas / /
byang chub bsgrub phyir dge ba ci bsags dang / /
phyogs dus kun gyi rgyal ba sras bcas pas / /
dang por thugs bskyed dam chos gnas par bgyi / /
dge ba'i yon tan khyad par ci mdzad dang / /
mtha' yas mu med 'jig rten rab 'byam na / /
'gro drug sems can ma lus ji snyed pa / /
lus dang ngag dang de bzhin yid kyis kyang / /
dge ba'i yon tan khyad par ci bsags pa / /
thabs mkhas bcas pa'i snying rje cher bskyed nas / /
'gro ba'i don du dge ba bsngo ba ni / /
rgyal ba rgya mtsho tshogs kyi dkyil 'khor du / /
rgyan dang longs spyod mchog gis klubs gyur cig /
phyogs dus kun na bzhugs pa'i rgyal ba'i sras / /
sa bcu rgyal tshab srid pa tha ma pa / /
shes bya bag chags rtsa nas bsal nas su / /
byang chub snying po shin tu nyams dga' bar / /
rdo rje'i gdan mchog myur du mnan nas kyang / /
bdud rnams sder bcas shin tu pham mdzad nas / /
zhing gi rdul snyed mya ngan mi 'da' bar / /
chos kyi 'khor lo rgya chen bskor gyur cig /
tshogs kyi lam rtags bcu gsum rdzogs mdzad pa'i / /
skyes bu dam pa dad pa thob pa dang / /
nges 'byed yan lag ting 'dzin bzhi sbyangs nas / /
sbyor ba'i sa gzhi nges par gnon pa dang / /
dang po thob nas dgu la thug par bgyi / /
skyes mchog dam pa thugs rje mnga' rnams kyis / /
brtson 'grus drag po'i me chen sbar nas su / /
rdo rje lta bu'i ye shes chen po yis / /
'og min skyon rnams myur du bsal nas kyang / /
kun gyis mthun par byang chub thob par shog /
ma nor tshul bzhin dge ba 'di bsngos par / /
tshogs dang bse ru lta bu'i rang rgyal rnams / /
rgyu rkyen rten 'brel ting 'dzin sbyangs nas su / /
gnyis su med pa'i ye shes mchog brnyes nas / /
'gro ba ma lus thabs kyis sgrol mdzad cing / /
sa bcu'i yon tan lhun gyis rdzogs gyur cig /
dge bshes dam pa'i drin la rab gnas shing / /
dbang po skyon med 'dun dang bcas pa'i phyir / /
nyan thos shes pa'i tha snyad ldan pa rnams / /
chos la bdag 'dzin ting 'dzin sbyangs nas su / /
theg pa chen po'i sems la gzhol bar shog /
dge ba'i rtsa ba tshul bzhin bsngos pa 'dis / /
nam mkha' mtha' yas rnam shes mtha' yas dang / /
ci yang med dang srid pa'i rtse mo pa / /
bdag dang bcas pa'i ting 'dzin sbyangs nas su / /
bla med byang chub myur du thob par shog /
bdag gi dge ba'i rtsa ba 'di yi mthus / /
bsam gtan bzhi gsum bcu gnyis la sogs te / /
gzugs khams lha tshogs mang po thams cad kun / /
bdag 'dzin sgyu mkhan de dag bsal nas kyang / /
bla med byang chub myur du thob par shog /
bdag gi dge ba'i rtsa ba 'di yi mthus / /
gzhan 'phrul 'phrul dga' dga' ldan 'thab bral dang / /
sum cu gsum pa rgyal chen sa bla ba / /
'dod khams ris drug lha tshogs thams cad kun / /
dge bcu dpag med yon tan bsgrubs nas su / /
bla na med pa'i byang chub thob par shog /
bdag gi dge ba'i rtsa ba 'di yi mthus / /
lha ma yin gyi ris su gtogs pa rnams / /
nga rgyal phrag dog dug rnams spangs nas su / /
byang chub gsum gyi go 'phang thob par shog /
bdag gi dge ba'i rtsa ba 'di yi mthus / /
gling na gnas pa'i mi rnams thams cad kun / /
sdug bsngal dug gsum skyon rnams rab spangs nas / /
byang chub mchog tu sngon sems bskyed pa rnams / /
sems de rgyas shing yon tan rdzogs gyur nas / /
sngon chad nam yang dad sems ma skyed pa / /
dad dang mos pa'i sems su gyur nas su / /
lus ngag yid kyis brtson 'grus bskyed nas ni / /
byang chub sgrub la som nyi med par shog /
gzhan yang phran tshegs sdug bsngal 'di dag kyang / /
nam yang mi 'byung byung yang zhi bar shog /
long bas gzugs mthong 'on pas sgra thos shing / /
dig pas smra shes smyon pas dran rnyed shog /
zha bo rnams kyang de bzhin rangs pa dang / /
nad pa rnams kyang myur du sos par shog /
dbul po rnams kyis rtag tu nor rnyed shog /
bkres skom rnams kyis zas skom rnyed par shog /
gos med rnams kyang gos dang ldan pa dang /
de la sogs pa phongs pa'i sdug bsngal kun / /
thams cad bsal nas sgra mi snyan bzhin du / /
bde ba kun gyis kun du rgyas nas kyang / /
bsod nams 'bras bu rtag tu grub par shog /
bdag gi dge ba'i rtsa ba 'di yi mthus / /
mtha' yas 'jig rten khams kyi byol song rnams / /
glen zhing gti mug par ni gyur pa dang / /
gcig la gcig ni gnod pa'i sdug bsngal rnams / /
myur du bsal nas lha mi thob par shog /
bdag gi dge ba'i rtsa ba 'di yi mthus / /
phyogs bcu 'jig rten khams kyi yi dwags rnams / /
bkres skom sdug bsngal rnams ni bsal nas kyang / /
lha dang mi yi bde ba'i mchog la gnas / /
byang chub sgrub la som nyi med par shog /
bdag gi dge ba'i rtsa ba 'di yi mthus / /
'jig rten khams kyi sems can ji snyed pa / /
tsha grang sdug bsngal ji snyed yod pa rnams / /
ba mo la ni nyi zer ji bzhin du / /
myur du zhi nas lha mi'i bde ba dang / /
byang chub sgrub la the tshom med par shog /
mdor na mtha' yas sems can thams cad kyi / /
sdig pa rnam grangs ma lus kun bsal nas / /
sdug bsngal 'bras bu kun las thar ba dang / /
bla med byang chub mthun pa thob par shog /
dge ba'i rtsa ba bsngo bar brtsams pa yang / /
bdag phyir ma yin 'gro ba'i phyir brtsams pas / /
deng nas bzung nas byang chub thob par shog /
mi khom brgyad dang gtan du bral gyur cig /
grogs mchog dam pa rnams dang mi 'bral bas / /
gang nas gang du byang chub sgrub pa'i tshe / /
phrad par gyur nas spyod par mi smon pa / /
lha mi'i longs spyod mchog tu bde ba dang / /
rgyal srid dbang phyug de bzhin snyan tshig rnams / /
'gro ba'i don du spyod pa ma gtogs pa / /
bslus shing chags par nam yang ma gyur cig /
rig pa'i gnas la sogs pa'i bya byed kun / /
mthong thos tha snyad bzhis ni bsgrubs nas su / /
thabs mkhas snying rje'i 'gro don ma gtogs pa / /
spyod par ma gyur slob par ma gyur cig /
yul 'khor nor dang 'byung ba'i gter rnams dang / /
pha ma phu nu de bzhin spun rnams dang / /
bu dang chung ma khyim dad bang mdzod dang / /
bran pho bran mo rta dang glang po dang / /
de la sogs pa bya byed thams cad kun / /
thabs mkhas snying rje'i spyod pa ma gtogs par / /
bslus shing chags par nam yang ma gyur cig /
rgyal ba sras bcas ma lus mchod pa dang / /
'gro ba ma lus byang chub bsgral ba'i phyir / /
mgo gcod pa dang rna ba sna gcod dang / /
snying dang rkang dang rus pa khrag rnams dang / /
lpags pa dag dang yan lag nying lag rnams / /
dgos pa'i don du spyod pa'i dbang thob nas / /
ji ltar 'dod bzhin rtag tu gtong bar shog /
byang chub snying po myur du thob bya'i phyir / /
phyag 'tshal ba dang bstod cing mchod pa dang / /
sdig pa bshags shing tshul bzhin bsngos pa dang / /
yi dam bcas nas nam yang mi 'bral bas / /
byang chub spyod pa rlabs chen thob nas su / /
ji ltar mthun par 'gro ba'i don spyod nas / /
byang chub snying por myur du song nas ni / /
bdud rnams sde dang bcas par tshar bcad nas / /
chos kyi 'khor lo rgya chen bskor gyur cig /
lha dang lha min mi la sogs pa yi / /
grogs mchog dam pa rnal 'byor spyod rnams kyis / /
lta spyod dam tshig shes rab rtsal bzung nas / /
kun gyis bdag bzhin bsgrub par mdzad du gsol / /
bsngo ba bla chen dgongs pa rab gsal gyis mdzad pa rdzogs so
