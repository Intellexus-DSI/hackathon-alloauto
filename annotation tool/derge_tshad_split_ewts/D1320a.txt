@## / /
bcom ldan 'das ma ku ru kul+le la phyag 'tshal lo / /
lha mo chen mo ku ru kul+le / /
mchog tu dga' ba'i gzugs can ma / /
'dod don thams cad bsgrub pa la / /
yang dag gus pas phyag 'tshal lo / /
ye shes 'dod pa'i bla ma yis / /
slob ma'i bsod nams don du ni / /
de yi sgrub thabs mdor bsdus pa / /
rgyud kyi rim bzhin bdag gis bshad / /
dang po kho nar rnal 'byor pas lha'i khang par nye bar 'dug ste /
sa gzhi kun du dri bzang po'i maN+Dal byas la /
mdun du bla ma dang /
sangs rgyas dang byang chub sems dpa' dang /
lha mo'i sku bsams la /
me tog dmar po dang /
mar me la sogs pas yang dag par mchod de /
sdig pa bshags pa la sogs pa bya'o / /
sdig byas thams cad bdag gis bshags / /
dkon mchog gsum la skyabs 'gro bya / /
'gro ba'i bsod nams rjes yi rang / /
sangs rgyas byang chub yongs su bsngo / /
dang po byams pa'i bsam gtan bya / /
de bzhin gnyis pa snying rje bsgom / /
gsum pa dga' ba bsgom par bya / /
thams cad rjes la btang snyoms so / /
de rjes sngags 'di brjod par bya / /
oM shu n+ya tA dz+nyA na badzra swa b+hA wa Ad+mako\u0f85haM /
rang bzhin stong par rnam par bsgom / /
sngon gyi smon lam rjes su dran / /
shes rab e yi gzugs can ma / /
nam mkha'i khams su bsam par bya / /
pad+ma dmar po 'dab brgyad bzang / /
de yi steng du rnam par bsgom / /
nyi ma'i dkyil 'khor yang dag ldan / /
de steng yongs su bsgom pa ni / /
mchog gi sa bon yi ge hrIH / /
mchog tu dga' ba'i gzugs can ma / /
sku mdog dmar po 'od zer 'bar / /
phyag bzhis rnam par brgyan pa'i sku / /
g.yas na mda' dang lcags kyu bsnams / /
de bzhin g.yon na ut+pal gzhu / /
lha mo thod pa'i dbu rgyan can / /
rgyan rnams kun gyis brgyan pa'i sku / /
de yi gzugs kyi bdag nyid ni / /
yang dag rnal 'byor rnam par bsgom / /
mchog tu dga' ba'i gzugs can ma / /
gar mkhan yid kyis rnam par bsam / /
gsang ba'i mchod pa khA su sogs / /
yongs su bskor ba dbus ma la / /
ar+g+haM la sogs sbyin pa dang / /
sna tshogs mchod pa cho gas bya / /
snying ga'i sa bon 'od zer gyis / /
phyogs thams cad du yongs su dgang / /
'gro ba rang gi gzugs su byas / /
de bzhin rang la gzhug par bya / /
de nas sngags kyis bzlas par bya / /
phreng ba rang gi kha dog can / /
phyi dang de bzhin rang bdag nang / /
spro dang bsdu ba bsgom par bya / /
oM ku ru kul+le sarba satA na me wa sa mA na ya hrIHswA hA /
'di nyid bsgom pa byas pa yis / /
'jig rten gsum po dbang du 'gyur / /
'bum gyis rgyal po dbang du 'gyur / /
khri yis 'jig rten dbang du 'gyur / /
bya dang phyugs ni bye bas so / /
bdun 'bum gyis ni lha ma yin / /
nyis 'bum gyis ni lha rnams so / /
brgya yis blon po dbang du 'gyur //
'di ltar rig pa chen po'i 'dzab / /
nyin mtshan spyod lam thams cad bya / /
me tog la sogs bye brag gis / /
rang nyid yang dag mchod par bya / /
byang chub yongs su bsngo bar bya / /
bdag nyid de yi nga rgyal bya / /
rang las ji ltar bde bar spyad / /
ku ru kul+le'i sgrub pa'i thabs / /
rdo rje brtse ba mkhas pa yis / /
sems can don ni bsgrub pa dang / /
rdo rje mtshan gyis zhus phyir byas / /
de ltar byas pa'i bsod nams kyis / /
'khor ba'i rgya mtsho 'jig rten kun / /
mchog tu dga' ba'i gzugs can ma / /
yang dag bde ba thob par shog /
ku ru kul+le'i sgrub pa'i thabs slob dpon chen po kr-iSh+na badzras mdzad pa rdzogs so // //
ye shes rgyal mtshan gyis bsgyur // //
