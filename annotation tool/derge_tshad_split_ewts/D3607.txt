@## / /
rgya gar skad du /
badzra bA rA hI sA d+ha naM /
bod skad du /
rdo rje phag mo'i sgrub thabs /
rdo rje phag mo la phyag 'tshal lo / /
rnal 'byor pas snga bar langs nas zhal bsang ba la sogs pa byas nas dam tshig gi ri lu zhal du bcug ste /
ri'i phug la sogs pa yid du 'ong ba'i gnas su sna tshogs rdo rje'i stan la 'dug nas A li dang kA li dbyangs lan gsum brjod pas bdag nyid rdo rje phag mor gyur nas de'i rnam pa can du 'gro ba thams cad nges par byas te /
rang gi snying gar chu skyes dang nyi ma la baM yig dmar po bltas nas de las byung ba'i 'od zer dmar po bskal pa'i me lta bu'i shin tu mi bzad pa 'og min gyi gnas su song nas rdo rje phag mo 'chad par 'gyur ba'i sku mdog dang phyag mtshan dang ldan pa dang /
bla ma dang sangs rgyas dang byang chub sems dpa' rnams mdun gyi nam mkha' la spyan drangs nas bzhugs te /
snying ga nas phyung ba'i 'od zer gyi mchod pa rnams kyis yang dag par mchod nas /
de'i mdun du sdig pa bshags pa dang /
bsod nams la rjes su yi rang ba dang /
dge ba yongs su bsngo ba dang /
gsum la skyabs su 'gro ba dang /
byang chub tu sems bskyed pa la sogs pa byas nas tshad med pa'i gnas bzhi rnam par bsgoms te /
de nas chos thams cad rdo rje'i rang bzhin gyi stong pa nyid du byas nas /
oM shU n+ya tA dz+nyA na badzra swab+hA wa At+ma ko\u0f85haM /
zhes pa'i sngags kyi don mngon du byas nas skad cig gis mi gnas pa'i skur bsam par bya'o / /
sngon gyi smon lam gyi dbang gis ting nge 'dzin las rnam par bzhengs nas nam mkha' la yaM raM baM laM yongs su gyur pa las gzhu'i dbyibs dang zur gsum dang zlum po dang gru bzhi rnams nag po dang dmar po dang dkar po dang ser po rnams te 'byung ba chen po bzhi'i dkyil 'khor rnams steng nas steng du blta bar bya'o / /
de'i steng du suM yig las byung ba'i ri rab gru bzhi pa rin po che bzhi'i rang bzhin can lcog brgyad kyis nye bar mdzes pa rnam par bsams nas /
de'i steng du oM me di nI badzrI b+ha ba badzra ban+d+ha hUM /
oM badzra prA kA rA hUM baM hUM /
oM badzra paM dza ra hUM yaM hUM /
oM badzra bi tA na hUM khaM hUM /
oM sha ra dzA la trAM shaM trAM /
oM badzra dz+wa lA na lArka hUM hUM hUM /
sngags 'di rnams kyis rdo rje'i sa gzhi la sogs pa'i rim pa drug go / /
bsgrubs nas de'i nang du gru bzhi la sogs pa'i mtshan nyid thams cad dang ldan pa'i gzhal yas khang rnam par bsams nas de'i dbus su paM yig dmar po las skyes pa'i pad+ma 'dab ma brgyad pa'o / /
de'i ze'u 'bru la A li kA li yongs su gyur pa las zla ba dang nyi ma yang dag par sbyor ba 'od dmar po rdo rje'i nang du song ba las baM yig dmar po'i rang bzhin 'od rab tu gsal bar blta bar bya'o / /
de thams cad yongs su gyur pa las bdag nyid bcom ldan 'das ma rdo rje phag mo se 'bru'i me tog lta bu phyag gnyis pa /
phyag g.yas pa rdo rje'i sdigs mdzub mdzad pa /
g.yon na thod pa dang kha T+wAM ga bsnams pa zhal gcig pa /
spyan gsum pa /
skra grol ba /
phyag rgya drug gis brgyan pa /
phyogs kyi gos can ye shes lnga'i bdag nyid lhan cig skyes pa'i dga' ba'i rang bzhin can /
zhabs g.yas brkyang bas 'jigs byed dang dus mtshan mnan pa /
mgo bo rlon pa'i phreng bas sku la brgyan pa /
khrag 'dzag bzhin pa 'thung ba bsgom par bya'o / /
de nas shar la sogs pa'i 'dab ma bzhi rnams la go rims ji lta ba bzhin du g.yon skor du mkha' 'gro ma dang /
lA ma dang /
dum skyes ma dang /
gzugs can ma rnams nag mo dang /
ljang gu dang /
dmar mo dang /
dkar mo rnams te de rnams zhal gcig pa /
phyag bzhi pa'o / /
phyag g.yon na kha T+wAM ga dang thod pa bsnams pa /
g.yas na Da ma ru dang gri gug bsnams pa /
spyan gsum pa /
dbu skra grol ba /
gcer bu zhabs g.yas brkyang gis bzhugs pa /
phyag rgya lngas rnam par brgyan par bsgom par bya'o / /
mtshams kyi 'dab ma bzhi rnams la byang chub kyi sems la sogs pas gang ba'i thod pa rnams bsgom par bya'o / /
de'i rjes la snying ga'i sa bon las 'od zer 'phros nas bcom ldan 'das ma'i ye shes kyi 'khor lo dzaHyig gis spyan drangs nas /
hUM yig gis rang dam tshig gi 'khor lo chu la chu bzhin du gzhug par bya'o / /
baM yig gis bcings nas hoHyig gis mnyes par bya'o / /
de nas oM baM b+h+rUM hUM khaM AHhAM ha /
zhes pa'i yi ge rnams kyis skye mched rnams sbyang bar bya'o / /
lha mo drug gi dag pa dang / /
sngags kyi rkang pa rnams kyis bcom ldan 'das ma'i go char bya'o / /
oM baM lte ba la'o / /
haM yaM thugs ka'o / /
hrIM maM zhal lo / /
hrA+eM hrIM dbu la'o / /
hUM hUM spyi bo la'o / /
phaT phaT sku thams cad la na bzar bya'o / /
de nas bcom ldan 'das ma'i sku gsung thugs rnams la go rims ji lta ba bzhin du oM AHhUM zhes pa rnam par dgod do / /
bsgoms pas ngal na sngags bzlas par bya'o / /
de la sngags ni oM badzra bai ro tsa nI ye hUM hUM phaT swA hA zhes so / /
thun mtshams gsum du gtor ma sngon du 'gro bas bcom ldan 'das ma bsgom par bya'o / /
spyod lam thams cad la go rims ji lta ba bzhin du bcom ldan 'das ma'i sku gzugs kyis gnas par bya'o zhes so / /
rdo rje phag mo'i sgrub thabs rdzogs so // //
paN+Di ta chen po a ba d+hU tI pa dpal ldan gnyis med rdo rje'i zhabs kyis mdzad pa'o // //
