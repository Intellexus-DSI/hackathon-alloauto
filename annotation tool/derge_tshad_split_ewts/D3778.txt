@## / /
rgya gar skad du /
a mr-i to dA ya bi d+hi ba liM ta nA ma /
bod skad du /
bdud rtsi 'byung ba zhes bya ba'i gtor ma'i cho ga /
bcom ldan 'das 'jam dpal gzhon nur gyur pa la phyag 'tshal lo / /
rtog pa'i dri ma kun bcom yul can dpal ldan bsod nams nyag gcig spyod yul dang /
de yi dbang las byung zhing dang po'i 'khor rnams rgya chen yongs dag mi g.yo la sogs rab gnas spyod yul dang / /
mnyam nyid klong las rmi lam thugs rje smon lam dbang gis chu yi zla ba lta bur skal ldan rnams la ston pa yi / /
mthu brnyes rab tu 'bad de de la bdag gis don mthong bdud rtsi 'byung ba'i cho ga gsal bar bshad par bya /
de la re zhig sgrub ba bo rnam pa gnyis te /
zab pa la mos pa dang rgya che ba la mos pa'o / /
de yang /
spyod pa gnyis la gnas pa ni /
theg pa mchog la zhugs pa yin / /
zhes gsungs so / /
zab mo la mos pa rnams ni ji lta bu zhe na /
bdag nyid zab ba 'ba' zhig la mos pa spyod pas 'bras bu sgrub par byed do / /
stong pa nyid la gzhol ba'i bsam pas bsgrub par bya'o zhes so / /
rgya che ba la mos pa gnyis te /
bsam pa rgya che ba la mos pa dang spyod pa rgya che ba la mos pa'o / /
bsam pa rgya che ba la mos pa ji lta bu zhe na /
sngon du 'gro ba'i sems kyis khams gsum ma lus pa'i sems can nyon mongs pa'i chu bo las bsgral bar bya'o snyam pa ni dngos su smon pa byang chub kyi sems so / /
spyod pa rgya che ba la mos pa ji lta bu zhe na /
de'i don du spyod pa dri ma med pa'i spyod pa sna tshogs la 'jug pa ste /
dngos su 'jug pa byang chub kyi sems so / /
de yang /
byang chub sems ni mdor bsdu na / /
rnam pa gnyis su shes bya ste / /
smon pa'i byang chub sems dang ni / /
'jug pa'i byang chub sems yin no / /
zhes pa dang /
dang por sems bskyed pa mi bsgul bar gnas par bya ste /
de yang ji skad du /
thams cad mkhyen pa'i rgyu ni byang chub sems yin no / /
zhes gsungs so / /
de'i 'og tu de bstan zhing rlan par byed pa ste snying rje la gnas par bya'o / /
de yang snying rje'i rtsa ba las byung ba yin no zhes gsungs so / /
de'i 'og tu zil gyis gnon pa'i lam la gnas par bya ste /
de yang thabs kyis mthar phyin pa yin zhes gsungs so / /
zil gyis gnon pa'i lam ni mang ba nyid theg pa chen po'i spyod pa mtha' yas pa'i phyir ro / /
'on kyang mdor bsdu na rnam pa gnyis te bsod nams dang ye shes kyi tshogs gnyis yin te /
de yang ji skad du /
byang chub sems dpa'i lam mtha' yas pa yin te bsod nams dang ye shes kyi tshogs zhes gsungs so / /
de la bsod nams kyi tshogs ni rnam pa gsum ste /
sbyin pa dang tshul khrims dang bzod pa dang gsum mo / /
ye shes kyi tshogs ni rnam pa gnyis yin te /
bsam gtan dang shes rab gnyis so / /
brtson 'grus ni gnyis ka'i grogs yin no / /
de yang ji skad du /
bsod nams rgyu ni rnam pa gsum yin te /
tshim byed dang ni spong shes dang / /
rtse gcig blo ni ye shes rgyu / /
smra ba'i seng ge 'di skad gsungs / /
zhes pa'o / /
de la 'di ni rgyu'i phyogs gcig ste sbyin pa'i phyogs gcig gi yan lag go / /
blos rnam par dpyad na ni tshul khrims dang ting nge 'dzin la sogs pa ni ma yin no / /
de lta bas na lam thams cad kyi sngon du 'gro ba ste dgongs pa dang bcas pa kho na'o / /
'o na de lta bu'i sbyin pa la sogs pa nyams su len pa'i sbyong bas ci zhig bya ste don yod pa ma yin no zhes ji skad du /
rigs kyi bu gang la gnas na sems can thams cad rjes su 'brang bar 'gyur ba dang /
'od 'dom gang ba zhes bya ba la sogs pa rgya cher gsungs pa las don yod pa kho na yin pas nges par som nyi za ba bzlog bar bya'o zhes pa'i don to / /
gzhan du na shing tA la mgo bo bcad pa dang 'dra'o zhes bya ba ni /
sgrub pa la gdams pa ste tshogs la 'bad par bya ba'i don to / /
de ltar re zhig spyi don yin no / /
da ni yan lag gi don brjod par bya ste /
rnal 'byor pa skal pa can gang zhig nye bar spyod par 'dod pa de la phan gdags par bya ba'i phyir mchod sbyin gyi gtor ma nar ma zhes pa nas zhal nas gsungs pa yang gdon no zhes pa la sogs pa smras pa yin te /
rnal 'byor pas nyams su blang bar bya ba kho na yin par shes par bya'o / /
de la mchod sbyin gyi gtor ma nar ma byed par 'dod pas zhes bya ba la sogs pa ni rnal 'byor pa khyad par can bstan te thams cad ni ma yin no zhes bya bar snyegs so / /
mchod sbyin zhes pa ni mchod pa ni 'phags ba la gus pas dbul bar bya ste de yang mngon sum du dmigs la mchod par bya'o zhes pa'i tha tshig go / /
sbyin pa zhes pa ni sems can la dmigs te gtang ba'o / /
de yang 'khor gsum yongs su dag par bya'o zhes pa'i don to / /
de yang /
mchod pa'i las kyang ci nus bgyi / /
sems can kun gyi don kyang bgyi / /
zhes gsungs so / /
de skad ston pa yin te pha rol tu phyin pa thams cad kyi thog mar sbyin pa'i pha rol tu phyin pa 'gro ba yin la /
gsang sngags kyi sgo'i spyod pa la spyad pa rnams kyi dam tshig yin te de'i phyir dgongs pa'o / /
gtor ma zhes pa ni thabs shes rab tu thams cad la khyab pa'i phyir ro / /
de yang ma tshang ba med pas thabs yin te /
'khor gsum yongs su dag pas shes rab bo / /
zhes gsungs so / /
des na rgyu bstan pa dang byin gyis brlab pa dang /
bden pa'i stobs brjod pa rnams ni thabs yin la /
'khor gsum yongs su dag pa ni shes rab yin zhes ston par 'gyur gyi zhes pa ni tha dad pa ma yin par sbyor ba'o / /
nar ma byed par 'dod pas zhes pa ni 'bad rtsol dang bcas pas rgyun du bya'o zhes pa'i tha tshig go / /
de ci'i phyir zhe na /
'bras bu rgya che ba la dmigs pa ste gong du bshad pa yin no / /
de yang /
rgyun du sbyor byed rnal 'byor yin / /
zhes pa'o / /
de nas rang gi lhag pa'i lha rjes su dran zhing bsrung bar bya ba'i phyir /
dang por bdag nyid lha'i rnal 'byor du 'jug pa'am zhes bya ste /
dang po zhes pa ni nye bar sbyor ba'i dus gang yang rung ste thog ma'o / /
bdag nyid ces pa ni gzhan ma yin pa ste mdun la sogs pa ni ma yin no zhes pa'i don to / /
lha'i rnal 'byor du zhes pa ni de yang mi gnyis snyoms par 'jug ba'o / /
'jug pa'am zhes pa ni 'jug pa ste sgo yin no / /
de yang gang zhe na dang po bdag nyid mngon du byas la bsrung bar bya'o / /
ji skad du /
rang dag par ni shes pa la / /
'tshe ba med kyis ma 'jigs shig /
mchod sdong las byung dge ba bzhin / /
'tshe ba rang gi sems las byung / /
zhes pa'o / /
gzhan yang /
bdag nyid srung ba byas pa yis / /
lha yi rnal 'byor rab tu 'grub / /
ces gsungs so / /
de'i 'og tu yud tsam gyis 'phags pa rnams mngon sum du bya ste sdig pa bshags pa la sogs pa bdun po bya ste /
de yang bdun po 'di dag ni tshogs kyi yan lag yin no zhes gsungs so / /
de'i 'og tu yang dag pa'i snying po mngon du byas te stong pa nying du bsam mo / /
de nas ji ltar gzung ba'i lha'i rnal 'byor byas te rim pa ji lta bar bla ma'i zhal las shes par bya'o / /
yang dam tshig theb par gyur pa rnams kyi dbang du byas te chos bdag med par bsgoms te zhes pa ste /
chos zhes pa phung po la sogs pa rnams la mtshan nyid 'dzin pa rnams su 'dod de /
bdag ces pa ni gang zag dang chos la rang bzhin med par shes pa ni phung po la sogs pa du ma'i rang bzhin dang /
skad cig ma'i rang bzhin yin la de la rtag pa dang gcig bur 'dzin pa ni phyi rol gyi lam la gnas ma rnams so / /
de la sogs pa las bzlog pa ni gang zag la bdag med par shes par bya'o / /
chos la bdag med par yang de nyid la gnyis su zhen pa dang bral ba ste dngos po'i mtha' yid la mi byed pa'o / /
bsgoms te zhes pa ni de la rtse gcig tu byed pa dang sbyar ro / /
'di yang bsrung zhing bdag byin gyis brlab pa yin te /
de yang ji skad du stong ba nyid kyis stong pa nyid la glags mi rnyed ces pa la sogs pa gsungs so / /
'di skad ston pa yin te /
bdag med pa sngon du byas nas mchod sbyin la sbyar bar byas na khyad par du 'grub par 'gyur ro zhes pa'i don to / /
de nas yang de'i rgyu nye bar bstan pa'i phyir chu gtor gyi snod che chung ci 'byor ba'i nang du phye stsal te zhes bya ba smos te /
de la chu zhes pa ni rlan par byed pa'i phyir ro / /
dngos su ni byams pa'am snying rje'i bdag nyid de sgrub pa po de dang ldan par bya'o zhes pa'i don to / /
gtor zhes pa ni gong du bshad pa'i don to / /
snod che zhes pa ni yangs pa'o / /
chung ba ni de'i don las bzlog pa ste rin po che'i snod do / /
ci 'byor zhes pa ni nges par gzung du yod ba ma yin te tshad ma bzung ba'i phyir ro / /
nang du zhes pa ni brda phrad par zad do / /
phye stsal te zhes pa ni nyams pa ma yin pa dang /
yongs su brtags pa'i phye blugs pa ste sems can thams cad kyi nye bar 'tsho ba yin pa'i phyir ro / /
de yang ji skad du /
shin tu mdzes pa'i gtor snod du / /
dri med chu gtsang la sogs pa / /
gsang sngags rnams kyis rab sbyangs te / /
yongs su bsngo bya don chen phyir / /
zhes bya ba la sogs pa gsungs so / /
'di skad bstan te /
rgyu rkyen gang la brten nas don gnyis la 'jug par byed pa ni thabs dam pa ste de la 'jug par bya zhes pa'i don to / /
de nas yang yongs su sbyong ba'i thabs bstan pa'i phyir gtor ma'i nang du zla ba'i dkyil 'khor gyi steng du yi ge raM dkar po bsams te zhes pa la sogs pa smos so / /
gtor ma'i nang zhes pa ni de nyid kyi nang gi nam mkha' la'o / /
zla ba'i dkyil 'khor zhes pa ni a las gyur pa ste byang chub kyi sems mtshon par byed pa'o / /
de yang ji skad du /
zla ba'i dkyil 'khor gnyis pa ni / /
byang chub sems ni rab rdzogs pa / /
zhes gsungs so / /
steng du zla ba go sla'o / /
yi ge raM zhes pa ni bdun pa'i gnyis pa la stong pa'i lhas mnan pa'o / /
dkar po zhes pa ni dri ma dang bral ba'o / /
bsams te zhes pa ni yi ge de la dmigs pa'o / /
de nyid kyis cir 'gyur zhe na /
skyon rnams spong ba ste 'og nas ston pa la 'jug pa'o / /
de yang ji skad du /
ra zhes bya ba ni rdul dang bral ba'i phyir chos thams cad kyi sgo yin no zhes gsungs so / /
'di skad ston te des gtor ma'i dri rab la sogs pa stong ste de la rtse gcig tu bya'o zhes pa'i don to / /
de nas sbyong ba'i thabs nyid bstan pa'i phyir yi ge de la zhes pa la sogs pa smos te /
yi ge de las zhes pa ni raM las so / /
chos thams cad ces pa ni chos ni gong du bshad zin to / /
thams cad ces pa ni chos kyi khams du mas 'dus pa la sogs pa ste /
rdul dang bral lo zhes pa ni gzung 'dzin la sogs pa de nyid de dang bral ba'o zhes pa'i sgra 'byung bas zhes pa ni don de nyid stong ba ste bdag med par bsgom pa'o / /
gtor ma'i dri ma zhes pa ni mi gtsang ba'i sgra'o / /
lhag mar gyur pa ni ma gnang ba'i yo byad de rnams so / /
de nyid ni skyon rnams yin no / /
des zhes pa de ni yi ge raM bsgoms pa'i stobs so / /
dag par bya zhes pa ni mchod sbyin no / /
de la ji skad du /
mi gnyis pa'i ye shes me lta bu de'i sa bon las bskyed pa'i me'i sa bon du gsungs pa ste 'di skad du ston pa yin te /
gong gi yongs su sbyong ba'i yi ge'i sbyor ba'i rjes thogs la 'og nas 'byung ba'i phyag rgya dang sngags kyis btab la de nyid yongs su dag par bsam mo zhes lan ston to / /
de'i 'og tu de rnyed pa la yang bdud rtsir 'gyur ro / /
de'i thabs ston pa'i phyir de nas zhes pa la sogs pa smos so / /
de nas zhes pa ni yongs su sbyang ba'i rjes thogs so / /
zla ba'i dkyil 'khor de la zhes pa ni snga ma'i zla ba'i dkyil 'khor de nyid la'o / /
yi ge a zhes pa ni ma skyes par ston pa'i yi ge ste de yang /
a ni yig 'bru kun gyi mchog /
ces pa nas /
khong nas 'byung ba skye ba med / /
ces pa la sogs pa gsungs te /
de nyid ni bdud rtsi'o / /
dkar po zhes bya ba ni dri ma dang bral ba'o / /
bsams te zhes pa ni rnal 'byor ba ste gong du smos pa bzhin no / /
gtor ma zhes pa ni yongs su sbyang ba byas pa'i gtor ma de'o / /
lha'i bdud rtsi sna tshogs pa dang zhes pa ni lha la yod pa ste de dang rjes su mthun par spro bar bya'o zhes bya ba dang sbyar ro /
longs spyod ces pa ni nye bar spyod pa'o / /
rnam pa sna tshogs pa yang bsam / /
zhes pa ni zas dang skom la sogs pa'o / /
yang zhes pa ni bdud rtsi la ltos pa'o / /
yi ge de las zhes pa ni a las so / /
phyogs bcu zhes pa ni shar la sogs pa'o / /
sems can gyi khams zhes pa ni 'gro ba lngas bsdus pa rnams la khyab par gyur zhes pa ni thams cad la'o / /
gang gis khyab ce na /
bdud rtsi'i rgyun la sogs pa ste des khyab pa'o / /
bsam zhes pa ni 'od zer spro ba'o zhes bya bar sbyar ro / /
de yang ji skad du ston zhe na /
a las sgros pa'i 'od zer gyi rnam pa de bdud rtsir bsam pa ni 'og nas 'byung ba'i sngags brjod de a de nyid las spro bar bya'o zhes pa'i don to / /
de'i 'og tu bdud rtsi nyid nam mkha' dang mnyam par bya ba'i phyir de nas zhes bya ba la sogs pa smos so / /
de nas zhes pa ni bdud rtsir gyur pa'i rjes thogs la'o / /
zla ba'i dkyil 'khor de la zhes pa snga ma dang sbyar ro / /
yi ge oM ser po zhes pa ni oM ni snying po'i don te ser po ni rgyas pa'i don ston pa'o / /
bsam zhes pa ni yid kyis te 'og gi sngags brjod par bya'o zhes pa'i don to / /
de yang oM ni snying po ste thams cad kyi 'byung gnas su ngas dgongs zhes gsungs so / /
des cir 'gyur zhe na 'phags pa dang zhes smos so / /
'phags pa zhes pa ni 'dus ma byas kyi khams la gnas pa ste /
de yang 'dus ma byas la gnas pa ni 'phags pa'i gang zag go zhes gsungs so / /
de yang rnam pa gnyis te slob pa'i rnam pa dang mi slob pa'i bye brag gis rnam pa gnyis so / /
slob pa'i lam la gnas pa la gsum ste /
nyan thos dang rang sangs rgyas dang byang chub sems dpa'o / /
mi slob ba'i lam la gnas pa ni de bzhin gshegs pa rnams te de dag ni mchod pa'i gnas yin pa dang sbyar ro / /
de dag kyang gang las she na mdo sde las 'byung ba bzhin no / /
sems can zhes pa ni 'gro ba lnga la gnas pa ste de yang gzugs can dang de las bzlog pa'o / /
de yang sems can gyi khams ni mtha' yas pa nyid de mdor bsdu na rnam pa gnyis te /
gzugs can dang gzugs can ma yin pa'o zhes gsungs so / /
de la zhes pa ni gnas kyi don no / /
phul zhes pa ni 'phags pa'o / /
bsdos shing zhes pa ni sems can la'o / /
bzhin du zhes pa ni de dang mthun pa'o / /
so sor zhes pa ni go sla'o / /
rnam par rig pa zhes pa nas /
mngon sum las skye sems kyi spyod yul gnas / /
zhes pa ni bzhugs pa'i gnas te 'phags pa rnams kyi'o / /
snang zhing 'byung bar bsam zhes pa ni de dag gi dbang po'i spyod yul te de bsgom pa'o / /
de yang ji skad du /
mchod gnas bla ma khyed kyi pho brang du / /
mchod pa'i sprin gyi gtibs par bsngo / /
sems can thams cad bde gyur cig / /
kun kyang gnod pa rnams dang bral / /
zhes bya ba la sogs pa gsungs so / /
de 'di skad du ston te /
rnal 'byor pas oM ser po bsam ste 'og nas 'byung ba'i sngags brjod de spro bar bya'o zhes pa'i don to / /
de nas yongs su sbyangs ba la sogs pa'i phyag rgya bstan pa'i phyir de nas zhes bya ba la sogs pa'i sbyor ba'i rjes thogs la lag pa g.yas pa'i zhes pa rnal 'byor pa ste thabs kyi rang bzhin yin pa'i phyir /
mthe'u chung mthe bos mnan to zhes pa ni bla 'og tu byas pa'o / /
sor mo gsum zhes pa ni gung mo dang srin lag dang mdzub mo rnams so / /
phral nas zhes pa ni phan tshun ma reg pas phral te yangs pa'o / /
rdo rje ltar byas pa ni rdo rje rtse gsum pa ltar byas pa ste khas phub la zhes pa ni go sla'o / /
gtor ma'i snod la zhes pa ni rin po che la sogs pa'i snod du dngos kyi byang chub kyi sems so / /
reg par byas nas zhes pa ni de nyid la reg par bya ba ste rdo rje rtse gsum pa'i phyag rgya'o / /
de yang /
rdo rje phyag rgya rab sbyar la / /
yongs su sbyar ba la sogs bya / /
zhes gsungs so / /
'di skad kyang ston te /
snod ni rten byed pa'i phyir byang sems de thabs yin la /
rdo rje'i phyag rgya ni shes rab yin pas na thabs dang shes rab 'brel par bya'o zhes pa'i don to / /
de nas yongs su sbyang ba la sogs pa'i sngags bstan pa'i phyir sngags 'di zhes pa la sogs pa smos so / /
de rnams las kyang yongs su sbyar ba'i sngags thog mar bstan pa'i phyir sngags 'di zhes pa ni grub par byed pa'i phyir ro / /
lan gsum zhes pa ni shis pa'i phyir ro / /
brjod pas zhes pa ni rdo rje'i tshul du'o / /
rnam par dag par bsam zhes pa ni gtor ma ste lhag par gyur pa'i skyon de nyid gang zhe na /
oM sarba d+harma badzra si ti hUM zhes pa ste chos rnams rang bzhin gyis rnam par bdag par ston pa'o / /
de nas bdud rtsir bsgyur ba'i sngags bstan pa'i phyir de la sngags 'di zhes bya ba la sogs pa smos te /
sngags ni 'di zhes pa gong ma bzhin no / /
btab ste zhes pa ni brjod pa'o / /
'dud rtsir gyur par bsam zhes pa ni bdud rtsis nye bar mtshon pa ste de ltar bsam pa'o / /
de nyid gang zhe na /
oM a mr-i te hUM phaT ces pa ste bdud rtsi 'byung ba'o / /
de nas zhes pa ni spro ba'i sngags yin pa'i phyir de nas zhes pa la sogs pa smos te /
de nas zhes pa bdud rtsir 'byung ba'i rjes thogs la'o / /
sngags 'di btab ste zhes pa ni spel ba'i sngags kyis te gong ma bzhin no / /
spel bar bsam zhes pa ni nam mkha'i dbyings thams cad du'o / /
de gang gis spro zhing spel zhe na /
namaHsarba ta thA ga te b+h+yo bi shwa mu khe b+h+yaH sarba tad ud+ga te s+pha ra Na ti maM ga gan khaM swA hA zhes pa ste spros pa des 'jig rten dang 'jig rten las 'das pa'i bde bas khyab par byed pa'i sngags bstan pa'i phyir sngags 'di btab ste zhes pa ni khyab par byed pa'i sngags so / /
de nyid kyang gang yin zhe na /
oM na maHsarba tA thA ga ta a ba lo ki te sam+b+ha ra sam+b+ha ra sam+b+ha ra hUM zhes pa'o / /
de nas zhi bar byed pa'i sngags bstan pa'i phyir sngags 'di zhes bya ba la sogs pa smos so / /
ma nor bar grub par byed pa'i phyir na btab ste zhes pa ni zhi bar byed pa'i sngags so / /
mnyam par thob par byed ces pa ni mnyam par thob par byed pa ste sems can gyis so / /
de nyid gang zhe na /
oM ru ru s+phu ru dz+wa la tiSh+Tha sid+d+ha lo tsA ni sarba ar+tha sA d+ha ni swA hA zhes pa'o / /
des cir 'gyur zhe na /
thams cad kyis gnyam par thob cing mi mthun pa med cing thob pa ste de nyid kyi phyir don thams cad grub par byed pa yin no / /
de yang ji skad du / /
gsang sngags rnams ni brjod pa dang / /
rdo rje'i phyag rgyar rab ldan pas / /
dngos po gang la btab pa ni / /
dag pa la sogs rim bzhin 'grub / /
ces gsungs so / /
de nas byin gyis brlabs pa'i gtor ma de yang yongs su bsngo ba bstan pa'i phyir na sngags 'di rnams zhes bya ba la sogs pa smos so / /
sngags 'di rnams zhes bya ba ni gong du gsungs pa rnams so / /
lan gsum zhes pa ni thams cad la sbyar bar bya'o zhes so / /
de'i 'og tu 'di skad brjod do zhes bya ba dang sbyar ro / /
ji skad brjod ces na /
sangs rgyas dang zhes pa la sogs pa smos so / /
sangs rgyas zhes pa ni gang gi rgyud la spangs pa dang sbyangs pa dang bya ba dang ye shes phun sum tshogs pa yod pa'o / /
de skad du yang /
ma rig gnyid las sangs pa dang / /
shes bya rnams la ye shes rgyas / /
zhes gsungs so / /
byang chub ces bya ba ni gang nam mkha' lta bu'i chos nyid khong du chud par 'dod cing spyod pa ni sbyin pa la sogs pa'i lam la yongs su zhugs pa'o / /
ji skad du /
byang chub nam mkha'i mtshan nyid de / /
kun du rtog pa thams cad spang / /
gang zhig de thob 'dod pa ni / /
byang chub sems dpa' zhes bya'o / /
zhes gsungs so / /
thams cad ces pa ma lus pa ste sems dang po bskyed pa nas bzung ste mi slob pa'i sa la gnas pa thams cad do / /
mthun zhes pa ni lhag pa'i stobs te de rnams kyi'o / /
de ni thugs rje phyi nang gi dbang gis so / /
chos kyis dbyings kyi zhes pa ni don dam pa'i chos te bstan pa tha dad pa rnams rengs par byed pa'i rgyu yin pa'i phyir ro / /
byin gyis brlabs dang zhes pa ni stong pa nyid kyis gzung ba ste de nyid kyis byin gyis brlabs so / /
de skad du byin gyi brlabs med pa'i tshul khrims de byin gyis brlabs so zhes gsungs so / /
de nyid ni mthu yang yin no / /
bdag gi bsam pa zhes pa ni bdag gi bsam pa ste sems can thams cad kyi don du chos la zhugs pa'o / /
de nyid ni rnam par dag pa ste byang chub chen po la yongs su gzhol bar gyur pa'i stobs kyis so / /
de rnams kyis ji ltar gyur par bsam zhe na 'phags pa thams cad ces pa la sogs pa'o / /
'phags pa zhes pa ni snga ma bzhin du sbyar ro /
thams cad ces pa ni sngon du zhugs pa la sogs pa yang bsdu'o / /
pho brang zhes pa ni bzhugs pa'i gnas te 'og min chen po gnas la sogs pa'o / /
sems can thams cad ni snga ma dang 'dra'o / /
gnas dang zhes pa ni lcags khang la sogs pa'o / /
sems kyi rgyud ces pa ni nang 'du byed kyi phung po ste zag pa dang bcas pa rnams so / /
la ni gnas kyi don to /
de rnam pa du 'byung zhe na chos dang zhes pa la sogs pa smos so / /
chos dang zhes pa ni chos kyi sbyin pa ste de yang rnam par gnyis so / /
de yang gang zhe na 'jig rten pa dang 'das pa'i chos kyi sbyin pa'o / /
'jig rten pa'i chos ni bsam gtan dang tshad med pa dang snyoms par 'jug pa dang dge bcu la sogs pa ste /
de gang la ston pa ni 'jig rten pa'i chos kyi sbyin pa'o / /
'jig rten las 'das pa ni 'phags pa'i lam yan lag brgyad dang /
de bzhin gshegs pa'i stobs bcu dang /
ma 'dres pa'i chos la sogs pa ste de gang la ston pa ni chos kyi sbyin pa ste zas dang skom dang gser dang mu tig la sogs pa'o / /
de yang ji skad du sbyin pa ni rnam par gnyis te chos kyi sbyin pa dang zang zing gi sbyin pa'o / /
chos kyi sbyin pa gang zhe na /
'jig rten dang 'jig rten las 'das pa'i chos kyi sbyin pa'o zhes rgyas par gsungs so / /
longs spyod ces bya ba ni gong ma nyid rnams te sems kyi rgyud tshim par byed pa'i phyir ro / /
dpag tu med pa zhes bya ba dang bsam gyis mi khyab ces bya ba dang /
brjod kyis mi lang ba zhes bya ba dang /
go rims bzhin du lus dang ngag dang yid kyi spyod yul las 'das pa zhes bya ba'i tha tshig go / /
'byung zhing rgyas par 'gyur cig ces bya ba ni 'phags pa la ni chos kyi longs spyod mtha' yas pa 'byung ba dang /
sems can rnams la ni zang zing gi sbyin pa'i longs spyod mtha' yas par gyur cig ces pa'o / /
de skad du 'phags pa rnams chos la longs spyod pa'o / /
sems can rnams zang zing la nye bar longs spyod pa'o zhes gsungs so /
'di skad ston te /
bsngo ba'i gnas ni gnyis yin pa'i phyir tshig de skad ces brjod de /
bsngo ba'i 'bras bu rnam pa yongs su gzung zhing thabs dam pa la 'jug go zhes pa'i don to / /
gong gi spel ba'i sngags lan gsum brjod pa ni nam mkha' mdzod kyi sngags grub par byed pa'i yan lag go / /
de nas yongs su bsngo ba byas pa'i rjes thogs la bden pa'i stobs brjod pa'i phyir /
de nas bden par bdar te zhes pa la sogs pa smos so / /
de nas zhes pa ni yongs su bsngo ba byas pa'i rjes thogs la bden pa bdar te zhes pa ni 'og nas 'byung ba rnams so / /
de yang gang zhe na /
sangs rgyas kyi bden pa dang zhes smos te /
sangs rgyas zhes pa ni gang las spangs pa dang ye shes phun sum tshogs pa yod pa ste gong du bshad pa bzhin no / /
de yang sku rnams gnyis kyi bdag nyid yin te de nyid gang zhe na /
chos kyi sku dang /
gzugs kyi sku yin te /
de skad du /
bdag dang gzhan don grub pa'i phyir / /
rnam pa gnyis su sku bstan to / /
zhes gsungs so / /
chos zhes pa ni 'dus byas dang 'dus ma byas kyi khams kyis bsdus pa'o / /
de yang rnam pa gsum ste bstan pa dang /
sgrub pa dang /
don dam pa'o / /
de skad du /
bstan pa la sogs rnam gsum ste /
'brel med phyir na 'chos pas chos / /
zhes gsungs so / /
dge 'dun zhes pa ni dge ba la srid pa'i tha tshig go / /
mthong ba'i lam dang sgom pa'i lam la gnas pa rnams so / /
de yang rgyun du zhugs pa rgyu la zhugs pa dang 'bras bu la zhugs par rnams dang gnas pa'i bye brag gis brgyad do / /
de skad du /
zag pa med pa las rim bzhin du bskyed pa'i phyir na bzhir bshad do / /
'jug pa dang gnas pa'i bye brag go / /
gang zag brgyad du rnam par grags / /
zhes gsungs so / /
bden pa zhes pa ni de rnams kyi che ba'i yon tan rnams phyin ci ma log pa'i de kho na nyid de /
de'i byin gyis rlabs kyis zhes pa dang sbyar ro / /
gsang sngags dang zhes pa la gsang ba ni mi 'dra ba ste thabs so / /
sngags ni de'i rgyu ste yang yang du bzlas shing 'da' bar mi bya'o / /
cir 'gyur zhe na /
yid skyob pa'i phyir na sngags yin te thun mongs min phyir gsang ba zhes gsungs so / /
rig sngags zhes pa ni ye shes / /
sngags ni de grub par byed pa'i rgyu ste gong du bshad pa bzhin no / /
phyag rgya zhes pa ni rgyas 'debs pa'i don gyis phyag rgya ste thabs dang shes rab gcig tu sbyor zhing mi shigs pa ste / /
nyan thos la sogs mi ldan pas / /
rdo rje la sogs mtshon pa'o / /
de skad du /
thabs shes rab 'byor pas rgyas 'debs pa'i phyir na phyag rgya'o zhes gsungs so / /
ting nge 'dzin zhes pa ni yul la sems rtse gcig tu gnas pa gang yin pa de la 'di skad ces bya ste /
gang la zhen thabs dang shes rab la tha mi dad par rgyas btab pa de la'o / /
de skad du /
gsang sngags thabs su shes par bya / /
ring sngags la ni ye shes brjod / /
de sbyor rgyas 'debs phyag rgya ste / /
de la rtse gcig ting 'dzin 'dod / /
ces gsungs so /
'di skad ston te thabs dang shes rab 'brel pas rgyas btab la de la rnal 'byor pas sems rtse gcig tu bya'o zhes ba'i don to /
byin gyis brlabs pa ni de las byung ba'i nus mthu'o / /
bden pa zhes pa ni phyin ci ma log pa ste gyur cig ces pa dang sbyar ro / /
dam tshig can gyi mthu dang dang zhes pa ni mi 'da' ba'i dam tshig thob pa ste dpal tshangs pa la sogs pa'o / /
de rnams kyi stobs kyi mthu'o / /
bden pa nyid du thob pa ni bden pa'o / /
byin gyi rlabs kyis zhes pa ni de bzhin 'byung ba ni byin gyis rlabs so / /
de ci zhig 'byung zhe na /
chos dang zang zing zhes pa la sogs pa smos te chos kyi longs spyod ni 'og nas 'byung ba rnams so / /
zang zing gi longs spyod ni 'dod pa'i yon tan lnga'o / /
'di zhes bya ba ni snying ga 'di ste gtor ma yin no zhes pa'o / /
snod rin po che sna tshogs las grub pa zhes pa ni gser dang pad+ma rA ga las mdzes par byas pa'o / /
bcud lha dang mi'i longs spyod ces pa ni lha rnams dang mi rnams la yod pa ste bza' ba dang bgo ba la sogs pa ste longs spyod ces pa ni tshangs pa rig pa gzhan du med pa'o / /
bza' yis mi zad ces pa ni zas rnams so / /
bgo yis mi dengs zhes pa ni gos rnams so / /
gzhan yang dbang po lnga tshim par byed pa smos pa rnams gzungs ngo / /
de dag rgyu ci las she na phye dang sman la sogs pa rnams las so / /
sman la sogs pa ji ltar ci'i phyir 'gyur zhe na sangs rgyas la sogs pa'i bden pa'i byin gyi rlabs kyis te /
rnal 'byor pa'i ting nge 'dzin gyi stobs kyis so / /
gang las 'byung zhe na /
sems can dang 'phags pa rnams la'o / /
des cir 'gyur na lus dang sems tshim par byed pa la sogs pa smos te /
lus tshim pa ni 'byung ba rgyas pa ste reg bya'i khyad par rnyed pa'o / /
sems tshim par byed pa ni nyon mongs pa'i dbang du mi 'gyur ba ste tshor ba bde ba dang ldan pa'o / /
rgyu dang zhes pa ni gong du gzhi med par tshim par grub pa'o / /
rkyen zhes pa ni stobs nyams pa la lhag pa'i stobs rnyed pa'o / /
gyur cig ces pa la sogs pa ni sangs rgyas la sogs pa'i bden pa dang mthun pa yin zhes bya bar snyeg go / /
de ni 'di skad ston /
rgyu rkyen gang la brten nas 'phags pa rnams dang sems can rnams la ting nge 'dzin la sogs pa'i yan lag rnams kyis chos dang zang zing yongs su 'byung bar gyur cig pa'o / /
zang zing ni gong du smos pa rnams yin no / /
da ni chos kyi longs spyod bstan pa'i phyir gzhan yang zhes bya ba la sogs pa smos te /
gzhan zhes bya ba ni zang zing las gzhan pa'o / /
de gang yin zhe na /
chos kyi longs spyod ces bya ste chos ni rnam par dkar pa'i phyir ro / /
longs spyod ces pa ni 'phags pa'i nor bdun dang ldan pa'i phyir ro / /
de nyid bstan pa'i phyir byang chub kyi phyogs dang zhes pa ste byang chub ni stong pa nyid do / /
phyogs ni de dang rjes su mthun pa'i rgyu rnams te dran pa nye bar gzhag pa la sogs pa ste de skad du yang /
byang chub kyi phyogs kyi chos sum cu rtsa bdun dang lam bzhi dag gis bsdus pa yin zhes so / /
pha rol tu phyin pa ste sbyin pa la sogs pa bcu yin no / /
de skad du /
sbyin pa nas brtsams ye shes la / /
lam bzhi dag gis bsdus pa yin / /
zhes pas so / /
la sogs pa'i sgra ni bsdu ba'i dngos po rnams dang tshad med pa la sogs pa rnams par dag pa ste /
lam dri ma med pa la smos so pa rnams bsdus pa'o / /
de dag gis ci zhig 'grub ce na /
sems rgyud rnam par sbyong zhing zhes bya ba smos te /
sems kyi rgyud ni phung po dang khams dang skye mchod dag gis bsdus pa ste /
de ni kun nas nyon mongs pa dang rnam par sbyong ba'i rgyu dang rten du gyur pa'i rgyud do / /
rnam par sbyong zhes pa ni nyon mongs pa la sogs pa sgrib par rnams so / /
gang gis sbyang zhe na dran pa nye bar gzhag pa la sogs pa gong du smos pa rnams kyis so / /
tshul ji ltar sbyang zhe na /
de rnams la goms par byas shing gong nas gong du rnam par thar pas so / /
sbyang bar bya ba de nyid bsdus nas bstan pa'i phyir mdor na zhes pa'o / /
de gang la rnam par bstan pa ni /
'phags pa dang sems can gyi rgyud ces smos te / /
'phags pa zhes pa ni khams gsum las ring du 'phags par song ba ste mthong ba dang sgom pa'i lam la gnas pa'i phyir ro / /
rgyud ni gong du smos shing bshad pa bzhin no / /
la zhes pa ni bdun pa'i don to / /
sbyang pa'i dngos po de nyid bstan pa ni nyon mongs pa shes bya'i sgrib pa thams cad ces pa smos te /
nyon mongs pa rnams ni 'dod chags la sogs pa rnams so / /
sgrib pa zhes pa ni thar pa la bar du gcod pa'o / /
shes bya'i sgrib pa ni spyi'i mtshan nyid de sangs rgyas kyi spyod yul lo / /
sgrib pa thams cad mkhyen pa nyid la'o / /
de skad du 'dod chags la sogs pa mngon du gyur pa dang bag la nyal gyi nyon mongs pa can med /
gnyis su snang ba ste thar pa dang thams cad mkhyen pa go rims bzhin no zhes gsungs so / /
rnam par byang zhing dag par zhes pa ni rdul tsam yang mi gnas pa ste spangs pa'o / /
de nas 'bras bu'i khyad par gzhan bstan pa ni de bzhin gshegs pa zhes bya ba la sogs pa smos te /
de bzhin du song ba ni de bzhin gshegs pa'o / /
thams cad ces bya ba ni ma lus par gzung ba ste rnam par snang mdzad la sogs pa'o / /
sku dang zhes pa ni de rnams kyi phyag rgya chen por gsungs pa ste chos kyi phyag rgya'o / /
thugs ni de rnams kyi thugs te dam tshig gi phyag rgya'o / /
yang na sku ni sprul pa la sogs pa gsum mo / /
gsung ni bstan pa'i chos te mdo'i sde la sogs pa'o / /
thugs ni me long lta bu'i ye shes so / /
de yang ji skad du /
sku la sogs pa phyag rgya ste /
rnam gsum gyis ni 'byed pa'o / /
sprul pa la sogs dbye ba yis / /
rnam pa gzhan du 'ang 'dod pa yin / /
zhes gsungs so / /
rdo rje lta bu'i zhes pa ni sku gsungs thugs dbyer med pa'i rdo rje lta bu ste stong pa nyid du'o / /
dam tshig ces pa ni 'da' bar bya ba ma yin te /
stong pa nyid las so / /
gang gis mi 'da' zhe na /
sku gsung thugs rdo rje dang ldan pa des so / /
ldan te zhes pa ni 'phags pa rnams dang sems can rnams kyi tshogs te gong du bshad pa'i cho ga'i rim gyis ldan no / /
de nas de'i 'bras bu bstan pa'i phyir sdug bsngal zhes pa la sogs pa smos te /
sdug bsngal zhes pa ni byung nas bral bar 'dod pa'i mtshan nyid kyis tshor ba ste khams gsum gyi mi 'dod pa rnams so / /
gsum zhes pa ni 'du byed kyi sdug bsngal la sogs pa'o / /
brgyad ces pa ni 'dod pa'i dngos po mi rnyed pa la sogs pa'o / /
yang na rab tu tsha ba la sogs pa dang chu bur can la sogs pa de dag nyid spangs te gang la mi gnas pa de ni bral ba'o / /
mthar zhes pa ni thabs kyi cho ga brgyud pa'i rim pa ni mtha' ste mi slob pa'i lam mo / /
de nyid du smos pa ni bla na med pa'i sangs rgyas su zhes bya ba smos te /
bla na med pa zhes pa ni nyan thos dang rang sangs rgyas rnams las mchog tu gyur ba'i bla na med pa'o / /
de nyid ni mthong ba dang bsgom pas spang bar bya ba'i nyon mongs pa spangs shing ye shes bzhi dang ldan pa'i phyir sangs rgyas so / /
grub par gyur cig ces pa ni sangs rgyas kyi go 'phang de thob cing de dang ldan par gyur cig pa'o / /
brjod do zhes pa ni rnal 'byor pas bden pa'i stobs kyis smos pa brjod pa'o / /
de ni 'di skad du /
thabs gang gis so so'i skye bo'i sa la gnas pa rnams ni zang zing gi sbyin pa 'byung ba dang /
nyon mongs pa'i gnyen por 'gyur ba dang /
chos kyi longs spyod kyi phyogs su 'gyur ba dang /
'phags pa'i sa la gnas pa rnams la shes bya'i sgrib pa'i gnyen po'i phyogs chos kyi longs spyod 'byung zhing rnam par gyur pa de'i lam dam pa ste de la nges par 'jug par bya'o zhes ston pa yin no / /
yang de rnams la chos kyi sbyin pas shes pa'i rgyud brlan par byas pa'i phyir ro / /
zhal nas gsungs pa'i mdo gdon no zhes smos te /
zhal nas gsungs pa zhes pa ni bde bar gshegs ba'i par du'o / /
de nyid ni /
chos rnams thams cad rgyu las byung / /
de rgyud de bzhin gshegs pas gsungs / /
de la 'gog pa gang yin pa / /
dge sbyong chen pos 'di skad gsungs / /
zhes pa la sogs pa gcig dang gnyis la sogs pa bstan pa'o / /
sing+ga la yi yul du skyes pa de yi mtshan / /
'gro ba skal ngan rnams la mar me ltar snang mdzad / /
chos rnams rdzogs par 'gro ba kun dpal 'byung / /
shes bya rnams la thogs med ye shes mtshan / /
de yi kun bzang snying rjes bskyed pa'i rlabs / /
bod yul mthil du logs par spyod pa mthong / /
de yi don du bdag nyid rab 'bad de / /
'gro kun 'chi med bdud rtsi'i chu 'di rab gtor bas / /
longs spyod dbang gis skye shing gdungs pa rnams / /
yang dag lta rnams skye shi rgyun chad de / /
theg chen rdo rje theg pa'i lam bgrod nas / /
'gro la phan phyir sangs rgyas 'grub par shog /
bdud rtsi 'byung ba zhes bya ba'i gtor ma'i cho ga rdzogs so // //
rgya gar gyi mkhan po dI paM ka ra shrI dz+nyA nas mdzad cing bsgyur ba ste lo tsA ba khu dngos grub kyis gtan la phab pa'o //
[ ]
