@## / /
rgya gar skad du /
shrI badzra d+ha ra saM gI ti b+ha ga bAn sto traH /
bod skad du /
bcom ldan 'das la bstod pa dpal rdo rje 'dzin gyi dbyangs /
dpal rdo rje sems dpa' la phyag 'tshal lo / /
mnyam med mi g.yo mnyam nyid mchog chos can / /
thugs rje'i bdag nyid 'gro ba'i sdug bsngal sel / /
yon tan kun mnyam mtha' med dngos grub stsol / /
dri med mi g.yo mnyam med mchog rab chos / /
sems can khams la rtag mchog grub stsol ba / /
dngos grub mnyam dang mtha' med dpe bral ba / /
mnyam pa'i dpe nyid nam mkha' la med de / /
yon tan shas phra'i chas kyang mtshungs ma yin / /
rtag tu dri med thugs rje'i shugs las byung / /
smon lam grub pa 'gag med chos nyid can / /
'gro ba'i don sgrub lhur mdzad mtha' yas pa / /
thugs rje'i bdag nyid rtag tu rnam par snang / /
dpag med mi dpogs gnas nyid legs rdzogs pa / /
bde gnas gshegs kyang thugs rje'i spyod mi g.yo / /
'jig rten gsum la mchog gi grub stsol ba / /
'gag nyid mi 'gyur e ma'i chos nyid bzang / /
mchog stsol sbyin mchog nyid gnas chos nyid brnyes / /
'jig rten gsum rtag dam pa stsol mchog sgrub / /
bde gshegs dus gsum mkhyen sgrib mi mnga' ba / /
kun gyi dam tshig gsum mchog grub bdag stsol / /
bcom ldan 'das la bstod pa dpal rdo rje 'dzin gyi dbyangs rdzogs so // //
rgya gar gyi mkhan po bid+yA ka ra pra b+ha dang /
zhu chen gyi lo tsA ba ban+de dpal brtsegs kyis bsgyur cing zhus te gtan la phab pa //
