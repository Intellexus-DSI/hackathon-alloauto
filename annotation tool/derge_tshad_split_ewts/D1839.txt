@## / /
rgya gar skad du /
pany+tsa kra ma bi pa ra Na /
bod skad du /
rim pa lnga'i rnam par bshad pa /
rje btsun 'phags pa spyan ras gzigs dbang phyug la phyag 'tshal lo / /
mtha' gnyis son par ldan pa'i ltung ba can gyi 'gro la sman slad du / /
gang zhig dbu ma'i blo yis rtogs nas bstan pa yin / /
de'i phyir rgyal ba las 'khrungs klu sgrub la btud nas / /
rim lnga rnam par mi gsal ba rnams gsal bar bya / /
'dir 'di la 'phags pa klu sgrub kyis dpal ldan 'dus pa rtogs nas /
mdor byas pa zhes bya ba'i sgrub thabs bya bar bzhed nas /
sku bzhi'i bdag nyid can gyi bcom ldan 'das la phyag 'tshal ba gsungs pa /
khams gsum spyod pa las grol zhes bya ba la sogs pa gsungs te /
rgyal ba rnams kyis ni bdud bzhi phas pham par byas pa rnams kyi sku lus la phyag 'tshal zhing 'dud do zhes bya bar sbrel to / /
bde ba ni bde ba chen po'i rang bzhin zung 'jug gi sgrar brjod do / /
mnyam med mnyam ni mnyam med kyis thun mong ma yin pa'o / /
mnyam pa mtshungs pa'o / /
rtog med sku gcig zhes pa ni / /
rnam par rtog pa dang bral bas rtog pa med pa'o / /
gcig ni gnyis su med pa'o / /
sku ni mtshan sum bcu rtsa gnyis kyis brgyan pa gang la yod pa de'o / /
khams gsum spyod pa las grol zhes pa ni /
de de lta bas na rnam par rtog pa dang bral ba'i phyir /
'jig rten gsum ni 'jig rten gsum gyi skye bo gang zhig gi rnam par rtog pas kun nas slong nas tha snyad 'jug pa de yongs su spangs pa'o / /
mkha' dang mnyam rtog zhes pa ni / /
stong pa nyid tsam gyi yul nam mkha' dang mnyam par rtogs pa'i ye shes gang gi de'o / /
dngos kun ngo bo nyid ces pa ni /
stong pa nyid kyi rang bzhin de las byung ba'i gzugs la sogs pa dngos po kun gyi rang bzhin no / /
dag cing ni sgrib pa rnam pa gnyis dang bral ba'i phyir ro / /
zhi ba ni zhi ba'i ro'i gtso bo yin pa'i phyir ro / /
rnam dben ni don dam pa ste stong pa nyid kyi ngo bo'i phyir ro / /
mchog zhing 'di ni zhes pa ni / /
dge ba rnams spyad pa'i phyir ro / /
rnal 'byor pa nyid yul zhes pa ni /
gzhan gyis yid ches pa'i rig pa med pa'i phyir ro / /
rtogs dka' ba ni 'jam dpal nas bzung ba rnams kyi mngon sum gyi tshad ma'i yul ma yin pa'i phyir ro / /
brtag par dka' la zhes pa ni / /
de rnams kyi rjes su dpag par bya ba ma yin pa'i phyir ro / /
bstan ma thag pa'i tshig gnyis po 'dis ni chos kyi sku'i tshul nyid bstan pa yin no / /
bdag gzhan rab phan zhes bya ba ni bdag dang gzhan gyi don phun sum tshogs pa'i phyir ro / /
'dis kyang longs spyod rdzogs pa'i sku dang sprul pa'i sku rtogs pa nyid yin no / /
khyab cing zhes pa ni thams cad du gdul bya'i skye bo'i rgyud rnams la so sor snang ba'i phyir ro / /
mtshan ma med pa zhes pa ni gsal bar spyad pa dang bcas pa de las lam la longs spyod pa gzhan gyis skad cig la 'od gsal rtogs pa yin no / /
da ni skabs su bab pa bstan par bya ba'i phyir gsungs pa /
dpal ldan zhes bya ba la sogs pa ste /
mtha' drug don ni rtogs byed pa / /
zhes pa ni dgongs pas bshad pa dang /
dgongs pa ma yin pas bshad pa dang /
sgra ji bzhin pa dang /
sgra ji bzhin pa ma yin pa dang /
nges pa dang drang ba'i don gyi mtshan nyid bshad pa'i khyad par yongs su shes pa zhes bya ba la sogs pa'i don to / /
mdor byas rim pa zhes pa ni / /
rgyud sna tshogs kyi tshigs su bcad pa nyung bar ril por gcig tu bsdus pa'i mdor byas pa'o / /
de'i rim pa ni bsgom pa'i khyad par gyi brgyud rim gang la yod pa de la de skad ces bya'o / /
'di'i dgongs pa gang yin zhe na gsungs pa /
rnam rtog ces bya ba la sogs pa gsungs te /
rnam rtog bag chags nyes pa yis / /
zhes pa ni rnam par rtog pa sna tshogs su sgro btags pa'i bag chags kyis bskyed pa'i nyes pa 'dod chags la sogs pa yin no / /
rnal 'byor rgyud kyi zhes pa ni / /
rnal 'byor rgyud las gsungs pa'i don gyi bsgom pa'i khyad par gyis so / /
'dod pa la ni zhes pa ni /
gzugs dang sgra dang dri dang ro dang reg ces bya'o / /
rnal 'byor rgyud kyi rjes 'brangs la / /
zhes pa ni gang gis zhes pa tshig gi lhag ma'o / /
rgyud gang gis rnal 'byor gyi rgyud kyi rjes su 'brangs nas bde bas byang chub bsgrub par bya'o zhes dgongs pa'o / /
mi phyed ces pa ni /
'di dag gi bsgom pa 'di ches mngon par gsal bar gyur pas kyang dbye ba'i nus pa med do zhes bya ba'i don to / /
sku gsung thugs kyi rdo rje yis / /
zhes pa ni rdo rje sems dpa'i'o / /
bsgom pa'i gnas gsungs pa /
dgon pa chen po'i sa phyogs ni / /
zhes bya ba la sogs pa ni 'dir gzhan yang rnam par dben pa'i sa phyogs so / /
dngos grub thams cad bsdus pa 'grub / /
zhes pa ni 'jig rten dang 'jig rten las 'das pa'i dngos grub kun ni 'dir bsdus shing bsdoms pa 'di la rdo rje sems dpa'i sku ste dngos grub thams cad bsdus pa'o / /
bya bar 'os par bya ba'i phyir gsungs pa /
'jam po'i stan la 'dug nas ni / /
zhes bya ba la sogs pa ste dang po kho nar yid dang rjes su mthun pa'i gnas su 'dug ste /
bdag nyid kyi snying gar son pa'i sa bon las 'od zer spros pas bsgom par 'gyur ba'i bcom ldan 'das 'khor dang bcas pa spyan drangs te /
de nas sa bon de nyid las phyung ba'i me tog dang bdug pa la sogs pa rnams kyis yang dag par mchod nas de'i mdun du sdig pa bshags pa la sogs pa bya ste /
sems can thams cad la snying rje chen po'i sems bskyed par bya'o / /
de'i rjes thogs su zhe sdang rdo rje'i ting nge 'dzin gyis gnas bsrung ba rnams ni brtsam par bya ste /
'dir 'di'i rim pa ni /
yi ge paM las byung ba'i sna tshogs pad+ma'i lte ba la /
yi ge a las byung ba'i nyi ma'i dkyil 'khor gyi steng du /
yi ge b+h+rUM ser po yongs su gyur pa las 'khor lo rtsibs bcu pa rnam par bsgom par bya'o / /
de'i dbus su stong pa nyid du lhag par mos pas tha mal pa'i nga rgyal spangs te /
skad cig gis bdag 'chad par 'gyur ba'i mdog dang mtshan ma la sogs pas khyad par du 'phags pa'i rdo rje sems dpa'i skur lhag par byas te /
rang gi snying ga'i sa bon gyi 'od zer rnams kyis dkyil 'khor gyi 'khor lo spyan drangs te zhal nas zhugs pas khu bar gyur te /
pad+ma'i nang du lhung ba nyid las /
khu ba yang thugs kyi bdag po'i srung ba'i 'khor lo'i sku yongs su gyur pa las /
badzra d+h+rika ces pa'i sngags brjod pas bcom ldan 'das mi bskyod pa phyung ste mdun du bzhugs par rnam par bltas te /
bdag nyid kyi lus la chu dang 'o ma 'dres pa bzhin du ro gcig tu gyur nas mdog dkar por 'gyur ba las /
sku mdog nag por gyur pa'i zhe sdang rdo rje'i sku mngon du phyogs par bya'o / /
de'i rjes thogs su /
yi ge hUM bcu las gshin rje mthar byed la sogs pa'i khro bo bcu phyung nas 'khor lo'i rtsibs rnams la g.yon brkyang ba'i zhabs kyis nyi ma'i dkyil 'khor la bzhugs pa /
'og nas 'chad par 'gyur ba'i mdog dang mtshan ma la sogs pa dang ldan pas bsgom par bya ba'i gnas bsrung bar bya'o zhes bya ba'i don te /
bgegs kun rnam par gzhig pa'i phyir / /
zhes bya ba la sogs pa ni 'og gi khro bo'i rgyal po nges par gnod mdzes su mtshan gsol ba des gnod mdzes gnyis pa sprul te phyung la rang gi mdun du 'khod de ci bgyi bka' stsol cig ces bka' nod par bsams la /
oM sum+b+ha ni sum+b+ha zhes bya ba la sogs pa'i sngags kyis bka' bsgo ba sbyin par bya'o zhes dgongs pa'o / /
khro bo'i gzugs can 'dis zhes bya ba la sogs pa ni /
'dir bstan pa'i rjes thogs su gnod mdzes rgyal pos bka' gnang ba thob nas /
phyogs bcur son par gyur pa'i bgegs kyi rgyal po rnams lcags kyus bkug ste /
zhags pas ske la bcings la /
khro bo bcu po rnams la gtad par bsam par bya'o / /
rdo rje bdud rtsi rgyal po che / /
zhes bya ba la sogs pa ni /
byang phyogs kyi sgo ba gnyis pa sprul pa yang dag par bzhag nas /
bdag nyid phur bu bcu'i rnam par mngon par sprul te /
bgegs kyi bdag po rnams kyi spyi bor rnam par gdab par bsam par bya'o / /
de nas gnod mdzes rgyal po langs te rdo rje tho bas /
oM g+ha g+ha zhes bya ba la sogs pa'i sngags brjod cing brdung bar bya'o zhes bya ba'i don to / /
steng 'og yang dag byin gyis brlab / /
ces pa ni /
Tak+ki hUM dzaH zhes bya ba'i yi ge bzhi rim pa ji lta ba bzhin du /
lcags dang /
chu dang /
me dang /
rlung rnams kyis phyi rol du ra ba bzhi'i rnam par bsam par bya'o / /
steng du yi ge b+hUM gyis rdo rje gur mchod rten lta bu lcags kyi ra ba'i steng du rnam par dgod do / /
der yi ge gsum las go cha'o / /
yi ge hU~M las sna tshogs rdo rje'i char yang bsam par bya'o zhes pa'i don to / /
dngos po med pa sgom pa min / /
zhes pa ni brtan pa dang g.yo ba'i dngos po thams cad kyi yod pa dang med pa'i sgom pa mi srid de dgos pa med pa'i phyir dngos po med pa'i mo gsham gyi bu bsgoms pa las mngon sum du gyur pa med pa yin pa'i phyir ro / /
dngos po'ang bsgom par bya ba min / /
zhes pa ni gang yang mngon du gyur na sgom pa de mi srid par 'gyur ba'o / /
sgom pa dang bral ba nyid las de'i bsgom par bya ba mngon du gyur pa'i phyir ro / /
de bas dngos po dngos med pas zhes pa ni de ltar dngos po dang dngos po med par gnas pa gnyis kyi bdag nyid kyang mi 'gyur te /
skyon gnyis su thal bar 'gyur ba'i phyir ro / /
sgom pa dmigs su med pa'o / /
zhes pa ni rnam pa 'dis na thams cad du bsgom pa mi srid par 'gyur ba yin no / /
cho ga'i sbyor ba 'di yis ni / /
zhes pa ni 'chad par 'gyur ba'i cho ga'o / /
ye shes sa gzhi zhes pa ni rdo rje'i rang bzhin gyi sa gzhi'o / /
hUM gnyis sa bon yaM las byung / /
zhes pa ni yi ge hUM gnyis kyi dbus su son pa'i yi ge yaM yongs su gyur pa las so / /
rdo rje gnyis dang yang dag ldan / /
zhes pa ni logs gnyis su yi ge hUM gnyis kyis bskyed pa'i rdo rje gnyis kyis mtshan pa'o / /
de ltar dkyil 'khor gzhan gsum po la yang go bar bya'o / /
slar yang kha sbyar rnal 'byor gyis / /
zhes pa ni gnas ji lta ba bzhin du rim pas khongs su bsdu bar bya ba yin no / /
bsad na zhes pa ni stong pa nyid kyi phyir na rang bzhin med par byas pa'o / /
gzugs phung zhes bya ba la sogs pa ni gzugs kyi phung po'i rang bzhin rnam par snang mdzad de /
bdag nyid kyi spyi bo'i khongs su gtogs par bya'o / /
gtogs pa me long dang zhes pa ni /
gshin rje mthar byed me long lta bu'i ye shes kyi bdag nyid de lag pa g.yas su'o / /
sa khams ni spyan ma ste sa'i khams la'o / /
mig gi dbang po ni sa'i snying po ste mig dag la'o / /
gzugs kyang ni gzugs rdo rje ma ste lus la son pa'i gzugs kyi yul lo / /
khro bo byams pa yang dag ldan / /
zhes pa ni mi g.yo mgon po rtsib logs g.yas su'o / /
byams pa mgo la'o / /
tshor ba'i phung po ni rin chen 'byung ldan te lte bar ro / /
mnyam nyid nam mkha'i snying po ste sna la'o / /
chu khams ni mA ma kI ste chu'i khams la'o / /
rna ba'i dbang po ni phyag na rdo rje ste rna ba dag la'o / /
sgra yang ni sgra rdo rje ma ste sgra'i yul la'o / /
khro bo gnyis dang yang dag ldan ni shes rab mthar byed ni lag pa g.yon pa la'o / /
'dod pa'i rgyal po ni rtsib logs g.yon du'o / /
'du shes ni snang ba mtha' yas te mgrin par ro / /
so sor rtog pa ni 'jam dpal te snying gar ro / /
byin za ni gos dkar mo ste me'i khams la'o / /
sna'i dbang po ni lce'i dbang po'i brdar dgongs pa ste /
de yang 'jig rten dbang phyug ste de nyid la'o / /
dri yang ni dri rdo rje ma ste dri'i yul la'o / /
khro bo gnyis dang yang dag ldan / /
zhes pa ni pad+ma mthar byed khar ro / /
dbyug pa sngon po pus mo g.yas su'o / /
'du byed ni don yod grub pa ste rkang pa gnyis la'o / /
bya ba grub pa ni kun du bzang po ste tshigs rnams su'o / /
rlung khams ni sgrol ma ste rlung gi khams la'o / /
ro'i dbang po dang zhes pa ni 'dir yang brda'i dbang gis reg bya'i dbang por dgongs pa ste de yang sgrib pa thams cad rnam par sel ba ste de nyid du'o / /
ro yang ni ro rdo rje ma ste ro'i yul la'o / /
khro bo gnyis dang yang dag ldan / /
zhes pa ni bgegs mthar byed rdo rje la'o / /
stobs po che pus mo g.yon pa la'o / /
steng 'og khro bo gnyis dang ldan / /
zhes pa ni gtsug tor 'khor los sgyur ba spyi bor ro / /
gnod mdzes rgyal po rkang pa gnyis la'o / /
rang bzhin gyis snang ba nyid ces pa ni reg bya rdo rje la'o / /
rnam shes phung por gtogs pa ste / /
zhes pa ni bcom ldan 'das kyi sku'i khongs su gtogs pa yin no / /
rnam shes kyang ni 'od gsal ba'o / /
zhes pa ni bcom ldan 'das kyi sku yang spyi bo dang rkang pa dag nas / /
ji srid snying gar son gyi bar du rim pa 'dis stong pa nyid 'di la khongs su gtogs par 'gyur ba yin no / /
nam mkha'i khams zhes bya ba la sogs pa ni /
yi ge hU~M yongs su gyur pa las nyi ma'i dkyil 'khor la'o / /
oM yongs su gyur pa las zla ba'i dkyil 'khor la'o / /
yi ge AHyongs su gyur pa las pad+ma'o zhes bya ba ni man ngag go / /
de nas yi ge gsum las byung / /
zhes pa ni yi ge gsum las yang dag par byung ba'i rdo rje yongs su gyur pa las so / /
ji ste yang rnam par snang mdzad la sogs pa gtso bor gyur pa bsgom par 'dod pa de'i tshe de rnams kyi ji lta ba bzhin du rang gi mtshan ma yongs su gyur pa las rdzogs pa yin no / /
mi bskyod pa ni rjes zhus pas / /
zhes bya ba la sogs pa ni mdor bstan pa'o / /
'di'i rgyas par bshad pa ni phyis 'byung bar 'gyur ro / /
rlung sogs der ni rim pa bzhin / /
zhes pa ni 'di'i rjes thogs su dzaHhUM baM hoHzhes bya ba'i yi ge bzhis rim pa ji lta bar gzugs rdo rje ma dang /
sgra rdo rje ma dang /
dri rdo rje ma dang /
ro rdo rje ma rnams lus la gnas pa'i gzugs dang sgra dang dri dang ro rnams la dgod par blta bar bya ba yin no / /
rdo rje'i sku rnams mdzad du gsol / /
zhes pa ni dang po gcig gi tshig gi don ni mang po'i tshig go / /
de ltar gzhan gnyis po'i skabs su'ang rig par bya'o / /
spyan dang zhes bya ba la sogs pa ni gsol ba btab pa'i rjes su lha rnams kyi dgongs pa phan tshun du rjes su chags pa sngon du 'gro bas mchog tu dga' ba'i bde ba nyams su myong nas 'dir khu ba'i rang bzhin gyis rnam par snang mdzad sgo nas zhugs te /
ye shes kyi sa thob nas lus mtha' dag gang zhing tshim par bsams nas /
sangs rgyas kun gyi sku gang yin / /
zhes bya ba la sogs pas brtan par bya ba yin te spyi'i don to / /
gsung dang thugs byin gyis brlab pa dag la rim pa ji lta bar khu ba dmar po dang /
nag po'i rang bzhin gyis gnas ji lta ba bzhin du zhugs par rig par bya'o / /
gsung zhes bya ba ni tshig go / /
nges pa'i tshig ces pa ni chos bstan pa'i sgra'i rang bzhin dag klu la sogs pas rtogs pa'o / /
ye shes sems dpa' zhes pa ni dmar po'o / /
yi ge hUM zhes pa ni gnag pa'o / /
bdag nyid can zhes pa ni bdag nyid la'o / /
btso blag ces pa ni chos kyi sbyin pas rang gi rigs rnams kyi byang chub sems dpa' rnams mi bskyod pas 'tsheng par byed de zhes bya ba'i don to / /
de nyid la ni zhes pa ni gzugs dang sgra la sogs pa de rnams nyid la'o / /
sa snying la sogs rnams kyis ni / /
zhes pa ni mig la sogs pa rnams la gnas pas so / /
snyoms 'jug ni bzung ba'i dngos po'o / /
pad+ma 'dab ma brgyad pa ni / /
zhes pa ni 'di ni nye bar mtshon pa tsam ste 'di nyid kyi sa bon yongs su gyur pa las ze'u 'bru yang yongs su bsgom par bya'o / /
de ni /
phaT kyi gsang sngags brjod par bya / /
zhes pa ni dang po nyid du rdo rje'i khar yi ge phaT ser po bskyed la /
kha nas kyang brjod par bya ba yin no zhes bya ba'i don to / /
rang sngags yi ge las byung ba / /
zhes bya ba la sogs pa ni /
slar yang zhe sdang rdo rjer 'gyur / /
zhes pa'i mthar mdor bstan pa'i tshig yin no / /
pad+ma'i dbus su bskyed nas ni / /
zhes pa ni pad+ma'i nang du chud pa'i dkyil 'khor 'khor lo khu bar gyur nas yod pa'i khu ba cung zad kyis so / /
rgyas par bstan pa gsungs pa badzra d+h+r-ika sngags las byung zhes bya ba la sogs pa ste /
sngo nag dmar dang dkar ba'i zhal / /
zhes pa ni rtsa ba'i zhal sngon po / /
g.yon dmar ba g.yas dkar ba'o / /
thugs ka las 'byung zhes pa ni chos kyi 'byung gnas so / /
spyan snga ru ni 'dug par 'gyur / /
zhes pa ni rdo rje rtse mo lnga pa'i lte bar gnas pa'i nyi ma la'o / /
dkar dang dmar dang gnag pa'i zhal / /
zhes pa ni rtsa ba'i zhal dkar po / /
g.yas nag po g.yon dmar po / /
shar phyogs kyi ni zla bar bzhugs / /
zhes pa ni shar gyi 'khor lo dkar po rtsibs brgyad pa'i lte bar son pa'i zla ba'i dkyil 'khor ro / /
ser dang gnag dang dkar ba'i zhal / /
zhes pa ni rtsa ba'i zhal ser po / /
g.yas sngon po g.yon dkar po'o / /
rin chen snying por bzhugs par gyur / /
zhes pa ni rin po che margad cha dgu pa'i lte ba la gnas pa'i nyi ma'i dkyil 'khor ro / /
dmar dang gnag dang dkar ba'i zhal / /
zhes pa ni zhal dang po dmar po g.yas nag po g.yon dkar ba'o / /
rgyab kyi pad+ma la bzhugs gyur / /
zhes pa ni nub kyi phyogs kyi pad+ma 'dab ma brgyad pa'i lte bar gnas pa'i nyi ma'i dkyil 'khor ro / /
ljang dang nag dang dmar ba'i zhal / /
zhes pa ni zhal gyi nges pa snga ma bzhin no / /
sna tshogs rdo rje dag la bzhugs / /
zhes pa ni sna tshogs rdo rje'i lte ba la gnas pa'i nyi ma la'o / /
zhe sdang zhes pa la sogs pa ni zhe sdang ni mi bskyod pa'o / /
gti mug ni rnam par snang mdzad do / /
'dod chags ni 'od dpag med do / /
yid bzhin nor bu ni rin chen 'byung ldan no / /
dam tshig ste zhes pa ni don yod grub pa'o / /
rigs zhes bya ba ni rigs kyi gtso bo'o / /
'dod dang thar pa sgrub par byed / /
ces pa ni sgrub pa po'i 'dod pa 'di rnams grol bar sgrub par byed do zhes bya ba'i don to / /
dkar dang gnag dang dmar ba'i zhal / /
zhes pa ni rnam par snang mdzad bzhin no / /
zla dkyil du zhes pa ni 'khor lo la gnas pa'i zla ba'i dkyil 'khor ro / /
shar gyi mtshams su zhes pa ni me'i mtshams su'o / /
gnag dang dmar dang dkar ba'i zhal / /
zhes pa ni mi bskyod pa bzhin no / /
lho nub tu ni bzhugs par gyur / /
zhes pa ni bden bral gyi mtshams su rdo rje'i lte ba la gnas pa'i zla ba'i dkyil 'khor ro / /
zhal ni dmar dang nag dang dkar ba'i zhal / /
zhes pa ni 'od dpag tu med pa bzhin no / /
ut+pal sdong bu zhes pa ni pad+ma dmar ba'i sdong bu'o / /
ut+pal zhes pa ni pad+ma dmar po'o / /
pad+ma'i dbus nyid du zhes pa ni pad+ma dmar po'i ze'u 'bru'i steng gi zla ba la'o / /
ljang dang gnag dang dkar ba'i zhal / /
zhes pa ni don yod grub pa bzhin no / /
sna tshogs rdo rje'i stan la yang / /
zhes pa ni sna tshogs rdo rje'i lte ba'i steng gi zla ba la gnas pa'o / /
rdo rje gzugs la sogs pa dbyung / /
zhes pa ni dzaHhUM baM hoHzhes bya ba'i sa bon ni lhag ma'o / /
dbu rgyan la ni rnga sgra bzhugs / /
zhes pa ni don yod grub pa'i dbu rgyan can no / /
'di la dbu rgyan rang gi mgon / /
zhes pa ni byams pa dang sa'i snying po'i dbu rgyan ni rnam par snang mdzad do / /
phyag na rdo rje la mi bskyod pa'o / /
nam mkha'i snying po'i ni rin chen 'byung ldan no / /
'jig rten dbang gi ni 'od dpag tu med pa'o / /
de bzhin du 'jam pa'i dbyangs kyi ni mi bskyod pa'o / /
sgrib pa thams cad rnam par sel ba'i ni don yod grub pa'o / /
kun du bzang po'i ni rdo rje sems dpa' yin no / /
skye mched rnams zhes pa ni skye mched la sogs pa ste /
lha'i mig la sogs pa rtsol ba yin no / /
lha'i rgyus pa dang /
spyan dang /
rna ba dang /
sna dang /
lce dang /
lus dang /
tshigs rnams ster bar byed do zhes bya ba'i don to / /
slar byon nas ni stan la bzhugs / /
zhes pa ni rang rang gi phyag mtshan gyi gtso bo'i steng na zla ba rnams la'o / /
ya mAn+ta kr-ita ces bya ba la sogs pa ni /
gnag dang dmar dang dkar ba'i zhal / /
zhes pa ni mi bskyod pa ltar nges pa yin no / /
pad+ma nyi ma zhes pa ni pad+ma'i lte ba'i steng gi rdo rje tho ba'i lte bar gnas pa'i nyi ma'i dkyil 'khor ro / /
dkar dang gnag dang dmar ba'i zhal / /
zhes pa ni rnam par snang mdzad ltar ro / /
pad+ma'i nyi ma zhes pa ni /
pad+ma'i lte ba'i steng gi rdo rje rtse lnga pa'i lte bar gnas pa'i nyi ma'i dkyil 'khor ro / /
dmar dang gnag dang dkar ba'i zhal / /
zhes pa ni 'od dpag tu med pa bzhin no / /
pad+ma nyi ma zhes pa ni sna tshogs pad+ma'i lte bar gnas pa'i pad+ma dmar po'i steng du nyi ma'o / /
zhal ni sngo dang dmar dang dkar / /
zhes pa ni mi bskyod pa bzhin no / /
pad+ma'i nyi ma zhes pa ni sna tshogs pad+ma'i lte ba la gnas pa'i nyi ma'i dkyil 'khor ro / /
rang gi gsang sngags las byung ba / /
zhes pa ni yi ge hUM yongs su gyur pa las so / /
de bzhin du gzhan lnga po rnams la yang rig par bya'o / /
zhal ni gnag dang dkar dang dmar / /
zhes pa ni mi bskyod pa bzhin no / /
pad+ma nyi ma zhes pa ni pad+ma'i steng gi ral gri'i yu ba la son pa'i nyi ma'i dkyil 'khor la bzhugs pa'o / /
zhal ni gnag dang dmar dang dkar / /
zhes pa ni sngon bzhin no / /
pad+ma nyi mar bzhugs zhes pa ni rdo rje hUM mdzad kyi phyag rgya'i nang du son pa'i nyi ma'i dkyil 'khor la bzhugs pa'o / /
zhal ni gnag dang dmar dang dkar / /
zhes pa ni mi bskyod pa bzhin no / /
pad+ma nyi ma zhes pa ni pad+ma'i lte bar son pa'i dbyug pa sngon po la gnas pa'i nyi ma la'o / /
zhal ni gnag dang dmar dang dkar / /
zhes pa ni sngar bzhin no / /
pad+ma nyi ma zhes pa ni /
pad+mar gnas pa'i dbyug par son pa'i nyi ma'i dkyil 'khor ro / /
zhal ni gnag dang dmar dang dkar / /
zhes pa ni 'dir yang sngar gyi bzhin no / /
pad+ma nyi ma zhes pa ni /
pad+ma'i steng gi gtsug tor la son pa'i lag pa gnyis la gnas pa'i nyi ma la'o / /
zhal ni gnag dang dmar dang dkar / /
zhes pa ni sngar bzhin no / /
pad+ma nyi ma zhes pa ni pad+mar son pa'i rdo rjer gnas pa'i nyi ma la'o / /
de ltar lha sum cu rtsa gnyis kyi bdag nyid can gyi dkyil 'khor mngon par sprul nas /
ye shes sems dpa' gzhug pa dang dbang bskur ba la sogs pa rnams bsgom par bya'o / /
'di'i rjes thogs su phra mo'i rnal 'byor bstan pa gsungs pa /
sna'i rtse mor zhes bya ba la sogs pa ste /
sna'i rtse mor zhes pa ni lha mo'i pad+ma'i sna rtser ro / /
yungs kar zhes pa ni yungs kar gyi 'bras bu'i tshad tsam gyi byang chub sems kyi thig le'o / /
'gro dang mi 'gro zhes pa ni gzhal yas khang dang bcas pa lha'i tshogs so / /
ye shes mchog gi gnas zhes pa ni 'jig rten las 'das pa'i ye shes kyi rgyur gyur pa'o / /
ye shes kyis ni brtags pa yi / /
zhes pa ni ye shes tsam gyi rang bzhin no / /
slar yang bsgom pa gzhan bstan pa'i phyir gsungs pa /
kha dog sna lnga pa zhes bya ba la sogs pa ste sna lnga pa zhes pa ni /
rigs lnga so so'i sde tshan gyi phyir dkar po la sogs pa'i rigs so / /
rin chen zhes pa ni rin thang med pa'i phyir ro / /
rdo rje la sogs pa'i phyag mtshan no / /
rin chen brtan par gyur nas spro / /
zhes pa ni ji srid du rdo rje la sogs pa'i phyag mtshan la bsgom pa brtan par gyur pa yin no / /
de srid du bsgom pa brtan pa'i dbang gis bskyed pa'i don phyogs bcu rnams su spro bar bya'o / /
brtan par ma gyur zhes bya ba la sogs pas ni spro ba bkag pa yin no / /
rab mchog sprin ni spro bar bya / /
zhes pa ni dang po rdo rje spros pas brtan par gyur nas sangs rgyas kyi sprin yang spro bar bya'o / /
sangs rgyas 'bar ba'i 'od mnyam pas / /
zhes pa ni sangs rgyas gzhan dang /
kha dog rnams ni dkar po la sogs pa'i kha dog dang ldan pa'o zhes bya ba'i don to / /
da ni rdo rje'i bzlas pa bstan pa'i phyir gsungs pa /
slong mo ngang tshul mi bzla ste /
shin tu spros pa med pa'i spyod pa spyad pa'i rnal 'byor pa rnams kyis slong mo'i ched du slong mo stsol cig ces mngon par sbyor bar gzung bar mi bya'o / /
bslang bar bya la yang chags mi bya / /
zhes pa ni zas la rab tu chags pas kyang 'dod par mi bya'o / /
ji srid du lus brtan par gyur pa de srid du chog shes par bya ba yin no / /
phyis ci zhig bya zhe na gsungs pa /
gsang sngags bzla zhes pa ni yi ge gsum 'jug pa dang gnas pa dang 'byung ba'i bdag nyid du bsgom par bya'o / /
'di'i man ngag kyang rdo rje'i bzlas pa'i rim par bstan par bya ba nyid do / /
yan lag ma nyams zhes pa ni bdag nyid dang tha mi dad pa'i lha'i rnal 'byor dang zhes bya ba'i don to / /
ngag gi bzlas pa bstan par bya ba'i phyir gsungs pa /
'phags nas zhes bya ba la sogs pa ste /
'phags nas ni gdan rnams las langs nas so / /
spro ba ni bdag nyid kyi phung po la sogs pa'i rang bzhin la khongs su gtogs par bya'o / /
snyoms 'jug dag la rab bsdu bya / /
zhes pa ni de ltar gyur nas ye shes sems dpa' dang /
ting nge 'dzin sems dpa' dag kyang gzhug par bya'o / /
'di ni sangs rgyas thams cad kyis / /
don dam pa yi bzlas par gsungs / /
zhes pa ni de ltar gcig gi bdag nyid kyi rnal 'byor pa dang /
byed pa ni ngag gi bzlas pa ste /
de ni sangs rgyas thams cad de kho na nyid yin par dgongs pa'o / /
de bzhin nyid la zhugs par bya / /
zhes pa ni gnas ji lta bar dkyil 'khor gyi lha rnams skad cig gis bkod la /
bdag nyid stong nyid sngon du 'gro bas zhugs par bya'o / /
dga' ba yid 'ong don chen 'dod / /
ces pa ni dga' ba ni shin tu dga' ba'o / /
de'i rgyun gang zhig yid du 'ong ba'i don chen po 'dod pa bde ba chen po skyed par byed pa 'khyud pa dang 'o bya ba la sogs pa des de bzhin du gsungs so / /
g.yon par mchis bzhes na zhes pa ni bdag nyid gson par ro / /
sangs rgyas don du nga byang chub / /
don dam rjes su phan par gzigs / /
zhes pa ni sangs rgyas don du ni kun rdzob kyi bden pa'o / /
byang chub ni don dam pa'i bden pa'o / /
don dam pa ni yang dag par sbyor ba las byung ba'i sku'o / /
'di gsum rjes su phan par gzigs pa'i phyir zhes pa'i don to / /
sangs rgyas kyis bstod gsol zhes pa ni /
sangs rgyas kyi mdzad par gyur pas bdag nyid bstod du bcug nas so / /
'khor lo rjes chags zhes pa ni / /
gsol ba btab pa'i rjes thogs la lha mo'i 'khor lo mnyes par bya'o / /
mchog tu gsang bar ji bzhin don bshad nas / /
zhes pa ni lha mo de'i phyir yang 'khor lo la bsam pa'i rim pa gsang ba'i mchog bstan nas so / /
rang gi 'khor lo la ni 'khor lo gzhug /
ces pa ni sngar gyi rim pas so / /
hU~M gi snying por zhes pa ni /
yi ge hU~M gi rgyus so / /
de byung 'gro kun rdo rje sems dpa' zhes pa ni /
yi ge hU~M las byung ba'i rdo rje sems dpa'i rang bzhin no / /
bsam zhes pa ni yid des so / /
mtho gang tsam gyis zhes bya ba la sogs pas ni /
spyi bo'i steng du mtho gang tsam gyi bar snang la zla ba'i dkyil 'khor bsgom par bya'o zhes pa'i don to / /
hU~M gi zhes bya ba la sogs pas ni /
bza' dang tshod la sogs pa'i dam tshig gi rdzas kyi gzugs kyis yongs su yi ge a yis mtshan pa'i thod par son par bltas la /
de'i steng du son pa'i yi ge hU~M las byung ba'i mes zhu ba sngon du 'gro bas dri ma med par byas la yi ge as kyang ye shes kyi bdud rtsir byas pa blta bar bya'o zhes dgongs pa'o / /
'brug gi sgra ni yi ge hU~M ngo / /
de dag thams cad chu yis kyang / /
zhes pa ni zhu bar 'gyur ro zhes pa ni lhag ma'o / /
bza' ba zhes pa ni bza' bar bya'o / /
kha sbyor ba yi sbyor ba yis / /
zhes pa ni steng dang 'og dag gis mnan pa'i phyir ro / /
thal ba'i mthar zhes pa ni dri chen thug par bya'o / /
rnam par brtag ces pa ni bya ba'o / /
phan yon gsungs pa /
rims nad med cing la sogs pa'o / /
mdor byas pa'i sgrub thabs kyi rnam par bshad pa rdzogs so //
[ {Da}]@## / /
rje btsun spyan ras gzigs la phyag 'tshal lo / /
mdor byas pa'i rim pas lus rnam par dben pa rtogs par byas nas /
da ni ngag rnam par dben pa rtogs par bya ba'i phyir /
phyag 'tshal ba sngon du 'gro bas rdo rje'i bzlas pa gsungs pa /
kun zhes bya ba la sogs pa gsungs te /
rdo rje bzlas pa'i rim bshad bya / /
zhes pa ni sgom pa'i yul yin pa'i phyir na /
gzhan gyis thos par mi 'gyur ba'i bzlas pa ni rdo rje bzlas pa'o / /
de'i rim pa ni brgyud pa'o / /
'jug pa'i rim pa bstan pa'i phyir gsungs pa /
bskyed pa'i rim la legs gnas shing / /
zhes bya ba la sogs pa ste /
bskyed pa'i rim la legs gnas shing / /
zhes pa ni mdor byas pa'i rim pa sgom par byed pa rnams kyi'o / /
rdzogs pa'i rim pa 'dod rnams la / /
zhes pa ni zung 'jug gi rim pa thob par 'dod pa rnams la'o / /
thabs 'di zhes pa ni /
rlung gi de nyid rim gyis ni / /
zhes bya ba la sogs pa'i rjes thogs su bstan par bya'o / /
las kun byed ces pa ni zhi ba dang rgyas pa la sogs pa'i bya ba byed pa'o / /
'di ni rnam shes bzhon pa ste / /
zhes bya ba ni rnam par shes pa bzhon par gyur pa yang /
gang tshe snang bar ldan gyur cing / /
rlung ni bzhon pa nyid gyur pa / /
zhes bya ba la sogs pas 'chad do / /
lnga'i bdag nyid ces pa ni /
snying ga la sogs par son pa'i srog dang /
thur du sel ba dang /
gyen du rgyu ba dang /
khyab par gnas pa dang /
mnyam par gnas pa'i mtshan nyid lnga'i bdag nyid de /
bcu yang yin zhes pa ni mig la sogs par son pa'i klu dang /
rus sbal dang /
rtsangs pa dang /
lhas byin dang /
gzhu las rgyal rnams dang bcas pa'i srog 'dzin pa la sogs pa bcu'o / /
rlung gi de nyid rim gyis ni / /
zhes pa dang po nas /
bla ma'i kha las rtogs par bya / /
zhes pa'i bar du go sla'o / /
sna'i rtse mor zhes bya ba la sogs pa ni /
sna'i rtse mo zhes pa ni kun rdzob kyi sna'i bu ga'o / /
yungs kar zhes pa ni yungs kar lta bur rlung gi khams phra ba'o / /
'gro dang mi 'gro yungs kar la / /
zhes pa ni de la rlung gi khams dag rgyu ba dang mi rgyu ba la 'jug pa dang gnas pa dang /
'byung ba'i bdag nyid kyi yi ge gsum mo / /
ye shes mchog gi gnas zhes bya ba la sogs pa ni go sla'o / /
kha dog sna lnga pa zhes pa ni dkar po la sogs pa'i kha dog dang ldan pa'o / /
rin chen zhes pa ni shin tu nye bar dgos pa'i phyir ro / /
rin po che dang 'dra bar rin thang med pa'i rlung gi khams so / /
yungs kar gyi ni 'bru tshad tsam / /
zhes pa ni de nyid kyi don to / /
sna'i rtse mor zhes pa ni / /
'dir yang de nyid kyi don to / /
ye shes lnga'i dngos zhes pa ni de bzhin gshegs pa lnga'i rang bzhin yin pa'i phyir na me long lta bu la sogs pa ye shes lnga'i bdag nyid do / /
de nyid ces pa ni rlung ngo / /
bsgom par bya zhes pa ni lhag ma'o / /
gnas pa'i lha zhes pa ni yi ge gsum gnas pa'o / /
mi gsal gsal ba'i bdag nyid can / /
zhes pa ni gsal ba'i gzugs sam mi gsal ba'i gzugs so / /
dbugs zhes pa ni dbugs kyi bdag nyid kyi byang chub kyi sems so / /
phyung nas ni zhes pa ni 'og gi rdo rje'i lam nas phyung ba'o / /
pad+ma'i sna rtser zhes pa ni lha mo'i chos 'byung gi sna rtser ro / /
kha dog sna lnga pa zhes bya ba la sogs pa ni /
gang gi tshe slar yang kha dog lnga'i bdag nyid kyi rlung de nyid kyi sna'i rtse mor rnam par phyung bar 'gyur ba de'i tshe srog dang rtsol ba zhes bya bar brjod do zhes bya ba'i don to / /
rang sngags zhes bya ba ni /
gzhom du med pa'i yi ge phra mo thig le'i rnam pa'o / /
thig ler son par bzhag ces pa ni sems der son par byas nas bsgom par bya'o zhes dgongs pa'o / /
sna rtser yungs kar zhes bya ba'i dang po nas bzung ste /
rnal 'byor byis pa'i yul min zhing / /
zhes bya ba la sogs pa'i bar du go sla'o / /
don gyi rjes 'gro'i bzlas pa ni / /
zhes pa ni 'jug pa dang gnas pa dang 'byung ba'i rjes su 'gro bar gang gyur pa'i bzlas pa de'i rjes su 'gro ba bzlas pas so / /
rang bzhin med pas zhes pa ni / /
gzhom du med pa'i rang bzhin las byung ba'o / /
mdzes pa'i yin zhes pa ni rgyun ma chad par 'phro ba'i tshul gyis so / /
brtags pa ni rang bzhin med pa'o / /
dus gsum gyi sangs rgyas kyis zhes pa ni dus gsum gyi sangs rgyas rnams kyis rang bzhin gyi yi ge gsum mo / /
rdo rje bzlas par de bshad do / /
zhes pa ni rdo rje bzlas pa'i sgra'i tshig tu bzla'o zhes dgongs so / /
slong mo za zhing mi bzla ste / /
zhes pa la sogs pa ni mdor bsdus par gsal bar byas so / /
slar gsol ba zhes bya ba ni /
gsol ba 'debs pa yin no / /
dpal ldan zhes pa ni phyag na rdo rje'o / /
rnam par snang mdzad che zhes pa ni rdo rje sems dpa'o / /
dngos po med gyur kyang zhes pa ni rang bzhin gyis stong pa nyid yin yang ngo / /
rab tu grangs zhes pa ni rgyu dang rkyen dang phrad nas so / /
gtso bo bka' gang bdag gi 'di / /
zhes pa ni bcom ldan 'das kyi bka' gang zhig de bdag gi 'di yin gyi khyod kyi ltar ni ma yin no zhes dgongs pa yin no / /
mi rtog don gyi bdag nyid ni / /
zhes pa ni the tshom med par byed pa'o / /
brjod dang dmigs par bcas pa dang / /
zhes pa ni skye bo thams cad kyi phyir gang zhig brjod par gnas pa de ni brjod pa zhes bya ba'i don to / /
dmigs par bcas pa sangs rgyas sku / /
zhes pa ni de'i phyir brjod pa ste /
gang zhig sngags las bskyed pa sangs rgyas kyi sku 'di rnams de dmigs pa zhes bya ba yin no / /
sngags kyi de nyid brda ru bshad / /
ces bya ba ni sngags kyi kho na nyid ces bya ba'i yi ge gsum 'jug pa dang /
gnas pa dang /
'byung ba'i bdag nyid la brda'i spyod yul yin pa'i phyir brda rdo rje bzlas pa zhes bya ba'i don to / /
da ni sngags btu ba gsungs pa /
dang po gcig ni zhes pa la sogs pa ste /
'dir yi ge a la sogs pa'i dbyangs bcu po rnams /
r-i r-I l-i l-I aM aHzhes bya ba dang bral ba ni yi ge'i sde tshan gcig yin no / /
nga nya Na na ma ni gnyis pa'o / /
de rnams dang bral ba'i yi ge ka la sogs pa bzhi tshan bdun ni sde tshan bdun no / /
sde tshan dgu po 'di rnams kyi nang na med pa las dang po'i yi ge a gcig go / /
gcig ces pa ni 'dir rigs mthun gzhan la med pa nyid do / /
dang po zhes pa ni thams cad kyi dang por brjod pa yin pa'i phyir na /
dang po gcig ni dbyangs kyi yi ge dang po ste a /
a de shes pa ni mchog gi /
zhes pa gzhan dang 'brel to / /
'dir yang sde tshan rnams kyi dang por gyur kyang des yang dag par bsdus pa'i phyir dbus na zhes brjod par bya ste /
dper na dang po rdzogs ldan gyi dus la dus rnams kyi dbus nas zhes pa lta bu'o / /
gang gi sgra ni cho gas rdzogs par bya ba'i don to / /
bcu yis zhes bya ba la sogs pa ni /
bcu'i sgras 'dir bcu pa gzhan bstan te /
de la a la sogs pa nas ha'i mthar bzhi bcu rtsa dgu'o / /
yi ge bzhi bcu tham pa 'di rnams las bzhi tshan bcur 'gyur te /
gang zhig bcu po 'di rnams kyis ma bcings pa ni sbyor bar ma bcings pa ste de rnams las gang zhig phyi rol du gyur pa zhes bya ba'i don to / /
'o na de lta bur gyur pa'i yi ge dgu po yang bcu yis ma bcings pas na bye brag tu nges pa med na /
gnyis gnyis gnyis de 'dir gang yin zhe na /
de nas gsungs pa /
de ni bcings med ces bya ste / /
zhes pa ni pha rol tu yi ge cung zad gang gis kyang ma bcings pa ni /
de kun du ma bcings par shes par bya ste /
thams cad kyi mtha' ma'i yi ge ha yin par dgongs pa'o / /
de shes pa ni zhes bya ba la sogs pa ni go sla'o / /
so sor sbyor ba dgu'i dbus nas 'dir ni dgu zhes bya ba'i sgras sde tshan du gyur pa'i mngon par 'dod pa'i yi ge a la sogs pas sam /
'on te gzhan nyid cung zad cig yin snyam du the tshom za ba bsal bar 'dod nas gsal por byas te gsungs pa /
dbyangs dang zhes bya ba la sogs pa ste dbyangs ni a la sogs pa'o / /
gsal byed ni nga nya Na na ma rnams so / /
yi ge ni de las yongs su lhag pa gzung ngo / /
dang ni nges par gzung ba'o / /
'di nyid kyi phyir na /
grangs dgu'i rjes su 'jug par go bar bya'o / /
dgu'i sgras grangs yang dag par gsal bar byas so / /
de'i rjes su 'jug pa ni / /
dgu'i sgra kun du ston par byed do zhes dgongs pa'o / /
ci yi ge ha yan 'gar ba 'di kho na'am /
'on te yi ge gzhan gyis kyang yang dag par ldan par bya zhe na /
de gsungs pa /
ma bcings zhes bya ba la sogs pa ste dbyangs la sogs pa rjes su zhugs shing phan tshun du yi ge gzhan gyis gang yang dag par sbyor ba de'i phyir de la mi ltos par 'dir bstan par 'gyur ro / /
yi ge a dang yi ge ha dag 'ba' zhig tu ma yin te /
lnga pa lnga dang zhes pa la sogs pa 'chad par 'gyur ba'i yi ge ma la sogs pa yang ma bcings pa yin no / /
gang gis de shes zhes bya ba la sogs pa ni go sla'o / /
'byung ba zhes bya ba la sogs pa ni /
'byung ba ni 'byung ba chen po rnams so / /
'dir 'byung ba'i mtha' 'byung ba'i sgra yin te /
ras kyi mtha' la ras zhes brjod pa bzhin no / /
de bas na yi ge u thung ngu 'byung bar bstan to / /
mtha' zhes pa 'dir sgra'i nyes par gyur pa'i dngos po bstan te skabs su bab pa yin pa'i phyir na 'byung ba'i yin par rtogs te /
tshig ni mngon par 'dod pa'i rjes su byed do / /
de las kyang sgra rnams 'jug pas na mtha'i sgras yi ge U ring po bzung ste /
yi ge i yang ma yin no / /
'byung ba yang yin la mtha' yang yin pas 'byung ba'i mtha' ste /
de yang dag par ldan pa ni rjes thogs su bstan pa'i yi ge gnyis las te gzhan las zhes pa ni lhag ma'o / /
gang gis de zhes bya ba la sogs pas ni thams cad du sngar gyi la 'brel to / /
cha'i dang po zhes bya ba la sogs pa ni /
cha rnams ni bcu drug gi grangs yin pa'i phyir dbyangs bcu drug gi cha'o / /
de la yod pa'i dang por gyur pa'i yi ge'o / /
ji lta bu zhig ce na gsungs pa /
bcu drug gnas zhes pa ste bcu drug pa rnams kyi rdzogs pa ni bcu drug pa ste /
de las sa pha rol du gyur pas gnas pa'o / /
lnga pa zhes bya ba la sogs pa ni /
dang po lnga'i sgra bstan pa ni gtso bo ste /
gnyis pa lnga smos pas kyang sde tshan lnga gzung ngo / /
yi ge lngas brgyan pa ni sde tshan lnga ste lnga lnga'o / /
bar gyi tshig bzhi ste /
ba lang gi shing rta bzhin no / /
slar yang de gang zhig yi ge ka la sogs nas yi ge ma'i mthar te /
de rnams kyi mtha' ni lnga'i lnga pa ste yi ge ma'o / /
des yang dag ldan pa ni gnas gsum du'o / /
bzhi ni zhes bya ba la sogs pa ni /
gsum dang gsum zhes gsum gcig lhag par ro / /
bzhi dang gsum la de rnams kyis nges par sbyar la /
nges par bcings pa'i gnas gsum po nyid la ji ltar rigs par sbyar ro zhes pa ni tshig gi lhag ma'o / /
de rnams kyis ji ltar nges par sbyar zhe na brjod par bya ste /
oM dang yi ge hUM dag dang po dang /
gsum par gnas pa la gsum du nges par bcings te /
yi ge a dang /
yi ge o dang /
yi ge ma'o / /
de bzhin du yi ge ha dang /
yi ge U dang /
yi ge ma'o / /
gnyis pa gnas pa'i yi ge a yang bzhis nges par bcings te /
yi ge a gnyis dang /
de nas tsheg drag dang /
yi ge ma'o / /
thig le rang bcas zhes pa ni /
dang po oM ni lhag ma'i gnas la yi ge ma thig ler bya'o / /
ring por bcas zhes pa ni gnas gnyis par yi ge a la /
yi ge a gzhan gyis ring por ro / /
yon tan sbyor ba phyis dang ldan / /
zhes pa ni yi ge a yi ge u dang ldan pa ni yon tan te /
yi ge o yin te dang po'o / /
dang po dang gsum pa la thig ler sbyar ba dang /
yi ge ha la yi ge u sbyar ba yang ngo / /
gnyis par tsheg drag bzhag ste 'di'i yi ge ma dbyi bar bya'o / /
yi ge a ni yi ge thams cad kyi mchog yin par bstan pa'i phyir gsungs pa /
thung ngu zhes bya ba la sogs pa ste /
yi ge thung ngu yi ge a zhes bya ba ni ngag mtha' dag dang /
tshig mtha' dag 'jug pa'i rgyu yin pa'i phyir na de spangs pa'i brjod pa cung zad kyang mi nus pa'i phyir ro / /
du ma'ang ma yin no zhes bya ba ni /
yi ge du ma rnams la rigs mi mthun pa las log pa gcig nyid du rang gi ngo bor snang ba'i phyir ro / /
gcig min zhes pa ni /
gcig po de yang yi ge du ma'i rten du gyur pas rang gi mtshan nyid kyi khyad par du byung ba'i phyir ro zhes dgongs so / /
yi ge gang zhig ces bya ba la sogs pa ni /
gang zhig yi ge a la sogs pa'i yi ge rnams sngon du byas la phyi nas brjod pa 'jug ste /
de la yi ge a la sogs pa ni shes rab kyi ngo bo yin pa'i phyir na bud med kyi rang bzhin no / /
yi ge ka la sogs pa ni thabs kyi ngo bo yin pa'i phyir na skyes pa'i rang bzhin no / /
r-i r-I la sogs pa'i yi ge thabs dang shes rab gnyis ka'i ngo bo yin pa'i phyir na ma ning zhes bya ba'o / /
'di thams cad la ji ltar rigs par skad kyi byings dang /
rnam par dbye ba dang /
tshig bsdu ba dang /
phan pa la sogs pa'i dngos por rtogs par bya'o zhes dgongs pa'o / /
sngags btus nas /
da ni brjod pa la sogs pa'i rim pa ji lta ba bzhin du rgyas par bstan par gsungs pa /
'og dang steng du bcas par ni / /
zhes bya ba la sogs pa ni 'og ni mtha' ma'o / /
steng ni dang po'o / /
dbus dang bral na dang po dang tha ma brjod par mi nus pa yin pas na dbus kyang go bar bya'o / /
dgongs pa ni 'di yin te /
yi ge gsum po 'di brjod pa'i rim pa dang po dang /
bar ma dang /
tha mar rnam par gnas par blos shes par byas nas myur ba dang bul ba la sogs pa'i skyon dang bral bar brjod par bya'o / /
brjod pa'i sngags 'di dag ces pa ni /
sngags 'di brjod pa yin pa'i phyir na yang brjod pa zhes bya'o / /
dngos med do las byung ba'i zhes pa ni snying ga na gnas pa'i gzhom du med pa las byung ba'o / /
lha ru nye bar dmigs pa gang / /
zhes pa ni lha gang zhig der dmigs pa'i rig byar gyur pa'o / /
rdo rje bzlas pa gsungs pa /
a yis bshad pa zhes bya ba la sogs pa ste /
'dir man ngag ni 'di yin te /
sangs rgyas thams cad kyi ye shes su gyur par bstan pa'i yi ge a gzhom du med pa'i sgra brjod pa de snying gar bltas la /
de la yi ge aHgnas pa dang /
mthar yi ge oM 'jug pa'i rlung dang /
yang dag ldan par 'jug pa'i bdag nyid las sangs rgyas dang byang chub sems dpa' rnams spro ba'o / /
yi ge hUM 'byung ba'i rlung dang yang dag par ldan pas sngar sprul pa'i sangs rgyas la thogs pa de nas bsdus te 'byung ba'i rnam par bsam par bya'o / /
yan lag ma nyams zhes pa ni / /
rlung dang lhan cig tu gyur pa'o / /
gos dkar la sogs bzlas bshad pa / /
zhes pa ni gos dkar mo la sogs pa'i rang bzhin la /
me'i dkyil 'khor la sogs pa bzhir byas te bzlas par sangs rgyas rnams kyis gsungs so zhes bya ba'i don to / /
sbyor bzhi bsdus pas brgya phrag dgu / /
zhes pa ni dkyil 'khor bzhi las dbugs dgu brgyar 'gyur ro / /
nyi shu rtsa bzhi rim gyis ni / /
zhes pa ni nyin mtshan gcig la ma rig pa la sogs pa yan lag nyi shu bzhi'i rang bzhin gyis grangs nyi shu rtsa bzhi'o / /
da ltar byung ba las zhes pa ni da ltar byung ba'i rtsis kyi tshul gyis so / /
rig pa'i tshul gyi cho ga 'dis / /
zhes pa ni /
rig pa shes rab da'i cho ga'i rim pas te /
sngags kyi tshul gyi cho gas zhes bya ba'i don to / /
sngags don zhes pa ni /
sngags kyi bsgrub bya ste sngags kyi 'bras bu'o / /
rdo rje'i bdag nyid ji ltar zlos / /
zhes pa ni sngags dang lha tha dad pa'i phyir ro / /
rang nyid sngags kyi bdag nyid yin na ji ltar sngags kyi bzlas pa gzhan byed ces dgongs pa'o / /
glang po'i rjes ni 'tshol byed pa / /
zhes bya ni 'dir ni ci zhig bya zhes pa ni lhag ma'o / /
sbyor ba gsum du ldan pa ni / /
zhes pa ni rdo rje gsum gyi bdag nyid de spyan drangs pa 'jug pa dang /
gshegs su gsol ba 'byung ba dang / /
bzhugs pa gnas par bya'o zhes pa lhag ma'o / /
lha 'di nyid gsal bar gsungs pa /
spyan drangs zhes bya ba la sogs pa ste /
bzhugs ma yis ni zhes pa ni 'jug pa'i rlung ngo / /
myur ba yis ni zhes pa ni 'byung ba'i rlung ngo / /
dal bar gnas pa zhes pa ni gnas par 'dod pa'o / /
dbugs kyi zhes pa ni dbugs la brtan pa thob pa'i rlung ngo / /
myur ba'i zhes pa ni 'byung ba'o / /
dal ba can ni gnas par 'dod pa'o / /
rnal ma sdud ni 'jug pa'o / /
sngags sbyor ba zhes pa ni yi ge gsum ci rigs par sbyar ba'o / /
dang po'i yi ge sbyor ba yis / /
zhes pa ni yi ge oM sbyor ba /
rtag tu dbugs ni rngub par bya / /
brgyad pa'i mtha' zhes pa ni yi ge ha'o / /
dbugs gtong byed ces pa ni 'byung ba'o / /
yi ge ha yang gnas par go bar bya'o / /
gsang zhing dgongs pa yis zhes pa ni nang gi dus so / /
bsam gtan bzlas brjod med mod kyi / /
zhes pa ni bsam gtan dang brjod pa dang bral ba'i yi ge gsum mo / /
bsnyen bya zhing zhes pa ni sngar gyi bsnyen pa 'bum phrag drug bya'o / /
gsang sngags med ces bya ba ni brjod pa'i bdag nyid can de rlung bzung ba dang 'khrul 'khor du bya'o / /
phyi rol gzhan dang gzhan yang med / /
ces pa ni bya ba gzhan dang gzhan khrus dang bza' ba la sogs pa dka' ba yin no / /
ya'i don gyis zhes pa ni /
yi ge yas bsgrubs pa'i rlung gi dkyil 'khor gyis so / /
gang ci yang rung zhes pa ni /
zhi ba dang /
rgyas pa dang /
dbang dang /
mngon spyod kyi mtshan nyid kyi las bzhi'o / /
ra la sogs pa gsum nyid kyi / /
zhes pa ni me la sogs pa'i dkyil 'khor gsum gyis so / /
'gro ba'i don la zhes pa ni sngags kyi don de nyid do / /
ji ltar bya zhe na gsungs pa /
me dang zhes bya ba la sogs pa gsungs te /
las ni gnyis gnyis gnas par 'gyur / /
zhes pa ni gtso bo yin la phal pa'ang yin te /
'di ltar dkyil 'khor gcig tu rgyu ba ni gtso bo'i las gcig kho na yin no / /
gang zhig gcig pa de la gzhi yin par rig pa'i phyir de la dkyil 'khor gzhan gsum bsgyur ba na las gzhan gsum po yang bya ba yin te /
phal par gyur pa 'jug pa yin no / /
'bras bu gsungs pa /
mchod la brtson zhes bya ba la sogs pa ste go sla'o / /
gsung gi rdo rje bsgrub pa ste /
zhes pa ni 'dir thob ces bya ba lhag ma'o / /
ye shes gsum gyi dbye ba yis / /
zhes pa ni 'chad par 'gyur ba'i sna la sogs pa gsum gyi khyad par gyi gzhis so / /
bsnyen bkur zhes pa ni bsnyen par ro / /
rdo rje bzlas pa'o / /
da ni sems rnam par dben pa bstan par bya ba'i phyir gsungs pa /
phyag 'tshal 'dud cing zhes bya ba la sogs pa ste /
'dir phyag 'tshal ba gsum ni so sor ro / /
phyag 'tshal 'dud ces pa 'dis kyang spyir sems gsum la phyag 'tshal ba bstan pa yin no / /
de ltar bstod cing phyag 'tshal zhes pa ni / /
de ltar bstan pa'i rim pas bstod cing phyag 'tshal ba yod par 'gyur ba slar yang kun rdzob tu phyag 'tshal ba yin no / /
don dam par bstan pa'i gnas skabs 'di la med par bstan pa'i phyir gsungs pa /
gang la bstod cing gang gis bstod / /
ces pa min no / /
ji lta bu zhig ce na gsungs pa /
ji ltar zhes bya ba la sogs pa ste /
rang gis rang gi ye shes ni / /
legs mthong zhes pa ni /
de bzhin du rang gi ye shes la phyag bya ba'i tshul ni rang las tha mi dad par mthong ba'o / /
gang yin zhes pa ni ye shes gang la'o / /
de bas na phyag byed pa dang phyag bya ba dag la tha dad pa med pa'i phyir phyag 'tshal ba med pa bzhin no / /
khyad par gsungs pa /
'on kyang zhes bya ba la sogs pa ste /
kun mkhyen ma thob par zhes pa ni thams cad mkhyen pa'i ye shes kyi bar gyis so / /
de ni zhes pa ni gcig tu bya ba'o / /
gang la zhe na gsungs pa /
mun nag rab rib kyis khebs shing / /
zhes pa ni gang las ma rig pa'i bag chags kyis bsgos nas yod pa'o / /
skye bos de gang las thob ce na gsungs pa /
drin gyis snang ba 'thob par 'gyur / /
zhes pa ste bla ma'i bka' drin las ji ltar 'gyur ba'i gdams ngag thob nas gus pas rgyun du yun ring por bsgoms pa las gcig tu bya ba de thams cad mkhyen pa'i ye shes kyi spyod yul 'gro ba gsum snang bar byed par 'gyur ba'i gsal ba'i rang bzhin thob par 'gyur ro zhes bya ba'i don to / /
de nyid ye shes gsum las phyag bya ba'i tshul du bshad par 'gyur ba bstan pa'i phyir gsungs pa /
stong nyid ces bya ba la sogs pa ste stong pa ni snang ba'o / /
shin tu stong pa ni snang ba mched pa'o / /
stong pa chen po ni snang ba thob pa'o / /
thams cad stong pa ni 'od gsal ba'o / /
'dir yang rgyu dang 'bras bu'i skabs yin pas na bstan to / /
rgyu dang 'bras bu'i dngos po bstan pa'i phyir gsungs pa /
shes rab thabs su sbyor ba las / /
rdzogs pa nye bar thob par 'gyur / /
zhes pa ni shes rab kyi snang ba'o / /
de'i rjes su thabs su gyur pa ni snang ba mched pa'o / /
'di gnyis mnyam par sbyor bas gang bskyed pa de snang ba thob pa'o / /
stong pa nyid rnam pa bzhi bsgoms pa las 'bras bu gang yin pa gsungs pa /
rgyu yi rim pa rnam dag dang / /
rnam shes gsum po sbyor ba dang / /
zhes pa ni rjes thogs su bstan pa'o / /
rgyu rnams kyi rim pa 'dis gang zhig rnam par dag pa'i tshul las rnam pa thams cad kyi mchog dang ldan pa'i 'od gsal 'byung ste /
de ni ye shes gsum sbyar ba las snang ba sna tshogs pa'i ye shes gsum gyi bdag nyid ces bya ba'i don to / /
'gyur ba yin no zhes bya ba ni lhag ma'o / /
de las cir 'gyur zhe na gsungs pa /
stong pa gsum ni mnyam sbyar na / /
bla med go 'phang thob par 'gyur / /
zhes pa ni stong pa nyid gsum dang ldan pa'i tshul las gang mngon du byas pa de /
bla na med pa'i go 'phang rdo rje 'chang chen po'i go 'phang ste /
de nyid zung du 'jug pa zhes bya ba'i don to / /
da ni ye shes gsum po de dag gi rang bzhin dang bcas par bstan pa'i phyir gsungs pa /
snang ba stong pa zhes bya ba la sogs pa ni rnam grangs de dang de thams cad kyi don du bstan te /
de yi rang bzhin 'phro gsal ba / /
zhes pa ni glo bur ba yin du zin kyang yun ring por gnas par 'gyur bas na rang bzhin lta bu'i rang bzhin te 'dod chags la sogs pa'o / /
de las gsum spro ba ni nyin mtshan du 'jug pa'o / /
kun rdzob gsal ba'i gzugs kyis ni / /
zhes pa ni kun rdzob tu gsal ba'i gzugs kyis so / /
dang po'i yi ge thig ler bcas / /
zhes pa ni ye shes gsum 'dir mngon sum du bya bar 'dod pa'i thig le dang bcas pa'i yi ge a'am /
zla ba'i dkyil 'khor ram /
pad+ma'am bud med kyi gzugs te /
de nyid 'di yin no snyam du bsgom par gnas pa yin zhes bya ba'i don to /
snang ba'i ye shes yang dag 'byung / /
zhes pa ni snang ba'i ye shes las byung ba gang de de bzhin du bya'o / /
thig le gnyis kyis brgyan pa'i cha ru de nyid shes par bya zhes pa ni /
'dir yang yi ge a'am /
nyi ma'i dkyil 'khor ram /
rdo rje rtse lnga pa'am /
rin po che'am /
skyes pa la brten nas ye shes 'di bsgom par bya bar gnas so / /
sa bon thig ler ldan min la / /
zhes pa ni yi ge a bsgom par bya'o zhes dgongs pa'o / /
bsgoms pa'i 'bras bu bstan pa'i phyir gsungs pa /
rlung gi sgo nas 'byung ba min / /
zhes pa ni 'dis ni mkha' khyab kyi ting nge 'dzin gyi tshul 'di nyid ye shes su bstan pa yin no / /
mtshan mo nyin mo'i mtshams dag nyid / /
ces pa ni mtshams dang zla ba dang nyi ma'i snang ba'i tshul gyis te /
de la mtshams kyi snang ba ni snang ba thob pa'o / /
zla ba'i snang ba ni snang ba'o / /
nyi ma'i snang ba ni snang ba mched pa yin no / /
snang ba gnyis kyi rgyur gyur pas / /
zhes pa ni snang ba gnyis kyi rjes thogs su 'byung ba'o / /
bdag gis dngos por rnam par brtags / /
zhes pa ni mtshan dang dpe byad kyi bdag nyid kyi skur brtags te snang ba thob pa'o / /
gnyi ga'i yan lag nyid du 'gyur / /
zhes pa ni thabs dang shes rab gnyi ga'i yan lag 'di la yod par 'gyur ba las gnyi ga'i yan lag can te /
thabs dang shes rab kyi bdag nyid snang ba dang snang ba mched pa dag rim pa ji lta ba bzhin du thabs dang shes rab kyi ngo bo yin pa'i phyir ro zhes bya ba'i don to / /
ye shes de gsum gyi mtshan nyid phyi rol gyi yan lag can las kyang mtshon par bya ba'i phyir gsungs pa /
sgyu ma dag ni thams cad las / /
zhes bya ba la sogs pa ni khams gsum spyod pa'i sgyu ma'i rang bzhin skyes pa dang bud med 'di rnams thams cad kyi nang gnas so / /
bud med sgyu ma zhes bya ba ni sgyu ma'i rang bzhin phyi rol gyi yan lag can nyid do / /
'dod chags nyid dang zhes pa ni 'dod chags mchog dga' yin te snang ba mched pa'i bdag nyid do / /
chags bral ni dga' bral yin te snang ba'i mtshan nyid do / /
gnyis kyi bar du zhes pa ni rjes thogs su bstan pa'i ye shes gnyis kyi dbus su lhan cig skyes pa yin te /
snang ba thob pa'i rang bzhin no / /
gsum po ni zhes pa ni rgyu mtshan 'dis ni ye shes gsum mtshon par byed pa yin no zhes bya ba'i don to / /
rnam pa gzhan gyis kyang gsungs pa / /
dbang po gnyis ni mnyam sbyor ba'i / /
rdo rje pad+ma 'dus las zhes pa ni skyes pa dang bud med kyi dbang po gnyis snyoms par zhugs nas so / /
rdo rje dang pad+mo ni 'khyud pa dag gi rdo rje dang pad+ma dag mnyam par sbyar ba las zhes bya ba'i don to / /
ye shes gnyis ni mnyam sbyor bas / /
zhes pa ni ye shes gnyis kyi bdag nyid kyi byang chub sems dang rang byung gi me tog dag phrad pa'o / /
ye shes gnyis ni mnyam sbyor dang / /
zhes pa ni rjes thogs su bstan pa'i thig le gnyis 'dus pas so / /
kun rdzob tu yang med gyur na / /
zhes pa ni 'dir rtag tu zhes pa ni lhag ma'o / /
rang bzhin snang ba'i tshul gyis ni / /
zhes pa ni 'dod chags dang chags bral la sogs pa rang bzhin brgya drug cu spros pa'i tshul gyis so / /
de nyid shes nas zhes pa ni rang bzhin spro ba de thams cad 'od gsal ba'i mthar 'gyur ba'i phyir glo bur yin par rig par bya'o / /
da ni bskyed pa'i rim pa la yang ye shes gsum gyi nga rgyal byed par bstan pa'i phyir gsungs pa /
shes rab ngo bo zhes bya ba la sogs pa ste /
shes rab ngo bo zhes pa ni snang ba'i rang bzhin no / /
thabs su bshad ces pa ni /
snang ba mched pa'i go 'phang ngo / /
zla ba rdo rje sogs mnyam sbyor / /
sems dang sems las byung ba ste / /
zhes pa ni zla ba rdo rje'i sems dang sems las byung ba'i ngo bo yin pa'i phyir na /
zla ba rdo rje sbyor ba nyid ni /
sems dang sems las byung ba 'dus pa zhes bya ba'i don to / /
phyag rgya bzhis ni rgyas btab cing / /
zhes pa ni /
las dang chos dang chen po dang dam tshig gi phyag rgya rnams kyis te /
de la bsgom par bya ba'i ngo bo lha'i sku ni dam tshig gi phyag rgya'o / /
de'i snying ga dang mgrin pa dang mgo bo rnams kyi lha gsum ni rim pa ji lta ba bzhin du /
phyag rgya chen po dang /
chos kyi phyag rgya dang /
las kyi phyag rgya'o / /
ye shes gsum ni 'byung 'gyur te / /
zhes pa ni ye shes gsum gyi bdag nyid kyi zung 'jug gi sku 'byung ba'o / /
chags bral min zhes bya ba la sogs pa ni ye shes gsum po las don gzhan nyid 'od gsal yin par bstan to / /
'di nyid kyi phyir gsungs pa /
ye shes gsum bral de nyid gang / /
dgongs pa'i skad kyis zhes pa'o / /
'di nyid de dang de la grags pa yin par bstan pa'i phyir gsungs pa /
nges med la sogs tshigs bcad kyis / /
zhes bya ba la sogs pa ste go sla'o / /
sna tshogs rtags can 'di rnams kyi mngon par 'dod pa gsungs pa /
ral pa zhes bya ba la sogs pa'o / /
mngon par byang chub 'dod pa rnams / /
zhes bya ba ni mngon par byang chub 'dod pa'o / /
'on kyang de nyid dman pa nyid / /
brtul zhugs spyod pa la sogs rim / /
zhes pa ni 'dir 'bras bu med pa yin no zhes pa ni lhag ma'o / /
dang po'i las kyi sbyor ba yis / /
zhes pa ni /
bskyed pa'i rim pa bsgoms pas so / /
snang ba gsum po mthong ba dag /
ces pa ni /
sgyu ma'i lus mngon sum du byas pa'o / /
gtsang ma'i gnas pa ni /
gtsang ma'i gnas kyi rnam grangs 'og min gyi srid par longs spyod rdzogs pa'i skus 'gro ba'o / /
sangs rgyas zhing du zhes pa ni phyogs bcu'i 'jig rten gyi khams thams cad sprul pa'i skus so / /
tshe 'di nyid kyi thams cad mkhyen / /
zhes pa ni bsgom pa'i khyad par gyis tshe 'di la mngon sum du yang dag par rdzogs pa'i sangs rgyas thob po zhes bya ba'i don to / /
chos 'byung mngon par byang chub pa'i / /
zhes pa ni rgyun ma chad par chos 'byung bsten pa'i sgo nas mngon par byang chub pa'i stong pa nyid kyi chos 'byung mngon par byang chub pa yin no / /
chos dbyings mngon par byang chub ces pa ni chos kyi dbyings de nyid chos 'byung ba ste /
de ni ji ltar rnyed pa bsten pas mngon par byang chub pa ni chos kyi dbyings kyi mngon par byang chub pa yin no / /
bla med mngon par byang chub pa / /
zhes pa ni 'dod pa'i longs spyod la mi chags par bla na med pa'i chos kyi dbyings 'ba' zhig bsgom pa gang zhig mngon par byang chub pa ni /
bla na med pa'i mngon par byang chub pa'o / /
de nyid gsungs pa /
mngon par byang chub gang gyur pa / /
zhes pa'o / /
spros bcas la sogs spyod pa yis / /
zhes pas ni rim pa ji lta ba bzhin du spros bcas dang /
spros med dang /
shin tu spros pa med pa rnams kyis so / /
rnal 'byor pa zhes pa ni tha ma dang 'bring dang rab kyi rnal 'byor dang ldan pa'o / /
ci zhig ces bya ba la sogs pa ni go sla'o / /
sems rnam par dag pa'i rim pa'o / /
ye shes gsum gyi khyad par rtogs par byas nas /
da ni de dang tha mi dad pa'i sku rtogs par bya ba'i phyir de nyid la phyag 'tshal ba gsungs pa /
phyag 'tshal te zhes bya ba la sogs pa ste /
rdo rje che la zhes pa ni rdo rje 'chang chen po'o / /
rdo rje sems dpa' la sogs gtso bo zhes pa ni rdo rje ni stong pa nyid do / /
de la gang zhig sems dpa'i sems de ni rdo rje sems dpa' ste mi bskyod pa'o / /
sogs pa smos pa ni rnam par snang mdzad la sogs pa'o / /
rdo rje sems dpa' la sogs pa 'di rnams kyi yang gtso bo de nyid kyis na gtso bo'am bdag po'o / /
bdag byin brlab pa'i rim pa nyid / /
ces pa ni /
rang gi bdag nyid lha'i sku de dang byin gyi rlabs rdzogs par byed pa'i rim pa de rang bzhin gyis brlab pa'i rim pa'o / /
de la dang por zhes pa ni thams cad kyi dang por ro / /
dbang bskur thob cing zhes pa ni / /
phreng ba dang chu la sogs pa rnams kyis mngon par dbang bskur bas na cho ga ji lta ba bzhin du dbang bskur thob pa'o / /
rgyud rnams bzhi'i dgongs pa zhes pa ni /
bya ba dang spyod pa dang rnal 'byor dang rnal 'byor bla na med pa'i rgyud rnams cung zad rig pa'o / /
bden pa gnyis la lhag par mos / /
zhes pa ni kun rdzob dang don dam pa'i bden pa gnyis la lhag par mos pa'o / /
de'i 'og tu phreng ba dang chu la sogs pa zhes pa ni /
de nas rang byin gyis brlab pa'i rim pa'i man ngag gi rjes thogs su slar yang phreng ba dang chu la sogs pa'i dbang bskur ba thob nas so / /
sangs rgyas dang zhes pa ni cod pan no / /
gsang ba'i dbang bskur ba zhes pa ni nye bar mtshon pa ste /
shes rab dang thabs kyi dbang bskur ba yang go bar bya'o / /
bstod par bya ba zhes pa ni / /
'dir nyan pa'i don du zhes pa ni lhag ma'o / /
khong stong zhes bya ba la sogs pa ni go sla'o / /
de ltar 'jigs med gsol 'debs pa'i / /
zhes pa ni gsol ba btab pa ste /
gsol ba btab pa mthar phyin pa zhes bya ba'i don to / /
de nas bdag la byin brlab brtsam / /
zhes pa ni bshad par bya'o zhes pa ni lhag ma'o / /
bden pa bstan zhes pa ni kun rdzob kyi bden pa ye shes kyi rang bzhin gyi sku bstan pa yin no / /
'od gsal ba'i gnas zhes pa ni don dam pa'i bden pa'o / /
sems gang gis ni zhes pa ni ye shes kyi rang bzhin gyi sku yongs su mi shes pa'o / /
sems de nyid kyis zhes pa ni yongs su shes pa nyid kyis so / /
sems kyi rang bzhin rnam gnas pa / /
zhes pa ni ye shes kyi rang bzhin gyi sku'i rnam par zhes bya ba'i don to / /
gang la zhes gsungs pa /
rlung gi sbyor ba zhes bya ba la sogs pa go sla'o / /
sgyu ma lta bur zhes pa ni bdag nyid gang zhig sgyu ma'i lus lta bu 'dra ba / /
gang zhig sgyu ma'i rnam pa zhes bya ba'i don to / /
phyi dang nang du rnam phye ba / /
zhes pa ni phyi rol dang nang gi dngos po gang zhig khyad par ro / /
khyab pa chu yi zla bas so / /
zhes pa ni ji ltar nam mkha' la gnas pa'i ri bong can gcig nyid chus bkang ba'i rdul gyi snod sna tshogs su 'od shar ba dang mtshungs par de bzhin du bcom ldan 'das kyang thams cad du blta'o zhes bya ba'i don to / /
rnam pa kun gyi mchog ldan pa / /
zhes pa ni thams cad kyi mchog tu gyur pa ste /
rdo rje 'chang chen po'o zhes bya ba'i don to / /
sgyu ma lta bur de ltar kun bya'o zhes bstan pa'i phyir gsungs pa /
sngags dang phyag rgya sbyor ba yang / /
zhes bya ba la sogs pa'o / /
mig la sogs pa 'jug 'gyur ba / /
zhes pa ni mig gi rnam par shes pa la sogs pa rnams kyi rgyu ba'o / /
mtshungs pa zhes bya ba ni /
sgyu ma'i lus dang 'dra bar mthong / /
zhes bya ba la sogs pa'o / /
sgyu ma ji bzhin te zhes pa ni ji ltar sgyu ma'i rnam pas sprul pa'i rta dang glang po la sogs pa'o / /
'gro ba zhes pa ni de bzhin du 'gro ba'i gzugs dang reg bya la sogs pa yang ngo / /
dmigs med ces pa ni /
don dam par na gnyis su med pas kyang mi dmigs so / /
kun rdzob sgyu ma lta bur rab tu bshad / /
ces pa ni rgyu de'i phyir tha snyad du sgyu ma'i lus ltar 'gro ba rnams bcom ldan 'das kyis bstan to / /
don dam par na bstan par bya ba dang /
ston par byed pa dang /
ston pa rnams dngos po med pa yin par dgongs so / /
de nyid bstan pa'i phyir gsungs pa /
dbang po gang dang gang zhes bya ba la sogs pa ste /
gang dang gang zhes pa ni gzugs dang sgra la sogs pa'o / /
dbang po'i lam du 'gyur zhes pa ni mig la sogs pa'i dbang po'i yul de'i rang bzhin ni don dam par gyur pa nyid do / /
mnyam par ma bzhag spyod pa'o / /
zhes pa ni mnyam par ma bzhag pa'i sems so / /
sangs rgyas kun bdag ces pa ni sgyu ma'i lus kyi ngo bo nyid de /
kun zhes bya ba la sogs pa ni go sla'o / /
rnal 'byor chen po zhes pa ni rnal 'byor chen po'o / /
sna tshogs ye shes rjes su sdud / /
ces pa ni 'gro ba'i bdag nyid de ni ye shes kyi rang bzhin gyi lus su bsdus pa yin pa'i phyir ro / /
phyag rgya thams cad ni bud med thams cad do / /
smig rgyu rmi lam lta bu dang / /
zhes pa ni ye shes kyi rang bzhin gyi sku'i ngo bo ni smig rgyu dang rmi lam dang mtshungs so / /
dri za'i grong khyer dag dang mtshungs / /
zhes pa ni sngar gyi bzhin no / /
de dag sgyu ma'i rnam rgyal sman / /
zhes pa ni nad de la sgyu ma lta bu'i sman gyis sman pas rgyal zhes bya ba'i don to / /
bdag byin gyis brlab pa'i man ngag ces bya ba la sogs pa ni go sla'o / /
rnam par mkhas pa ni rnam par dpyod pa'i rgyud gcig la bsam pa phun sum tshogs pa yin no / /
bdag byin gyis brlab pa'i rim pa'o / /
sgyu ma'i lus la dmigs pa sngon du 'gro bas /
'od gsal ba la 'jug pa yin pas na / /
de nyid bstan pa'i phyir bcom ldan 'das la phyag 'tshal ba sngon du 'gro ba gsungs pa /
rdo rje sems dpa' zhes bya ba la sogs pa ste /
thams cad stong nyid ston pa'i zhes pa ni thams cad stong pa 'od gsal ba ston par byed pas na thams cad stong pa ston pa'o / /
mngon par byang chub pa'i rim zhes pa ni /
rnam pa thams cad yang dag par mngon sum du rtogs pas na mngon par byang chub pa'i stong pa nyid do / /
de rtogs par byed pa'i rim pa ni mngon par byang chub pa'i rim pa'o / /
snang ba dag ni bskyed par bya / /
zhes pa ni ye shes gsum gyi ngo bo dga' ba gsum ste /
sems rnam par dag pa'i rim pa las gsungs pa'i /
'dod chags nyid dang chags bral dang / /
gnyi ga'i bar dang gsum yin te / /
zhes pas so / /
ka la sha sogs dag tu gzhag /
byang chub sems ni zhes pa ni gsang ba'i dbang bskur ba'i don du byang chub kyi sems son pa'i thod pa la sogs pa bum pa'i steng du gzhag par bya'o / /
brtse bas nam phyed dus dbang bskur / /
zhes pa ni nam gyi cha stong nas brtsams te chu tshod bdun yan chod du phreng ba dang chu la sogs pas dbang bskur sbyin par bya'o / /
nam phyed na gsang ba shes rab ye shes kyi dbang bskur ba dag sbyin par bya ba'i don to / /
tho rangs kyi ni dus su yang / /
zhes pa ni nam gyi lhag ma'o / /
phung po rnams zhes bya ba ni gzugs la sogs pa nas rnam par shes pa'i bar du rnam pa lnga'o / /
khams rnams zhes pa ni /
mig gi sgo la sogs pa chos kyi dbyings la thug pa'i bco brgyad po rnams la'o / /
skye mched rnams zhes pa ni mig gi skye mched la sogs pa nas chos kyi skye mched la thug pa bcu gnyis po rnams so / /
de nas rim pa 'di nyid brtsam / /
zhes pa ni de ltar 'og nas 'chad par 'gyur ba'i rim pas so / /
rim pa ni mngon par byang chub pa'i rim pa'o / /
brtsam par bya zhes pa lhag ma'o / /
thog med 'byung dang zhes pa ni / /
chos rnams kyi chos nyid 'di rnams su gnas pa nyid las zhes pa'i lung gis thog ma med pa'o / /
yang na thog mar 'byung ba zhes pa ni thams cad du khyab pa'i phyir na de ni thog ma'i ngo bo nyid do / /
de bzhin du dbus su byung ba la sogs pa'i tshig rnams la go bar bya'o / /
yang na thog med 'byung ba dang / /
zhes pa ni sgyu lus las gzhan yin pa'i phyir ro / /
thog mar 'byung ba ni sgra zung 'jug las gzhan yin pa'i phyir ro / /
dbus min 'byung ba'am zhes pa ni sgyu lus las gzhan yin pa'i phyir ro / /
mtha' med 'byung zhes pa ni zung 'jug las sngar yin pa'i phyir ro / /
mthar ni 'byung ba rnams zhes pa ni sgyu lus las de phyis 'byung ba'i phyir yin no / /
gong du 'gro ba dang ni 'ong med cing / /
zhes bya ba la sogs pa ni /
dang po gdod ma nas ma skyes pa 'di la 'gro ba dang 'ong ba la sogs pa rnam par gzhag pa rnams mi srid pa yin par dgongs so / /
shin tu ngo mtshar gzugs can zhes pa ni de ltar rang bzhin yang chos kyi sku yin pa'i phyir ro / /
ngo mtshar min zhes pa ni /
dngos po'i nus pa sna tshogs pas / /
zhes bya ba ni tshul gyis so / /
rgyu dang mi rgyu'i bdag nyid ni stong pa nyid kyi bdag nyid yin pa'i phyir ro / /
'gro ba'i gnyen gcig ces pa ni snying rje'i bdag nyid yin pa'i phyir ro / /
de ni yon po'i lus kyang zhes pa ni stong pa nyid rtogs pa'i mthus spong ba'o / /
drang po yin zhes pa ni snying rjes bskul ba yin pa'i phyir sems can gyi don la 'jug pa'o / /
stan la gnas med ces pa ni gnas med par 'khyams te yul so sor nges pa med pa'i phyir gnas so sor nges pa med pa yin no / /
mkhas pas gang zhig tu yang stan la bcings te gnas pa ni so sor nges pa bstan to / /
de ni mig btsums gyur kyang zhes pa ni stong pa nyid nyams su myong bas bde ba'i phyir ro / /
rnam rgyal min zhes pa ni dga' ba'i khyad par ro / /
mnyam gzhag ces pa ni stong pa nyid tsam la dmigs pa'i phyir ro / /
mnyam ma bzhag ces pa ni dngos po thams cad stong pa nyid kyi bdag nyid kyi ngo bo'i phyir ro / /
brjod bral gsum ni stong pa nyid tsam gyi mthar gyur pa'i phyir ro / /
tshig dang ldan ni sems can gyi don byed pa la 'jug pa'i phyir ro / /
longs spyod ldan ni phun sum tshogs pa thams cad kyi nor rnyed pa'i phyir ro / /
gzugs bral 'gyur zhes pa ni /
'jig rten gyi chos brgyad la mi phyogs par de dang mi mthun par 'jug go zhes bya ba'i don to / /
'jig rten mgon ni sangs rgyas rnams kyi sku rtogs pa'i phyir ro / /
gzhan bran 'gyur ni rnam pa thams cad du dngos po med pa'i phyir ro / /
rgyu ba dang ni mi rgyu nyid / /
dngos po 'od gsal bar byas te / /
zhes pa ni /
gzugs su rtogs pa'i me long dang / /
zhes bya ba la sogs pa'i rnam pa 'dis na brtan pa dang g.yo ba'i rang bzhin gyi lha rnams ni rang gi lus la gnas ji lta ba bzhin du khongs su bsdu'o zhes bya ba'i don to / /
khas kus btab pa las byung ba ni dri ma med par nges pa'i ngo bo yin pa la de ltar goms par bya ba nyid do / /
res 'ga' sems can gyi don byed pa gsum yang yin pa gsungs pa /
sems can don du zhes bya ba la sogs pa ste /
de dang de 'dra'i 'od zer gyis / /
zhes pa ni /
skad cig tsam gyis 'od gsal nas zhi ba la sogs pa'i las dang rjes su mthun par dkar po la sogs pa'i kha dog dang ldan pa'i rdo rje sems dpa'i bdag nyid bsams nas de dang der de'i las dang rjes su mthun pa rdo rje bzlas par bstan pa'i de dang der de'i 'od zer byung nas rgyud las gsungs pa'i cho ga de dang de las bya'o zhes pa'i don to / /
bdag byin brlab pa'i rim gyis kyang / /
zhes pa ni kyang gi sgra ni yang gi don te sngon du bstan pa'i rim pa 'ba' zhig gis ma yin te /
bdag byin gyis brlab pa'i rim pas kyang yin par dgongs pa'o / /
slar bcom ldan 'das bzhengs te sems can gyi don ji ltar mdzad ce na gsungs pa /
ji ltar zhes bya ba la sogs pa ste /
sgyu 'phrul dra ba 'byung bar bshad / /
ces pa ni 'dir skad cig tsam gyis zhes pa ni /
de nyid kyi khyad par du gyur pa ni rigs lnga'i sangs rgyas la ltas pa zhes bya ba la sogs pa ste /
rigs lnga'i sangs rgyas gtso bor gyur pa gzhan la ltos pa gang la yod pa de la de skad ces bya'o / /
chos bdag med dang mnyam med pa / /
rang sems gdod nas ma skyes pa / /
stong pa nyid kyi ngo bo nyid / /
ces pa ni ji ltar sngon po dang ser po la sogs pa'i chos rnams ni gdod ma nas ma skyes pa'i phyir /
rang bzhin med pa yin pa de bzhin du rang gi sems kyang ma skyes pa'i phyir stong pa nyid kyi rang bzhin yin no zhes bya ba'i don to / /
bya ba byas nas bla ma'i yon phul ba gsungs pa /
de nas zhes bya ba la sogs pa ste go sla'o / /
bsgoms pa'i 'bras bu gsungs pa /
slob dpon las ni drin thob ces bya ba la sogs pa ste go sla'o / /
mngon par byang chub pa'i rim pa'o / /
'od gsal la zhugs nas smon lam btab pa'i mthu dang /
bsgom pa'i khyad par las ldang ba bstan pa'i phyir /
phyag 'tshal ba sngon du 'gro bas zung 'jug gi rim pa gsungs pa /
rgyu dang 'bras bu bdag nyid ces bya ba la sogs pa ste /
'bras bu ni 'od gsal lo / /
rgyu ni yongs su ma dag pa'i sgyu ma'i lus so / /
de bdag byin gyis brlab pa'i sgra'i tshig go / /
yang gsungs pa /
bdag byin brlab pa'i rim gyis ni / /
'od gsal ba ni thob par 'gyur / /
zhes pa'o / /
de dang tha mi dad pa'i bdag nyid du lta ba'i phyir rgyu dang 'bras bu'i bdag nyid 'od gsal lo / /
zung 'jug rim pa bla med pa / /
zhes pa ni rgyu dang 'bras bu'i tshul zung gnyis kyis 'jug cing bcings pas gcig tu gyur pa gang gi ngo bo de ni zung du 'jug pa'o / /
de rtogs par byed pa'i rim pa ni zung du 'jug pa'i rim pa'o / /
rim pa thams cad las khyad par du 'phags pa bla na med pa'o / /
'khor ba dang ni zhes bya ba la sogs pa ni /
'khor ba ni yongs su ma dag pa'i ngo bo yin pa'i phyir 'khor ba'i rang bzhin ye shes kyi lus te kun rdzob kyi bden pa bdag byin gyis brlab pa'o / /
mya ngan 'das pa zhes pa ni chos kyi sku'i ngo bo yin pa'i phyir /
ldog pa mya ngan las 'das pa 'od gsal don dam pa'i bden pa'o / /
rtog pa gnyis po spangs pas ni / /
'di'i rjes thogs su bstan pa'i rtog pa gnyis po spangs shing bcom zhes bya ba'i don to / /
gang du dngos po gcig 'gyur ba / /
zhes pa ni 'khor ba dang mya ngan las 'das pa dag gi lus gang du'o / /
dngos po gcig ni gcig nyid de ro mnyam par 'gyur ro zhes bya ba'i don to / /
kun nas nyon mongs rnam par byang / /
zhes pa ni kun nas nyon mongs pa ni sngar gyi bzhin du yongs su ma dag pa'i sgyu ma'i lus so / /
rnam par byang ba ni 'od gsal te tha dad pa med par rtogs pa'o / /
don dam nyid du gcig tu 'gyur / /
zhes pa ni de dag nyid dngos po gcig yin no / /
dngos po rnams bcas kun rtogs dang / /
zhes bya ba la sogs pa ni sngar gyi don nyid do / /
gzung ba dang ni 'dzin pa zhes pa ni gzung ba ni 'od gsal lo / /
'dzin pa ni bdag byin gyis brlab pa'o / /
rtag dang chad pa'i blo dag ni / /
zhes pa ni rtag pa ni sgyu lus so / /
chad pa ni 'od gsal lo / /
shes rab snying rje gcig par ni / /
zhes pa ni shes rab ni 'od gsal lo / /
snying rje ni sgyu lus so / /
thabs dang shes rab snyoms 'jug pa / /
zhes pa ni shes rab ni stong pa nyid do / /
thabs ni sgyu lus so / /
gang du lhag mar bcas pa dang / /
de bzhin lhag ma med pa zhes pa ni phung po lhag ma dang bcas pa ni sgyu lus so / /
phung po lhag ma med pa ni mya ngan las 'das pa'o / /
gang du gang zag bdag med cing / /
chos la bdag med pa dag gi /
zhes pa ni ye shes kyi rang bzhin yin pa'i phyir ro / /
gang zag gi bdag med pa ni sgyu lus so / /
chos kyi bdag med pa ni 'od gsal lo / /
de ni zhes pa ni zhes bya ba la sogs pa ste go sla'o / /
gnyid log pa dang sad pa dang / /
gnas skabs de nyid spangs pa ni / /
zhes pa ni gnyid log pa'i gnas skabs ni 'od gsal du 'jug pa'o / /
sad pa'i gnas skabs ni sgyu lus so / /
mnyam par bzhag dang ma bzhag pa / /
zhes pa ni mnyam par bzhag pa ni 'od gsal du 'jug pa'o / /
mnyam par ma bzhag pa ni sgyu lus so / /
dran dang mi dran las grol zhing / /
zhes pa ni mi dran pa ni 'od gsal lo / /
dran pa ni sgyu lus so / /
chags dang chags med las grol zhing / /
zhes pa ni 'dod chags ni mngon par zhen pa'i gnas yin pa'i phyir sgyu lus so / /
chags med ni de'i dngos po med pa'i phyir 'od gsal lo / /
rgyu dang 'bras bu nyid dang ni / /
zhes pa ni 'bras bu ni 'od gsal lo / /
rgyu ni sgyu lus so / /
bskyed pa'i rim pa 'di gcig yin / /
gzhan yang rdzogs pa'i rim pa ni / /
zhes pa ni bskyed pa'i rim pa ni sgyu lus so / /
rdzogs pa'i rim pa ni 'od gsal lo / /
yongs su dag pa'i lha dang ni / /
'di ni ma dag par gyur pa / /
zhes pa ni yongs su dag pa ni 'od gsal las ldang ba'o / /
ma dag pa ni 'od gsal du 'jug pa'o / /
gzugs can dang ni gzugs med de / /
zhes pa ni gzugs can ni sgyu lus so / /
gzugs med ni 'od gsal lo / /
de ltar zhes bya ba la sogs pa ni go sla'o / /
spyod pa'ang de dang gnyis su med / /
ces pa ni 'dir bya'o zhes pa ni lhag ma'o / /
thams cad gnyis su med pa'i nga rgyal gyis spyod pa bya ba bstan pa'i phyir gsungs pa /
ji ltar bdag nyid ces bya ba la sogs pa ste go sla'o / /
zung du 'jug pa'i rim pa'o / /
rim pa lnga dang 'dir yang rnam dag rim pa 'di ni ches shin tu / /
zab mo'i don rnams kun la tshig ni rnam 'byed byas pa'i go sla med / /
su yang rung ste skyon bral blo gros dag ldan bde ba snyam sems na / /
ji ste rnam bshad 'di rnams cung zad bde bar 'gyur na bder gyur cig /
rim pa lnga rnams rnam bshad byas pa dang / /
de bzhin rnam dag ces bya'i rim pa 'ang / /
bdag gis byas las bsod nams bsags thob gang /
'jig rten rdo rje sems dpar nges gyur cig /
rim pa lnga dang rnam par dag pa'i rim pa rnam par bshad pa li la badzra zhabs kyis mdzad pa rdzogs so // //
rgya gar gyi mkhan po chen po de nyid dang /
bod kyi lo tsA ba dge slong dar ma blo gros kyis bsgyur ro // //
