@## / /
rgya gar skad du /
shrI ma hA kA lASh+Ta man+t+ra sto tra nA ma /
bod skad du /
dpal nag po chen po'i bstod pa rkang pa brgyad pa zhes bya ba /
dpal nag po chen po la phyag 'tshal lo / /
oM grub par gyur cig /
'byung po ro langs tshogs rnams ha ha hUM dang ki li ki li zhes sgrogs myur bar ni / /
sku la rgyu ma'i phreng bas kun nas bklubs shing zhal du mi yi sha ni gsol mdzad cing / /
'dod pa'i gzugs dang mi sdug gzugs can kha T+wAM gar bcas phyag g.yon mi yi thod pa bsnams / /
spyan dmar smin ma ser zhing mche gtsigs ro yi gnas la dgyes pa'i zhing skyong khyod kyis srungs / /
pheM pheM pheM zhes sgrogs par byed cing so sor bskyod pa'i me dpung chen po'i dbus na ni / /
mgo bo rnams kyis mgo yi phreng byas rab gsal 'jigs pa'i skur brgyan gshin rje dang mtshungs shing / /
drag shul phyag gi dang po rnams kyis mi mgo ma lus 'dzin cing khrag skyugs bab pa gsol / /
rol pas rol pa sel zhing me yis gang ba'i gnas la zhing skyong khyod kyis srung bar mdzod / /
k+ShaM k+ShaM k+ShaM zhes bzod pa'i sku can ca co sgrogs par byed pa'i gdug pa rnams bzung ste / /
gcig pu gnon cing mnan nas ka ha ka ha brjod cing char sprin sngon po yi ni mdog /
triM k+ShIM shrI yi sngags kyis gdug can pa tsa pa tsa'i rigs kyi sngags kyis kun nas sreg /
bgegs rnams rab tu bskrad par mdzod cig sgrub po rnams kyi zhing gnas nges par zhing skyong mdzod / /
gang zhig dus rnams kun du hi Ta Ta zhes bzhad pa'i sgra yis shin tu 'jigs mdzad cing / /
phyugs rnams kyi ni sngags dang bgegs 'jig nyi ma re re dri med brnyes pa chu 'dzin mdog /
hUM hUM phaT ces drag po'i sgra yis srid pa gnyis po'i khong ni ma lus 'gengs nus shing / /
dbu skra dang ni sma ra ser zhing nye bar spyod pa'i zhing skyong khyod kyis srung bar mdzod / /
khaM khaM khaM zhes phyag g.yas gri gug ral gris bgegs rnams la rol khrag 'thung ba la dges / /
raM raM raM zhes spyan dmar ru ru ru zhes phyag ni khrag gis brgyan cing gtum pa'i shugs / /
kruM kruM kruM zhes khros pa'i spyan gyis gzigs par mdzad cing bgegs rnams khyod kyis sgyur bar mdzad / /
daM daM daM zhes 'di yis 'dul mdzad rngam dang gtum dang bcas pa'i zhing skyong khyod kyis srungs / /
kriM kriM kruM zhes mnan pas dgra bo nyon mongs pa rnams nges par nyon mongs par mdzod cig /
kaM kaM kaM zhes thod pa'i phreng bas sku la spras shing nag po'i mthu dang 'dra ba'i sku / /
tsaM tsaM tsaM zhes gtum pa'i shugs kyis rab g.yo rmad du byung bas 'jig rten snang mdzad cing / /
saM saM saM zhes tshogs pa'i bdag nyid dam tshig thos 'dzin zhing skyong gang yin khyod kyis skyongs / /
yaM yaM yaM zhes sna tshogs gshin rje ltar 'gro dri ma med pa'i chu bzhin gzigs mdzad cing / /
baM baM baM zhes rlung gi shugs kyis myur du rgyu zhing nyon mongs 'jig rten skyong ba mnyes / /
baM baM baM zhes 'jigs pa'i khro gnyer mchog gi 'jigs mdzad nus pa'i kha gdangs sha za zhing / /
k+ShaM k+ShaM k+ShaM zhes phan par mdzad cing gnod pa skad cig gis sel zhing skyong khyod kyis skyongs / /
klaM kliM kluM zhes gdug pa'i gzugs kyis srid gsum nyin mtshan dus kun nyon mongs gyur pa gang / /
paM paM paM zhes thugs rje'i zhags pas byol song rnams 'dzin phyag gis gdul bya rnams skyong ba / /
sngags bdag sngags kyi sku can blo yi sngags pa rnams la blo gros 'bras bu mtshungs med ster / /
zhing rnams srung bar mdzad pa khyod kyis 'gro ba'i lus rnams ma lus yun ring bskyang du gsol / /
sgrub pa po yi slob dpon blo ldan dam tshig thos 'dzin gang zhig gus pa dang ldan pas / /
thun gnyis su ni sngags rnams brgyad po klog byed de ni bsod nams ldan par 'gyur ba dang / /
sa stengs dang ni mtho ris su ni de yi rtag tu bgegs rnams rtag tu nyams 'gyur zhing / /
tshe dang dpal dang grags dang 'byor 'dzin stengs dang mthu dang gzi brjid rgyas par mtshungs med 'gyur / /
dpal nag po chen po la bstod pa rkang pa brgyad pa zhes bya ba /
slob dpon 'phags pa klu sgrub kyis mdzad pa'o //
