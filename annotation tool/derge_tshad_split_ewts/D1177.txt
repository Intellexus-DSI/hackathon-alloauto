@## / /
rgya gar skad du /
shrI gu ru ba na rat+na sto tra sab+ta kaM /
bod skad du /
dpal ldan bla ma nags kyi rin chen gyi bstod pa bdun pa / /
dpal ldan bla ma nags kyi rin chen gyi zhabs la phyag 'tshal lo / /
bal po'i yul gyi rgyal po bde bar gshegs pa yi / /
lugs la rtag tu rjes su brtson pa la bkod cing / /
mkhas pa rnams kyi mdzod gyur mthar thug yon tan gyi / /
tshogs kyi zab mo snang mdzad dge slong rgyal po ste / /
rnam par grags shing ma mtshungs pa med pa'i grags pa yi / /
rgyal mtshan bla bre dar dpyangs zab cing rgya che'i blo / /
sku yang sems can rnams kyi skyabs ni gcig pu ste / /
theg chen yang dag rtogs pas grub pa'i mtha' yi mdzod / /
nags kyi rin chen zhes bya sdom brtson mchog gi blo / /
gnas brtan 'di na gnyis med chos kyi de nyid rig /
'dul ba'i sdom pas yang dag sdom la mngon par brtson / /
phas rgol glang po'i dbang la ri dgas rgyal po lags / /
phyag 'tshal sdom brtson chen po'i rgyal po rnams kyi mchog /
mchog gi tshul la rab tu rnam par nges pa skye / /
skye bo sdug bsngal dag las 'byin byed gcig pu mchog /
mchog tu nags kyi rin chen gnas brtan chen po lags / /
chags bral sems can ma lus pa dag sad par mdzad / /
phyag gi chu skyes dag gis mtshon gyi gzhu 'chang ba / /
'dzin pa'i mthil gyi rgyan du gyur pa mdzes pa'i sku / /
gnas brten chen po nags kyi rin chen rab tu mdzes / /
dga' bral dga' ba'i glang po la sogs dri ma yi / /
dri ma dri ma med cing bral ba nyams su myong / /
srid dang srid pa ma yin gnyis kyi 'ben la mnga' / /
gnas brtan chen po nags kyi rin chen skyabs su gyur / /
dga' bral dang po'i bdud rtsi'i btud pa bdag la dgyes / /
dgyes shing nges la dul ba'i yan lag brgya phrag gis / /
sems can brgya phrag tshogs rnams yongs su smin pa dag /
rtsi mdzad gnas brtan chen po nags kyi rin chen no / /
bdud sde la sogs rnams kyi kha la ro med mdzad / /
kha yi chu skyes dag ni dgra yis gang ba 'joms / /
skye mched 'dar ba'i phas rgol ri yi dbang po 'khru / /
khrus mdzad nags kyi rin chen gnas brtan chen po'o / /
dpal ldan bla ma nags kyi rin chen gyi bstod pa bdun pa 'di ni rdzogs so // //
yul ma gad+hA nas byung ba'i dge bsnyen dam pa nyi ma pa zhes bya bas mdzad pa'o / /
'di ni spyan mnga' chos kyi rgyal pos gser gyi me tog dang bcas pa'i bka' lung gis / /
rtse thang lo tsA ba gzhon nu dpal gyis bsgyur ba'o // //
