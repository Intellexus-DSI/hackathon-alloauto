@## / /
rgya gar skad du /
shrI tat+t+wa sid+d+hi /
bod skad du /
dpal de kho na nyid grub pa /
dpal rdo rje sems dpa' la phyag 'tshal lo / /
sangs rgyas byang chub rdo rje ni / /
tshe 'dis 'grub kyi gzhan du min / /
lus dang ngag yid legs gnas pas / /
med par 'grub par mi 'gyur ro / /
'dod pa'i longs spyod rgyun mi 'chad / /
med na de yang 'grub mi 'gyur / /
de yang ji ltar 'dod pa bsten / /
gnyis med ye shes dag pa las / /
de ltar min na log par ltung / /
de nas sdug bsngal brgyud par 'byung / /
de phyir sngags kyis byin brlabs pa'i / /
mkhas pas dag par sngon 'gro spyad / /
ji ltar chu yi thigs pa ni / /
rgya mtshor babs nas lan tshwar 'gyur / /
lan tshwa 'o ma'i mtshor zhugs nas / /
de nyid slar yang bdud rtsir 'gyur / /
ji ltar dug sbrul de nyid shes / /
nus pa 'phrog par byed nus med / /
de nyid rgyud gzhan dag la ni / /
lnga po'i gnas skabs las mi 'da' / /
gzhan yang 'dod pa zil non na / /
'dod pa nyid ni sman yin no / /
ji ltar dug gis gdungs pa la / /
dug nyid sman du che ba yin / /
ji ltar me yis tshig la me / /
tsher mas zug la tsher ma nyid / /
de bzhin nyon mongs kyis nyen na / /
nyon mongs nyid ni bdud rtsir che / /
dper na dug gi de nyid shes / /
dug zos kyang ni gnod mi 'gyur / /
de bzhin yul gyi de nyid shes / /
'dod pa spyod pas gnod pa med / /
ji ltar 'dam gyi pad+ma ni / /
'dam la gnas kyang des mi gos / /
de nyid rig pas rtag tu ni / /
'dod pa rol pas spyad par bya / /
de phyir kun nas dogs med par / /
khyad par du ni longs spyod 'gyur / /
'dod pa lnga la brten byas na / /
dngos grub myur du nges thob 'gyur / /
dka' thub brtul zhugs gdung ba yis / /
khams rnams skam par 'gyur ba yin / /
skams pas sdug bsngal 'gyur ba ste / /
sdug bsngal gyis ni sems g.yeng 'gyur / /
g.yengs pas byang chub gzhan du 'gyur / /
de phyir dngos grub mchog gnyer na / /
dka' thub brtul zhugs spyad mi bya / /
ji ltar bde bas de bzhin gnos / /
bde ba spangs na dngos grub med / /
de bas yid 'ong gnas su ni / /
nyams dga'i bu mo bcu gnyis ma / /
yid 'ong mig gi dkyus ring ma / /
gzugs dang lang tshos rnam par mdzes / /
brtan zhing mi g.yo dam tshig can / /
'dam las skyes pa'i dri 'bab ma / /
chags pa chen po'i ros rol pa / /
mchog tu mkhas shing sgeg pa dang / /
nyams dang ldan pa'i rnal 'byor pas / /
rang nyid 'khor lo'i dbus su gnas / /
dam tshig can ni rgyud dag pa'i / /
nang du nyin mtshan 'du bar bya / /
spu ldang 'dar zhing cher 'dar la / /
[(]mdzum [,]'dzum [)]dang dgod dang rab tu rgod / /
myos pa dang ni bcas pa yi / /
'beb pa rnam pa bdun du bshad / /
rengs dang myos dang 'gyur ba dang / /
rol dang yul dang shin du 'phel / /
rkang pa 'dor dang lag pa bsgyur / /
phyag rgya mtshan ma lta stangs dang / /
sngangs dang rgod dang drag po sogs / /
ki li ki li phreng sgrogs byed / /
rol pa dpa' bo rnam par nyed / /
sa bskyod ca co'i bye brag ldan / /
brgyal ba rab zhi du bas rtogs / /
byams shing dga' ba rgya mtsho ni / /
bde ba'i rtags las skyes pa'i 'od / /
ngo bo nyid kyis gsal ba'i yid / /
gnyis med rnam par gsal ba yi / /
rdzu 'phrul mngon shes dag dang ldan / /
de ltar bden don rab zhi ba'i / /
bye brag bcu gnyis dag gis mdzes / /
e yi cha byad bzang po gang / /
dbus su baM gyis rnam par brgyan / /
bde ba kun gyi gnas yin te / /
sangs rgyas rin chen za ma tog /
der ni dga' ba skye 'gyur te / /
skad cig dbye bas bye ba ni / /
dga' ba'i grangs kyi rim pa yis / /
de dag so sor gsal bar byas / /
stong nyid gsum gyi nyams sbyar bas / /
thams cad stong nyid rab tu gsal / /
de nyid gsal bas dag pa ni / /
mchog gi go 'phang de gsal 'gyur / /
de phyir mi g.yo phra ba'i yid / /
ldan pa'i rnal 'byor pas mtshon bya / /
ji srid gsal bar ma gyur pa / /
de srid bsgom pa la 'jug bya / /
rab tu gsal ba thob nas ni / /
rang dga'i gzugs su skye bar 'gyur / /
der ni skad cig ma bzhi dang / /
de bzhin du ni dga' ba bzhi / /
de la sna tshogs skad cig dang / /
rnam par smin pa rnam par nyed / /
mtshan nyid med par brjod pa yi / /
bye brag mkhas pas shes par bya / /
sna tshogs du ma'i rnam pa can / /
'khyud dang 'o byed la sogs pa'o / /
rnam smin de las gyur pa ste / /
bdag gi bde ba la spyod mdzes / /
rnam nyed spyod pa'i bdag nyid de / /
bdag gi bde ba la spyod mdzes / /
de dag las gzhan mtshan nyid bral / /
dga' ba dang po mchog dga' dang / /
dga' bral la sogs lhan cig skyes / /
dga' ba'i bde ba cung zad bde / /
mchog tu dga' ba de bas lhag / /
dga' bral chags pa bral ba ste / /
lhan cig skyes pa de dag spang / /
brgyal dang phyi mo phyed tsam dang / /
phyi mo zhes bya skad cig gsum / /
dam pa'i bde ba rnam par rol / /
dbye ba lhan cig skyes pa shes / /
brgyal ba kun nas ye shes med / /
cung zad shes pa phyi mo'i phyed / /
rnam pa kun gyi mchog ldan pa'i / /
ye shes phyi mo nyid du 'gyur / /
de phyir de nyid ye shes ni / /
gnyis med ye shes rab tu gsal / /
de la chags dang chags bral med / /
gnyi ga ma yin stong nyid min / /
kun min thams cad min pa min / /
yang na thams cad rnam par thim / /
ji ltar char gyi rgyun sna tshogs / /
ro gzugs du ma gzhan yin kyang / /
snod gcig tu ni zhugs pa na / /
zhu nas ro gcig nyid du 'gyur / /
de bzhin ye shes bde chen po / /
rnam par ngo bo nyid kyis gsal / /
gnyis med rnam pa'i rnal 'byor gyis / /
chos kun rnam par bcom pas na / /
ye shes rgyun 'bab gtong ba'i blo / /
mkhas pas de lta bu nyid mtshon / /
mi g.yo sgrib bral phra ba yi / /
thig le'i gzugs can rtog pa med / /
thog mtha' med pa'i de nyid ni / /
ma byung ma byas mchog yin no / /
skye bo'i chos rnams thams cad kun / /
gzhi ni de nyid nyid yin no / /
sangs rgyas byang chub sems dpa' dang / /
rnal 'byor pa yis de nyid la / /
mthong ba de nyid ma mthong bas / /
de la phyi rol ci zhig bsam / /
de phyir 'khrul pa'i mchod pa sogs / /
phyi rol pa yis ci byar yod / /
thams cad spangs nas de nyid bsgom / /
thams cad 'di las 'grub par 'gyur / /
A li kA li mnyam sbyor las / /
gang tshe nor bur chud pa na / /
man ngag gis ni rlung bzung ste / /
de tshe ye shes mthong bas 'grub / /
bskal pa mtha' yas par du ni / /
der ni 'dod pa yang dag gnas / /
'od gsal ba yi gnas thob nas / /
sems can kun gyi phyag byas pa'i / /
tha mal snang ba'i rnal 'byor gyis / /
bzhi pa'i de nyid la brten bya / /
sngon du goms byed rnal 'byor pas / /
des ni myur du 'grub par 'gyur / /
rgyu la 'bras bus rgyas gdab cing / /
'bras bu la yang rgyus rgyas gdab / /
rgyu 'bras gcig tu rgyas btab pas / /
phyag rgya chen po skye bar 'gyur / /
mtshan mo snang ba'i cha yin te / /
gsal ba'i nyi ma'i 'od zer snang ba 'gyed pa snang ba 'ched pa yin / /
mtshams ni snang ba thob pa rang gi rang bzhin rnams kyis lan gcig min par 'gro / /
mtshan min nyin par min pa mtshan min gang zhig rang bzhin rnams dang rnam bral ba / /
de nas byang chub yin par bla ma mchog bshad rnal 'byor pa nyid yul / /
ji ltar phyi rol de bzhin nang / /
ji ltar nang bzhin phyi rol te / /
gnyis su med pa'i rnal 'byor 'dis / /
sgrub pa ru ni rigs pa yin / /
slob dpon chen po ke ra li pas mdzad pa de kho na nyid grub pa rdzogs so //
[ ]
