@## / /
rgya gar skad du /
badzra bA rA hI sA d+ha naM /
bod skad du /
rdo rje phag mo'i sgrub thabs /
bcom ldan 'das ma rdo rje phag mo la phyag 'tshal lo / /
yi ge paM yongs su gyur pa las pad+ma dmar po'o / /
de'i steng du yi ge yaM yongs su gyur pa las rlung gi dkyil 'khor kha dog nag po gzhu'i tshul rgyal mtshan gyis brgyan pa'o / /
yi ger raM yongs su gyur pa las me'i dkyil 'khor dmar zur gsum pa 'bar bas mtshan pa'o / /
yi ge baM yongs su gyur pa las chu'i dkyil 'khor zlum po kha dog dkar po bum pas mtshan pa'o / /
yi ge laM yongs su gyur pa las sa'i dkyil 'khor zur bzhi pa ljang gu rdo rjes mtshan pa'o / /
yi ge suM yongs su gyur pa las ri rab lhun po zur bzhi pa rin po che bzhi las grub pa rtse mo brgyad kyis nye bar mdzes pa'o / /
de'i dbus su yi ge baM yongs su gyur pa las sna tshogs pad+ma'o / /
de'i dbus su yi ge hUM yongs su gyur pa las sna tshogs rdo rje'i / /
de'i dbus su A li kA li'i sbyor ba'o / /
de'i dbus su yi ge baM yongs su gyur pa las rdo rje ste /
de'i lte ba la yi ge baM mo / /
de yongs su gyur ba las rje btsun ma rdo rje phag mo sku mdog dmar po skra bshig pa gcer mo / /
'og pag dum bus brgyan pa /
mi'i mgo bo rlon pa lnga bcu'i phreng ba dpyangs pa /
phyag g.yon pa'i thod pa na sdang ba bdud la sogs pa'i khrag bsnams pa /
g.yas pa phyogs thams cad du sdang ba las bsdigs pa'i rdo rje can gyis sdigs mdzub mdzad pa /
bskal pa'i me bzhin cher 'bar ba / /
khrag la dgyes pa khrag 'dzag pa /
g.yas brkyang pas gdan la bzhugs pa / /
mkha' 'gro de bzhin lA ma dang /
dum skyes ma dang gzugs can ma /
'di'i bzlas pa'i sngags ni oM badzra bai ro tsa nI ye hUM hUM phaT phaT swA hA /
snying po'i sngags so / /
oM sarba bud+d+ha DA ki nI ye /
badzra war+NA nI ye hUM hUM hUM phaT phaT phaT swA hA /
nye ba'i snying po'i sngags so / /
dpal u rgyan rdo rje rnal 'byor ma'i gnas nas rnam par byung ba rdo rje phag mo'i sgrub thabs rdzogs so // //
bod kyi lo tsA ba ban+de mar ba chos kyi dbang phyug nyid kyis bsgyur ba'o // //
