@## / /
rgya gar skad du /
ma hA yak+Sha se nA pa ta ye nI lAM ba ra d+ha ra badzra pA Ni maN+Dal bi d+hi nA ma /
bod skad du /
gnod sbyin gyi sde dpon chen po lag na rdo rje gos sngon po can gyi dkyil 'khor gyi cho ga zhes bya ba /
bcom ldan 'das rdo rje 'dzin pa la phyag 'tshal lo / /
bdud rnams thams cad tshar gcod pa'i / /
mthu stobs can la phyag 'tshal nas / /
chags la mos par gyur pa yi / /
rnal 'byor lam pa'i don ched du / /
rgyud rnams kun dang mi 'gal ba'i / /
dkyil 'khor cho ga bshad par bya / /
slob dpon mtshan nyid ldan pa yis / /
sngon du bsnyen pa rdzogs byas te / /
de nas dkyil 'khor bri bar bya / /
yid du 'ong ba'i gnas dag tu / /
dri bzang tsan+dan spos kyis byugs / /
dri zhim me tog mchod bkram nas / /
lho ru kha bltas rol pa'i 'dug stangs bya / /
yang na bsnyen pa zhi ba'i tshul yin pas / /
shar du kha bltas sems dpa'i skyel krung bca' / /
'khor ba'i 'dam du bying ba yi / /
'gro la phan dang skyob pa'i phyir / /
snying rje chen pos dmigs par bya / /
bskyed pa'i rim pa'i tshul bsgom bya / /
de nas bzlas brjod tshul bzhin bya / /
dkyil 'khor gtso bo'i 'bum du bzlas / /
de las gzhan pa khri ru bzlas / /
mtshan ma rnam gsum thob pa yis / /
yang na bsnyen sbyor goms pas ni / /
rdul tshon dkyil 'khor brtsam par bya'o / /
slob ma snod dang ldan pa yis / /
dang por gsol gsum btab nas ni / /
bsnyen rdzogs gting la gdab par bya / /
dang por sa ni brtag par bya / /
phyogs gcad dbyibs ldan skyon bral ba'i / /
mkhas pas ci nus brtag par bya / /
maN+Dal lags byas me tog dgram / /
lha yi gnas dang gdan du bsam / /
lha bskyed la sogs byas nas ni / /
mchod dang bstod pa tshul bzhin bya / /
dgongs shig dus gsum mgon po rnams / /
sangs rgyas thams cad mchod pa dang / /
slob ma rnams la sman slad du / /
bdag ming 'di zhes bgyi ba yis / /
dpal ldan rdo rje 'dzin pa yi / /
dkyil 'khor dam pa 'dri bar 'tshal / /
rgyal ba sras dang bcas rnams kyis / /
bdag la byin gyis brlab tu gsol / /
zhes lan gsum du brjod de gsol ba gdab par bya'o / /
de nas chos skyong ba'i srung ma rnams la /
mchod dang gtor ma byin nas ni / /
bstod cing gsol ba gdab par bya / /
de nas las thams cad pa'i thab khung du sbyin sreg gis sbyar bar bya'o / /
sbyin sreg grub par ma gyur na / /
las thams cad pa'i gsang sngags chus / /
bgegs ni nye bar zhi bar bya'o / /
de nas ji ltar brtags pa'i dbus su /
byin rlabs rdo rjes khru gang brko / /
skyon rnams spangs nas sa rim bcal / /
'thas par bcags la byug par bya / /
sngags dang phyag rgyas byin rlabs pa'i / /
ri rab gzhal yas bskyed nas ni / /
lha bskyed la sogs rdzogs byas la / /
de nas skad cig myur du khros / /
'khor rnams kyis ni gsol ba gdab / /
khro bo'i mig dang rkang sogs byin gyis brlab / /
rdo rje dril bu gnyis bzung nas / /
stang stabs sbyor ba la sogs kyis / /
bgegs rnams ma lus tshar gcad do / /
de nas sa yi lha mo la / /
mchod bstod gsol ba btab pa yis / /
dbang po phyir ni sta gon gnas / /
bdud rtsi thig le la sogs bya / /
lha rnams cho ga la sogs rdzogs / /
de nas gsol ba gdab par bya / /
bdug spos lag thogs pus btsugs la / /
bcom ldan rdo rje 'dzin pa mchog /
rig sngags rgyal la phyag 'tshal lo / /
thugs rje'i bdag nyid can rnams kyis / /
dkyil 'khor dag ni bri bar bya / /
slob ma rnams la brtse ba dang / /
khyed rnams la yang mchod pa'i phyir / /
bcom ldan bdag ni gus pa la / /
de ni gnang ba mdzad par rigs / /
sangs rgyas 'gro don bya don gsol / /
byang chub sems dpa' gsang sngags lha / /
'jig rten skyong dang mthu chen dang / /
gang yang rdo rje'i spyan mnga' ba'i / /
sems can bstan la dga' ba rnams / /
bdag ming 'di zhes bgye ba yis / /
rdo rje 'dzin kyi dkyil 'khor du / /
yo byad ci yod pas 'dri na / /
deng bdag slob mar bcas pa la / /
thugs brtse bar ni dgongs su gsol / /
tshogs pa thams cad dkyil 'khor du / /
byin gyis brlab par mdzad du gsol / /
de ltar lan gsum gsol btab nas / /
ra ba dra bas mtshams bya'o / /
gser la sogs pa'i bum pa yi / /
lto ba che ba mgrin ring ba / /
skyon spangs nyes pa bral ba dang / /
yon tan la sogs lha grangs bstun / /
rdzas dang kha rgyan mgul chings ldan / /
mtshan ma rdzogs nas byin gyis brlab / /
rnam rgyal las kyi bum pa la / /
khyad par cho ga la sogs bya / /
de nas slob ma blo ldan la / /
slob dpon gyis ni cho ga bya / /
slob ma sgo yi drung gnas te / /
dga' chen khyod bdag ston pa bas / /
slob dpon khyod ni dgongs su gsol / /
byang chub chen po'i tshul bstan pa / /
mgon po chen po bdag 'tshal lo / /
dam tshig de ni stsal du gsol / /
byang chub sems ni bdag la stsol / /
sangs rgyas chos dang dge 'dun te / /
dkon mchog gsum ni bdag la stsol / /
thar pa chen po'i grong mchog tu / /
mgon po bdag nyid 'jug par 'tshal / /
de ltar lan gsum gsol btab nas / /
slob dpon gtso bo'i ting 'dzin zhugs / /
tshigs bcad 'di ni gsang sngags sbyin / /
bu tshur theg pa chen po yis / /
gsang sngags tshul spyod cho ga 'di / /
khyod la yang dag bstan par bya / /
khyod ni tshul chen snod yin te / /
dus gsum 'byung ba'i sangs rgyas rnams / /
sku gsung thugs kyi rdo rje dang / /
rdo rje gsang sngags rab bsgom pa'i / /
dpa' bo byang chub shing drung du / /
thams cad mkhyen pa mtshan med brnyes / /
gsang sngags sbyor ba mnyam med de / /
shAkya seng ge skyob pa yis / /
bdud sde shin tu mi bzad pa'i / /
dpung chen dag kyang de yis bcom / /
'jig rten rjes 'jug par rtogs nas / /
'khor lo bskor nas mya ngan 'das / /
de bas kun mkhyen thob bya'i phyir / /
bu yis blo gros 'di gyis shig /
ces smras so / /
de nas /
skyabs 'gro sdig bshags la sogs kun / /
phyag rgya'i dkyil 'khor nyid du shes par bya / /
srog chags rnams ni gsad mi bya / /
ma byin par yang mi blang ngo / /
'dod pa dag kyang spyad mi bya / /
brdzun du smra bar mi bya'o / /
nyes pa kun gyi rtsa ba yi / /
chang ni myos par btung ma yin / /
sems can gdul bya ma gtogs pa / /
bya ba ma yin thams cad spang / /
dam pa nye bar bsten bya zhing / /
rnal 'byor can du bsnyen bkur bya / /
lus kyi las ni rnam gsum dang / /
ngag gi las ni rnam pa bzhi / /
yid kyi las ni rnam gsum dang / /
ci nus pa ru rjes su bsrung / /
sems can don la rgyab mi phyogs / /
theg pa dman la 'dod mi bya / /
'khor ba dag kyang spang mi bya / /
rtag tu mya ngan 'da' mi bya / /
lha dang lha min gsang ba pa / /
de la brnyas par mi bya zhing / /
phyag rgya bzhon pa mtshon cha dang / /
mtshan ma 'gom par mi bya'o / /
de ltar dam tshig phog pa dag /
blo ldan khyod kyis rtag tu bsrung / /
mdor na rtsa ba yan lag gi / /
dam tshig nyin mtshan bgrang zhing bsrung / /
de nas bla mas gsungs pa yi / /
sdom pa legs par gzung bar bya / /
tshul khrims zhes bya sogs pa ni / /
dus 'di nas ni bzung nas ni / /
ji srid byang chub snying po'i bar / /
bdag ni rab tu ldog par bgyi / /
de ltar sdom pa dang ldan pa'i slob ma la /
snying ga dang mgrin pa dang dpral ba gsum du rdo rje khu tshur gyis dri'i thig le gsum du bya ste /
nyi ma dang zla ba dang pad+ma gsum la yi ge gsum so sor bkod la /
sku gsung thugs su byin gyis brlab cing las thams cad pa'i sngags kyis bsrung bar bya'o / /
de nas mchod pa bya ste /
spyi bor me tog dang spos so / /
mar me dang dri ni snying gar ro / /
lha bshos mdun du'o / /
de nas tshig ni 'dis su sbyin / /
dus 'di nas ni bzung nas su / /
'khor ba'i nyes pas ma gos par / /
mchod pa dag dang ldan par ni / /
dus kun du ni bde bar mnos / /
de nas tshems shing la sogs sbyin par bya / /
'jig rten du ni kun mkhyen rnams / /
u dum+WA ra'i me tog bzhin / /
brgya lam zhes bya ba la sogs pa'i chos bshad par bya'o / /
de nas thig byin gyis brlab pa la sogs pa shes par bya'o / /
de nas thig skud gdab pa ni / /
dkyil 'khor spyi dang mthun pas na / /
tshon rnams byin gyis brlabs nas ni / /
tshon rnams bkye ba'i las bya'o / /
pad+ma 'dab ma brgyad dkyil du / /
zla ba nyi ma'i gdan stengs su / /
gtso bo bri bar bya ba yin / /
'dab ma brgyad la lha brgyad bri / /
gru chad bzhi la lha mo bzhi / /
sgo bzhir sgo ba bzhi bri'o / /
de nas rgyan sogs bri bar bya / /
de 'og lhag chad bskang bya'o / /
nam mkha' 'degs par 'dod pa dang / /
yang bskyed yang sdud byed pa gnyis / /
gong ltar mos pa 'jug pa yis / /
gtso bo sngon du 'gro ba rdzogs pa yin / /
'khor rnams sprul pa'am cho gas bskyed / /
dbus su gtso bo sku mdog sngon po ste / /
zhal gcig phyag g.yas rdo rje bsnams / /
g.yon ni gdul bya'i skabs dang sbyar / /
shar gyi pad+mar rnam par rgyal / /
sku mdog dmar po dbu gsum pa / /
phyag g.yas rdo rje rtse lnga 'dzin / /
g.yon pas dgra sta bar ma gnyis / /
gung mo mthe bo ngos mdud nas / /
gzhan rnams yongs su dpyang ba yin / /
de nyid snying gar bzung nas ni / /
de 'og zhags pa ral gri bsnams / /
lho yi pad+mar mgon po ni / /
sku mdog nag po zhal gcig phyag gnyis pa / /
g.yas g.yon tsan+dan bing chen zhags pa bsnams / /
nub kyi 'dab mar lus ngan po / /
sku mdog ljang gu zhal gcig pa / /
phyag gnyis mchod rten ne le bsnams / /
byang gi 'dab mar bdud rtsi 'khyel / /
sku mdog sngon po zhal gcig pa / /
phyag gnyis brang bsnol sdigs mdzub 'phyar / /
shar lho'i 'dab mar gnod sbyin bskyed / /
sku mdog dmar nag zhal gcig pa / /
phyag gnyis gri gug cang te'u bsnams / /
lho nub pad+mar ro langs ma / /
sku mdog sngo skya zhal gcig ma / /
phyag gnyis rdo rje lcags sgrog bzung nas su / /
gung mo srin lag la sogs gsum po rnams / /
dam por bkug nas yongs su bsdam / /
mtheb mdzub bzhi rnams rab brkyang ste / /
spyi bor nges par bsnol ba bsnams / /
nub byang 'dab mar rdo rje mkha' 'gro ma / /
sku mdog dmar skya zhal gcig ma / /
phyag gnyis spyi bor sbyar nas su / /
me lce phreng ba yongs su 'dzin / /
byang shar mtshams kyi 'dab ma la / /
'jigs byed kha dog sngo nag la / /
zhal gsum phyag drug zhabs gnyis pa / /
g.yas kyi dang pos glang po bsnams / /
g.yon pas glang chen pags pa bsnams / /
de 'og dgra sta rdo rje bsnams / /
tha mas mi mgo lcags kyu bsnams / /
gru chad bzhi la lha mo bzhi / /
'od bskyed sku mdog dkar mo la / /
zhal gcig phyag gnyis me tog bsnams / /
yid 'phrog ma sku mdog ser mo / /
zhal gcig phyag gnyis dri'i spos phor bsnams / /
kun bzang ma sku mdog dkar mo / /
zhal gcig phyag gnyis ro mchog bsnams / /
gru sgra ma sku mdog sngon mo / /
zhal gcig phyag gnyis sgra snyan gar / /
shar gyi sgo ru srog gcod ma / /
zhal gcig phyag gnyis sku mdog mthing / /
phyag gnyis tho ba zhags pa bsnams / /
lho sgor dbugs rngub ma ser mo / /
zhal gcig phyag gnyis hom gzar zhags / /
nub sgor khrag 'thung ma sku mdog dmar mo / /
zhal gcig phyag gnyis gri gug zhags / /
byang sgor sha za ma sku mdog sngon mo / /
zhal gcig phyag gnyis non po zhags / /
de ltar gsal bar bskyed nas su / /
ye shes dkyil 'khor spyan drangs nas / /
nam mkhar bzhugs pa de nyid la / /
mchod bstod byas nas dam tshig gi / /
dkyil 'khor dag la bstim par bya / /
de nas bdag nyid shar sgo ru / /
dang po nyid nas mes po'i tshul / /
shar sgo ru ni gnas pa 'am / /
yang na phyi nas sras kyi tshul / /
de nas byin rlabs dbang bskur bya / /
mchod dang bstod pa rdzogs byas la / /
sgrub pa'i bzlas brjod thim pa dang / /
slob ma dkyil 'khor gzhug par bya / /
de nas yol bas bcad bar du / /
las kyi chu bo gtor ba dang / /
gdong g.yogs bcing ba dang /
yon phul nas ni mthong ba dri / /
chu blud bka' bsgo byas nas me tog dor / /
mig dbye lha ngo de ni rim bzhin bstan / /
de nas dbang bskur rim bzhin bya / /
yab yum snyoms zhugs 'od zer las / /
bde gshegs 'od bskul bum par thim / /
ma 'dres pas ni 'od zhu nas / /
spyi bor chu yi dbang bskur ro / /
tshigs bcad 'dis ni sbyin par bya / /
sku gsung dam tshig las byung ba'i / /
ye shes bdud rtsi dri ma med / /
lha yi chu ni dag pa yis / /
mi bskyod pa yi dbang bskur ro / /
oM badzra A daR+sha dz+nyA na a b+he Shiny+tsa zhes pas so / /
dbu rgyan man ngag shes byas la / /
'di skad do / /
sangs rgyas kun gyi rgyal srid de / /
dbu rgyan rin chen dam pa ste / /
dbu rgyan rin chen mchog 'gro bas / /
rdzogs sangs rgyas la phyag 'tshal lo / /
oM sa man+ta dz+nyA na rat+na nA ma hUM tiSh+Tha a b+hi Shiny+tsa zhes pas so / /
rdo rje'i man ngag shes byas la / /
sangs rgyas kun gyi rdo rje'i dbang / /
mi phyed rdo rje 'od gsal ba / /
dam chos 'byung ba'i sgor gyur pa / /
rdo rje chos kyi dbang bsgur ro / /
oM pra ta a b+hi She ka dz+nyA na badzra a b+hi Shiny+tsa /
dril bu'i man ngag shes byas la / /
thabs dang shes rab ldan pa yis / /
'gro don mnyam med byed pa dang / /
mchod pa'i las rnams rdzogs byed pas / /
rdo rje las kyi dbang bskur ro / /
oM kri ta a nut+ta dz+nyA na badzra a nyi Shiny+tsa /
ming gi man ngag shes byas la / /
rdo rje ming gi dbang bskur bas / /
byang chub snying po'i bar du ni / /
cis kyang mi shigs mi g.yo bas / /
rdo rje'i ming du rab tu grags / /
oM pra ti sho d+ha d+harma d+hA tu dz+nyA na nA ma a b+hi Shiny+tsa mi /
de nas dam tshig gsum gyi dbang bskur bya ste / /
dkyil 'khor phyi rgyud cho ga bzhin / /
tshigs bcad rnams kyang bsgrag par bya / /
oM AHhUM /
de gsum man ngag 'od zer ni / /
bla ma las ni shes par bya /
de nas me long dbang bskur bya / /
gong ma bzhin du man ngag gtso / /
de nas khyad par dbang bskur ni / /
phyag rgya'i dkyil 'khor ji bzhin no / /
gos sngon sgrub pa'i dbang bskur ba rdzogs so // //
rdo rje slob dpon 'dod pa yis / /
yon gyis bla ma mnyes byas la / /
phyag 'tshal nas ni gsol ba gdab / /
byang chub rdo rje sangs rgyas la / /
ji ltar mchod cing stsol mdzad pa / /
bdag la srung ba'i don gyi phyir / /
nam mkha'i rdo rje bdag la stsol / /
zhes gsol ba gdab po / /
de nas shar phyogs su dkyil 'khor chen po dang /
bar du 'dom gyis chod par ni dbang gi dkyil 'khor tshul bzhin bris la de'i steng du dbang stegs kyi khri byas la ras la gdan pad+ma 'dab ma brgyad pa seng ges mtshan pa bzhag ste /
de la gdugs la sogs pa thams cad kyis bklubs la /
rnam par rgyal ba dang /
lha thams cad kyi bum pa dang las thams cad kyi bum pas man ngag ji lta ba bzhin dbang bskur ro / /
de nas rdo rje brtul zhugs dang /
lung bstan pa dang /
rdo rje 'dzin pa bye dbugs dbyung ba dang /
dung dang 'khor lo la sogs pa'i dbang byin la /
de nas dkyil 'khor de nyid bstan / /
de nas yon phul la /
de nas gsang ba'i dbang bskur bar gsol ba gdab po / /
gsang ba'i dbang bskur ba yang 'od dang grib ma'i tshul du g.yon du bsams la /
man ngag bzhin du byang sems dbab / /
phab pas sbyin par bya ba dang / /
yang na bdud rtsi rnam lnga ni / /
mtshan dang ldan pa'i snod bzhag nas / /
sa bon lnga la rigs lnga ni / /
snyoms zhugs bdud rtsir zhu bar bsam / /
yang na dbab pa'i tshul du bya / /
yang na dngos su dbab pa dang / /
yang na gnyis kas bya ba yin / /
cu gang gis ni 'de gu sbyar / /
cha gnyis bsres pas gong bzhin no / /
tshigs bcad 'dis ni gsol ba gdab / /
rdo rje sems dpa' khyod kyi mthus / /
sangs rgyas kyi ni bde ba 'grub / /
rnam dag byang chub sems dpa' ni / /
rgya cher sras su bcas pa rnams / /
yun ring stong nyid sgom gdung la / /
dga' bas yid 'ong bde chen gyis ni dgyes par mdzod / /
kye 'dod chags dri med kun du bzang po'i spyod pa ste / /
dga' ba'i 'dod chags rdo rje'i dam tshig la ni phye mdzad nas / /
dga' ba rnam pa drug po spyod pas shin tu gdung ba ni / /
rab tu dgyes dbang 'dod pa'i bde ba nyid kyis 'jug par 'tshal / /
byang chub sems ni rin chen 'bar 'byung ba'i / /
ma lus rgyal ba rnams ni lus skams la / /
rnam dag rdo rje las byung ye shes chu / /
dri med rin chen sbyin dbab dbang bskur ro / /
mnyam dang mi mnyam 'dod chags tshul dag pas / /
pad+ma'i gnas su rdo rje gtong mdzad pa / /
sna tshogs sems dpa' sems can brlag gyur pa / /
sbyor ba gzhan pa yin pa ma thogs bshad par gsol / /
rdo rje sems khyod dbang mchog bde bar byed pa yi / /
rdo rje pad+ma dbye ba'i tshul gyis sbyor mdzad de / /
rgyal ba kun gyi gzugs sku rab ston nas / /
thams cad bde grub nyid kyis bdag la dgyes par mdzod / /
de nas tshogs kyis mchod byas la / /
mtshan ldan snod nas blangs nas ni / /
rdo rje srin mtheb byin rlabs la / /
oM a mr-i ta gu h+ya a b+hi Shiny+tsa zhes pas mgrin par gsung la dbul bar bya'o / /
slob mas kyang bdud rtsi chen por bsams la a ho su kha zhes pas btung bar bya'o / /
de nas gsang ba'i dbang bskur ba'i bstod pa yang bya'o / /
da ni shes rab ye shes kyi dbang bskur bar bya ste /
phyag rgya la brten mi 'jug la / /
man ngag 'di ni bstan pa yin / /
yid kyi lha mo gzugs mdzes la / /
bdud rtsi chen po man ngag sbyar bar bya / /
yang na rdo rje lce thung gi / /
spyor ba'i man ngag bsten pa dang / /
yang na rtsa ni gnyis po la / /
phyag rgya'i sbyor ba bstan pa dang / /
yang na rdzas rnams mthu chen kyis / /
byugs pas dga' ba skye 'gyur ro / /
slob mas yon dbul gsol ba gdab / /
mchod cing bstod pas mnyes byas la / /
'di skad tshig kyang brjod par bya / /
khams gsum las ni rnam grol zhing / /
nam mkha' dang ni mnyam gyur pa / /
'dod pa rnams kyis ma gos pa / /
dmigs med khyod la phyag 'tshal lo / /
phung po rnams dang khams rnams dang / /
skye mched rnams la mi brten cing / /
phyin ci log pas rnam grol zhing / /
nam mkha' dang ni mnyam 'gyur zhing / /
'dod pa dag gis ma gos pa / /
dmigs med khyod la phyag 'tshal lo / /
rnam rtog med cing kun rtog med / /
thugs ni rab tu mi gnas pa / /
bsam gyis mi khyab pa yi thugs / /
dmigs med khyod la phyag 'tshal lo / /
ji ltar nam mkha' gnas med cing / /
spros med gos pa med pa ltar / /
mkha' dang mnyam pa'i thugs mnga' ba'i / /
dmigs med khyod la phyag 'tshal lo /
thams cad stong pa'i rang bzhin can / /
mngon par byang chub blta bar 'tshal / /
dga' mchog sgo nas bstod mdzad pa / /
lhan cig ye shes khyod phyag 'tshal / /
de nas sngags 'di brjod par bya'o / /
oM pradz+nyA dz+nyA na a b+hi Shiny+dzAmi /
zhes pa lan bdun nam nyi shu rtsa gcig bzlas so / /
de nas dbang bzhi bstan pa ni / /
gzhung lugs mi 'dra mang mod kyang / /
dang po'i tshig rten man ngag ni / /
rna ba dag tu brgyud pa yin / /
tha ma lhan cig dga' ba yin / /
dang po bum pa'i dbang gis ni / /
man ngag rnams ni bstan pa yin / /
de nas gsang ba yi bstan la / /
khyad par sngags kyi don rnams bstan / /
sngags rnams don dang bcas rnams ni / /
rna ba brgyud par bya ba ni / /
oM nI lAM ba ra d+ha ra badzra pA Ni hUM hUM phaT /
oM pradz+nyA ti sa ta ni ya hUM phaT /
oM sha swa gA pa ya hUM phaT /
oM ga ti pr-i ya ni hUM phaT /
oM maM sa b+hak+Sha ni hUM phaT /
oM trai lokya bi dza ya hUM phaT /
oM badzra yak+Sha hUM phaT /
oM ma hA kA la ro Sha Na hUM phaT /
oM badzra be+e tA lbi hUM phaT /
oM bai shra ba Na ye hUM phaT /
oM badzra DA ki ye hUM phaT /
oM a mri ta kuN+Da li ha na ha na hUM phaT /
oM badzra b+ha ra ya hUM phaT /
oM pra bid pa na ya hUM phaT /
oM ma na ma ha ra nA ya hUM phaT /
oM sa man+ta b+ha dra ya hUM phaT /
oM shap+ta gI ti ya hUM phaT /
oM nAM lAM ba ra d+ha ra badzra pA Ni ma hA yak+Sha se na pa ta ye hUM hUM phaT /
sngags kyi don rnams ma shes na / /
ngag gi sgrib pa mi 'dag phyir / /
des na slob dpon rna brgyud kyi / /
man ngag de la nan tan bya / /
de nas shes rab ye shes kyi / /
man ngag de ni bstan par bya / /
dga' ba bum pa'i don bstan la / /
mchog dga' gsang ba'i don bstan no / /
khyad par shes rab ye shes bstan / /
lhan cig skyes pa'i dga' ba ni / /
bzhi pa kho na bstan pa yin / /
yang na bum pa'i dbang bskur nas / /
bskyed pa'i rim pa bstan pa yin / /
de nas gsang ba'i dbang bskur na / /
rdo rje bzlas pa bstan par bya / /
shes rab ye shes dbang bskur nas / /
sems dben par ni bstan par bya / /
de nas sgyu ma la gnas pas / /
bzhi pa'i man ngag bstan par bya / /
de nas 'od gsal la brten nas / /
zung 'jug ting 'dzin bsgom par bya / /
zung 'jug ting 'dzin mthar phyin pa / /
chos kyi sku zhes de la bya / /
de ltar bzhi pa'i rna brgyud bstan / /
dbang bskur rdzogs nas tshogs 'khor bya / /
gtor ma btang nas mkha' 'gro bskang / /
sbyin sreg gis ni lhag chad bskang / /
yi ge brgya pa zlos byed cing / /
dkyil 'khor bskor zhing sgra rnams brdung / /
ye shes gshegs nas nying 'dzin bsdu / /
rdul tshon phyags la chu la dor / /
maN+Dal zhal bsil dga' ston bya / /
rnal 'byor lam pa'i don ched du / /
rgyud rnams kun dang mi 'gal ba'i / /
dkyil 'khor cho ga 'di byas pas / /
'di byas dge ba'i rtsa ba yis / /
bdag dang mtha' yas sems can rnams / /
thams cad byang chub thob par shog /
dkyil 'khor gyi cho ga slob dpon b+ha bas mdzad pa rdzogs so // //
lo tsA ba dge slong gzhon nu tshul khrims kyis bsgyur cing gtan la phab pa //
[ ]
