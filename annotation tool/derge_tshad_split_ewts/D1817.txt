@## / /
rgya gar skad du /
sa mA dzaH a b+hi sa ma ya A lang+ka ra br-it+ti /
bod skad du /
gsang ba 'dus pa'i mngon par rtogs pa'i rgyan gyi 'grel pa /
bcom ldan 'das rdo rje sems dpa' la phyag 'tshal lo / /
gang zhig mun 'dras gtibs shing yang dag sgron ma med / /
de yi sgron ma bya phyir rtag tu dga' ba'i mchog skyes nas / /
bcom ldan rdo rje sems dpa' de la rab btud de / /
mngon par rtogs pa'i don ni zla ba grags pas bshad / /
gsang sngags thams cad ni bsdu na rnam pa gnyis te /
de bas na de bstan pa'i phyir lam dang 'bras bur bcas pa'o zhes lam dang 'bras bu dag ni gnyis kho na'o / /
'o na rnal 'byor gyi mtshan nyid dang gsum du mi 'gyur ram zhe na /
mi 'gyur te /
'di ltar theg pa chen po'i rigs can ni sa bon thob par byed pas thabs su bsdu'o / /
lam dang 'bras bu zhes bya ba 'di yang gang yin de nyid mi shes so zhe na /
'di ltar rten du gyur pas na lam ste /
gang la gang gis brten par bya bas lam ste /
shes rab dang ting nge 'dzin no / /
shes rab ni smin pa dang grol ba'i lam ji lta ba bzhin du shes pa'o / /
shes rab kyis rab tu rnam par phye ba de la rtse gcig pa ni ting nge 'dzin no / /
'bras bu zhes bya ba ni sku gsum la sogs pa'o / /
lam zhes bya ba yang du zhig ce na /
de bshad pa /
lam ni gnyis su shes bya ste / /
zhes pa lam yang yin gnyis kyang yin pas gnyis te /
'di la gnyis yod pas lam gnyis so / /
de yang 'di ltar zhugs pa nyid dang /
brten pa nyid dang /
bde ba nyid dang /
sdug bsngal spangs pa nyid dang /
gcig dang gsum gyi sbyor ba spangs pa nyid dang /
thob par byed pa dang /
spong bar byed pa nyid kyi yang phyir ro / /
gnyis po de yang gang zhe na /
smin pa dang ni grol ba'o / /
zhes pa gang gis smin pa ste rgyud 'os su byed pa nyid kyi phyir smin pa'i lam mo / /
grol ba'i lam ni gang gis sdug bsngal gyi phung po las rnam par grol bar byed pa nyid do / /
smin par byed pa yang gang zhig ce na /
smin par byed pa zhes bya ba ni gnyis te 'di la gnyis yod pas 'di ni gnyis so / /
gnyis po yang gang zhe na /
dngos dang de yi grogs su 'dod / /
ces pa gang smin par byed pa ni gnyis te /
smin par byed pa dngos dang /
de'i grogs spyod pa'o / /
de la smin par byed pa dngos ni gtso bo'o / /
de la phan par byed pa ni de'i grogs so / /
dngos zhes bya ba'ang du zhig ce na /
smin pa dngos ni rnam pa bzhi ste zhes pa 'di la bzhi yod pas 'di ni rnam pa bzhi'o / /
bzhi po nyid gang yin zhe na /
bum pa dang ni gsang ba dang / /
shes rab ye shes bzhi pa'o / /
zhes pa bum pa ni bum pa'i dbang ngo / /
de bzhin kun la rang dbang zhes sbyar ro / /
de ltar bzhi yod pa nyid ci'i phyir zhe na /
'di ltar gnas gsum 'bras bu dang bcas pa'am yang na dus la sogs pa bzhi nyid kyi yang phyir ro / /
de la bum pa'i dbang la yang du yod ce na / /
de la bum pa'i dbang la'ang / /
rnam par dbye ba sum cu ste / /
zhes pa ni 'di la sum cu yod pas sum cu'o / /
bum pa'i dbang yang yin la sum cu'ang yin pas sum cu ste /
ci srid du bum pa la yod pa de srid du gsang ba dang shes rab ye shes la'ang sbyar ro / /
de nyid gang dang gang zhe na zhes 'dri na /
lan du /
ngo bo nyid dang rnam dbye dang / /
zhes bya ba la sogs pa gsungs te /
dang por las dang po pa'i gang zag kha cig ngo bo med pa dang ma yin pa dang /
the tshom za ste /
'di ltar 'di la ni ngo bo med do snyam pa dang /
'di ni ngo bo yod kyang 'di'i ngo bo ma yin snyam pa dang /
'di la ngo bo yod pa yin nam ma yin snyam pa de'i gnyen po la ngo bo smos so / /
de ltar ngo bo yod kyang nges pa ma skyes pa'i gnyen por nges pa'i tshig bsnyad do / /
de'ang 'di kho na yin gyi gzhan ma yin snyam pa'i gnyen por dbye ba bsnyad do / /
'di dag ni tha dad pa yin no snyam pa'i gnyen por rnam grangs bsnyad do / /
rnam pa gzhan du thal ba'i gnyen por chos du dang ldan pa bsnyad do / /
gzhan du thal ba'i gnyen por gzhan sel ba bsnyad do / /
rgyu med snyam pa'i gnyen por rgyu bsnyad do / /
sngon gyi dus na bum pa dang bum pa'i 'bras bu med do snyam pa'i gnyen por gleng gzhi bsnyad do / /
gang du bya ba'i sa mi shes pa'i gnyen por gnas bsnyad do / /
dus ci tsam na bya ba mi shes pa'i gnyen por dus bsnyad do / /
gang zag gang gis bya ba mi shes pa'i gnyen por slob dpon bsnyad do / /
des gang la bya ba mi shes pa'i gnyen por slob ma bsnyad do / /
rdzas gang la bya ba mi shes pa'i gnyen por rdzas bsnyad do / /
de'ang gang la gang gis bskur ba mi shes pa'i gnyen por dbang gi rim pa bsnyad do / /
tshul ji lta bu zhig gis bskur ba mi shes pa'i gnyen por thabs bsnyad do / /
de'ang gang du bskur ba'i sa mi shes pa'i gnyen por gnas bsnyad do / /
de'i dkyil 'khor mi shes pa'i gnyen por dkyil 'khor bsnyad do / /
dkyil 'khor du'ang thog ma nas tha ma'i bar gyi las mi shes pa'i gnyen por 'jug pa'i rim pa bsnyad do / /
de'ang sngon du bya ba mi shes pa'i gnyen por sa dang sta gon bshad do / /
de la'ang rtags ji lta bu 'byung ba mi shes pa'i gnyen por rtags bsnyad do / /
nyan thos dang mu stegs la sogs pas thos nas nyams par 'gyur ba'i phyir brda bshad do / /
bsam gtan med na nus pa mi 'byung bas bsam gtan bshad do / /
des bag chags dri ma gang 'khru ba mi shes pa'i gnyen por nus pa bsnyad do / /
de la man ngag gang bstan pa mi shes pa'i gnyen por de dang 'brel ba'i man ngag bstan to / /
de'ang tshogs gang dang 'brel ba mi shes pa'i gnyen por tshogs kyi 'brel ba bshad do / /
de'ang dngos grub gang dang 'brel pa mi shes pa'i gnyen por dngos grub kyi 'brel pa bsnyad do / /
des 'bras bu ji lta bu zhig thob pa mi shes pa'i gnyen por 'bras bu bsnyad do / /
de'ang rnal 'byor gang yin pa mi shes pa'i gnyen por rnal 'byor dngos bstan to / /
de'ang rgyu dang sbyor ba mi shes pa'i gnyen por thun mong gi sbyor ba bstan to / /
gang zag gang la bstan pa mi shes pa'i gnyen por gang zag gi dbye ba bstan to / /
de ltar mdor bsdus pa bstan nas /
da ni de nyid kyi mtshan nyid bshad par bya ste /
de la ngo bo zhes bya ba'ang gang zhig yin zhe na /
'di yi ngo bo nus pa ste / /
zhes pa gang gis gang nus pa de nus pa'o / /
nus pa zhes bya ba'ang ci zhig byed pa yin zhe na /
sa thob pa dang dri ma 'khrud par nus pa de nyid nus pa'o / /
nus pa zhes bya ba 'di'ang gnyis te /
sa bon dang thob pa zhes brtags na /
re zhig sa bon ni ma yin te /
sems can thams cad la snying po yod pa'i phyir ro / /
thob pa zhes bya ba'ang 'bras bu mchog dang thun mong gi thob pa de ni thob pa yin na /
'di ni de ma yin no zhe na /
'di ni yin te /
'di ltar sa bon khyad par can du byas pa nyid kyi phyir ro / /
nges pa'i tshig 'di nyid bshad pa /
'di ci'i phyir bum pa'i dbang zhe na /
'dis dngos grub kyi bdag por bstabs pa'i phyir dang /
dri ma 'khru bar byed pa nyid kyi phyir yang ngo / /
'o na rdo rje la sogs pa 'di la ci'i phyir bum pa'i dbang zhes grags she na /
'di dag la'ang gnas mthun pa nyid dang /
thob pa mthun pa nyid dang /
sel ba mthun pa nyid dang /
thams cad las bum pa'i chus 'khru ba nyid kyi phyir de skad ces bya'o / /
dbye ba'ang du zhig ce na /
bum pa'i dbang ni rnam pa gsum / /
phyi dang nang dang sbas pa'o / /
de ltar rnam pa gsum mo / /
phyi'i bum pa'i dbang gang yin zhe na /
gser dngul rdzas bcas phyi yin te / /
zhes pa ni rin po che sna lnga'i bum pa thun mong gi rdzas dang ldan pa ni phyi'i bum pa'o / /
nang gi bdud rtsi lnga dang ldan / /
zhes pa ni nang gi bum pa ni thun mong gi rdzas kyi steng du bdud rtsi lnga blugs te byin gyis brlabs pa'o / /
sbas pa'i bum pa 'di'ang gang yin du zhig ce na /
gnyis yod pa'i phyir /
sbas pa dag ni rnam pa gnyis / /
thabs dang shes rab bum pa'o / /
sbas pa thabs kyi bum pa ni / /
bla ma'i kha nas chu 'byung ba'o / /
sbas pa shes rab bum pa ni shes rab ma'i pad+ma nas chu 'byung ba'o / /
de ltar yang gsungs pa /
bla ma yi ni thod rlon la / /
rnam shes lnga ni sangs rgyas te / /
klad pa byang chub sems kyi chu / /
dbang po lnga dang rten lnga ni / /
gang du sman dang 'bru zhes bshad / /
klad pa'i spris ma ras kyis dkris / /
skra ni bum pa'i kha rgyan no / /
de yi kha nas chu byung ba / /
ye shes bdud rtsi dri ma med / /
lus kyi sdig pa dag par byed / /
ces gsungs pa dang gzhan yang / /
shes rab lus kyi bum pa ni / /
byang chub sems kyi chus bkang nas / /
gsang ba'i pad+mar dbab byas te / /
thabs kyi rdo rje dag par byed / /
ces 'byung ba lta bu'o / /
de'i rnam grangs bshad pa /
phyi dang bum pa rig pa'i dbang / /
thun mong dag ni rnam grangs so //
zhes pa ni phyi'i dbang dang thun mong gi dbang dang /
bum pa'i dbang dang /
rig pa'i dbang dang /
thun mong gi nus pa ni rnam grangs te /
bstan du yod pa nyid dang /
kun la bya ba nyid dang /
'khru bar byed pa nyid dang / /
skal bar dbang ba nyid dang /
thun mong gi dngos grub 'grub pa nyid kyi phyir de la de skad ces bya'o / /
de'ang chos du dang ldan pa yin zhe na /
spyi bor bskur dang lus 'khru dang / /
chu yis 'khru bar byed pa dang / /
gzhan dang thun mong grub pa dang / /
kun la bya bas de skad do / /
bum pa'i dbang ni dang po spyi bor bskur ba dang / /
de nas lus kyi dri ma 'khru ba dang /
phal cher chus 'khru ba dang thun mong gi dngos grub 'grub par byed pa dang /
tshogs la sogs pa dang thun mong du gyur pa'i phyir ro / /
de dag las gcig gam gnyis kyis kyang de ma yin no / /
de nyid ni gzhan sel ba'ang yin te /
spyi bor 'khru ba la sogs pas /
gzhan pa'i yul du 'gyur ba sel / /
zhes pa 'khru ba zhes bya ba ni bye brag med pa'i phyir gsang ba la sogs pa la thal bar 'gyur bas de'i gnyen por spyi bor zhes bya ba smos so / /
de bas na 'di ni spyi bo'ang yin la der 'khru ba yang yin pas na 'di ni bum pa kho na'o zhes bsnyad do / /
spyi bor 'khru ba'ang yin la lus kyi dri ma 'khru ba'ang yin pas 'di ni bum pa'i dbang yin pa kho na'o zhes bsnyad do / /
'o na bum pa'i dbang gi rgyu gang yin snyam pa la de'i phyir /
ting 'dzin shes rab khyad par can / /
zhes pa shes rab khyad par can dang /
ting nge 'dzin khyad par can gang yin pa de ni bum pa'i dbang gi rgyu yin no / /
de nyid rgyu yin pa ci'i phyir zhe na /
gang zhig med na gang mi 'byung ba de ni med pa'i phyir rgyu med pa yin la /
gang zhig yod na gang 'byung ba de ni de'i rgyu yin te /
dper na sa bon dang 'bras bu lta bu'o / /
shes rab kyis kyang bum pa la sogs pa'i mtshan nyid shes nas phyis de la dmigs pa'i ting nge 'dzin te 'di gnyis med na bum pa'i dbang bskur ba nam yang nus pa ma yin no / /
de bas na 'di ni rgyu'o / /
'o na bum pa'i dbang 'di'i gleng gzhi'ang gang zhig yin zhe na /
shAkya seng ge skyob pa la / /
ji ltar dbang bskur gleng gzhi yin / /
zhes pa shAkya thub pa sku bltams pa'i dus su klu'i rgyal po rnams kyis dbang bskur ba dang mngon par sangs rgyas pa'i dus su sa'i lha mos dbang bskur ba la sogs pa sngon byung ba de dag ni bum pa'i dbang gi gleng gzhir bshad do / /
gnas gang dang gang du sgrub ce na /
ri dang yul khams dgon pa ru / /
bum pa'i cho ga bya bar gsungs / /
zhes pa bum pa'i dbang bskur ba'i gnas kyang bkra shis ba dang byin che ba dang /
mi la sogs pas dben pa dang /
shar bdal ba 'dra ba dang /
lho bres pa lta bu dang /
nub mtho ba lta bu dang /
byang skyob pa lta bu dang mdun na me tog gi gcal bar yod pa lta bu dang /
gzugs dang sgra la sogs pa yon tan thams cad dang ldan pa dang /
khyad par du slob ma'i las dang rjes su mthun pa kha dog dang dbyibs dang nus pa phun sum tshogs pa dang /
mtshan nyid dang tshad la sogs pa dang ldan pa'i gnas so / /
gnas der bum pa'i dbang bya ba yang dus gang gi tshe bya snyam pa la /
dus ni dam chos 'byung ba dang / /
slob ma dad dang slob dpon gnang / /
thun mong sgrub dang mchog sgrub pa'o / /
zhes pa ni /
gang gi tshe dam pa'i chos 'chad pa dang nyan pa'i dus su dbang ma bskur na rung bar mi 'gyur bas de'i dus dang /
yang na slob ma dad pa dang ldan pa dam tshig dang shes rab la sogs pa dang ldan pa dang bla ma dam pa rnams kyis gnang ba dang /
thun mong gi dngos grub sgrub pa'i dus su'ang dbang med na man ngag med pa dang /
mchog sgrub pa'i dus na gsang ba dang shes rab ye shes la brten pa de'ang bum pa'i dbang ma bskur na mi 'byung bas de'i phyir bum pa'i dbang gi dus bstan to / /
gzhan yang /
tshogs dang gtor ma'i 'khor lo dang / /
sbyin sreg sAts+tsha byed pa dang / /
zhi sogs cho ga'i las byed pa dang / /
bum pa'i dbang ni bskur ba yin / /
gsang ba la sogs dbang dag gis / /
'bras bu bskyed par 'gyur ba la / /
'di ni sngon du 'gro ba yin / /
zhes 'byung ba lta bu'o / /
dus der slob dpon yang ji lta bu zhig gis bskur zhe na /
de'i phyir /
lta spyod dbang dang dam tshig ldan / /
nyon mongs nye ba'i nyon mongs med / /
gzugs bzang rigs mtho snyan par grags / /
dge ba'i chos kyis rnam par brgyan / /
sa non spyod dang las la mkhas / /
yon tan mchog dang ldan pa'o / /
zhes ba dus der slob dpon lta ba dang spyod pa dang dbang dang dam tshig dang ldan pa /
nyon mongs pa med pa /
shin tu nyon mongs pa med pa /
gzugs mchog tu bzang ba /
rigs mtho ba /
skad snyan pa /
snyan par grags pa /
thams cad kyis bstod pa /
yang dag pa'i tshor ba dang /
dran pa dang /
dad pa dang /
ngo tsha shes pa dang /
khrel yod pa dang /
ma chags pa dang /
zhe sdang med pa dang /
gti mug med pa dang /
rnam par mi 'tshe ba dang /
shin tu sbyangs pa dang /
bag yod pa dang /
brtson 'grus la sogs pa dang ldan pa dang /
mos pa'i sa dang /
drod dang /
rtse mo dang /
bzod pa dang /
chos kyi mchog bcu gnyis la gnas pa dang rab tu dga' ba dang /
dri ma med pa dang /
'od 'phro ba dang /
'od byed pa nas /
kun tu 'od kyi bar la gnas pa /
brda dang brda'i lan la mkhas pa /
gar dang phyag rgya dang /
mchod pa dang /
g.yab mo dang /
glu dang glu'i lan la mkhas pa /
zhi ba dang /
rgyas pa dang /
dbang dang /
rengs pa dang /
bcug pa dang /
bsad pa dang /
dbye ba dang /
gso ba dang /
dgug pa dang /
sreg pa dang /
'bar ba dang /
steg pa dang /
'khyud pa dang /
'jib pa dang /
de la sogs pa 'dod chags kyi spyod pa dang /
'dod chags dang bral ba'i spyod pa la mkhas pa /
rig pa'i gnas dang gso ba'i cho ga la mkhas pa'o / /
slob dpon des slob ma ci 'dra ba cig la bskur ba mi shes nas dris pa dang /
lan du /
slob ma'ang dge bas brgyan pa dang /
gsang ba 'jigs med tshod rig cing / /
bla ma'i yid du 'ong ba dang / /
theg chen snod du rung ba'o / /
zhes pa bum pa'i dbang bskur ba'i slob ma'ang dad pa dang dam tshig dang mos pa dang dran pa la sogs pas brgyan pa gsang ba la 'jigs pa med cing mchog tu de la dad pa dang /
sbyor ba la sogs pa tshod rig pa /
bla ma la tshul ma yin pa'i spyod pa mi byed pa theg pa chen po'i rigs can yin pa /
gsang ba 'dus pa'i dkyil 'khor du dbang bskur ba'i skal ba dang ldan pa ste /
mtshan nyid mdor bsdus pa 'di rnams dang ldan pa la slob dpon gyis dbang bskur bar gsungs so / /
rdzas gang la bya ba'ang gang zhig yin zhe na /
de'i phyir /
rdzas ni thun mong khyad par gyis / /
rnam pa gnyis su shes par bya / /
zhes pa ni phyi'i bum pa'i rdzas ni sman dang 'bru dang dri dang rin po che dang mar dang lan tshwa la sogs pa la bya'o / /
nang gi bum pa'i rdzas gang yin zhe na /
de'i steng du bdud rtsi lnga dang /
sha lnga'o / /
sbas pa thabs kyi bum pa'i rdzas gang zhe na /
slob dpon gyi chu'o / /
shes rab kyi'ang de nyid do / /
gzhan yang bstan pa / /
dbu rgyan rdo rje dril bu dang / /
phreng ba ming yang rdzas su 'dod / /
ces pa ni rdo rje dang dril bu dang phreng ba dang ming yang rdzas su shes par bya'o / /
dbang 'di'i rim pa'ang ji ltar bskur zhe na /
'di yang /
phreng ba chu la sogs pa rnams / /
ci rigs bskur ba rim pa yin / /
zhes pa ni dang por slob ma la phreng ba'i dbang byin pas snod du rung bar byas nas phyis ni chu'i dbang bskur bar bya ste /
de'ang dang por byang chub tu sems bskyed pa dang /
gsol ba gdab pa dang /
gnang ba sbyin pa dang /
nam mkha'i lha mo bskul ba dang /
chu'i dbang bskur ba dang /
bsam pa dang /
'bras bu dang /
lam gyis shes par bya'o / /
chu la ji lta ba de ltar dbu rgyan dang /
rdo rje dang /
dril bu dang /
ming gi dbang la'ang shes par bya ste /
de dag gi yang rdzas dang sngags dang lha'i kha dog la sogs pa shes par bya'o / /
thabs kyang ji lta bu zhig gis bskur zhe na /
slob dpon dang ni slob ma yi / /
bsam mthun de thabs dam pa'o / /
gar dang phyag rgya glu la sogs / /
de yang thabs su yang dag 'dod / /
ces pa ni gang gi tshe chu la sogs pas dbang bskur ba'i dus su'ang slob dpon gyi bsam pa ji lta ba bzhin du slob mas kyang de ltar byed pa 'di yang thabs so / /
gzhan yang bum pa'i chu blugs pa la sogs pa'i dus su /
gar bsgyur ba dang /
phyag rgya byed pa dang /
rdo rje'i glu len pa dang /
dung dang pi wang dang /
gling bu dang /
khar rnga dang /
pa Ta ha'i rnga la sogs pa brdung zhing /
mchod pa'i tshogs chen po dang ldan par byed pa 'di'ang thabs so / /
thabs med 'bras bu med gyur kyang /
spong med de yi rgyu med phyir / /
mkhas pa rnams ni gang zhig gis / /
thabs ni bsnyad par bya ba yin / /
gnas kyang gang dang gang du bskur zhe na / /
chu ni spyi bor bskur bya ste / /
bzhi ni phyogs bzhir bskur bar bya / /
phreng ba'i dbang yang spyi bor te / /
mkhas pas 'di dag gnas su gsungs / /
zhes pa las dang po phreng ba'i dbang ni spyi bor te /
'dis snod du rung bar byas nas chu ni spyi bor bskur bar bya'o / /
dbu rgyan ni rna ltag g.yas su'o / /
rdo rje ni ltag par bskur bar bya'o / /
dril bu ni ltag pa g.yon du bskur bar bya'o / /
ming ni dpral bar bskur bar bya'o / /
dkyil 'khor yang gang du bskur zhe na /
dkyil 'khor slob ma rab 'bring gis / /
me tog rdul tshon phyir du gsungs / /
zhes pa slob ma rab dang ldan pa ni me tog gi dkyil 'khor du'o / /
'bring ni sku'o / /
tha ma ni rdul tshon gyi dkyil 'khor du dbang bskur ro / /
yang na slob dpon gyi dbang du ste /
rab dang 'bring dang tha ma'i slob dpon gyis / /
dkyil 'khor gsum du dbang bskur bar bya'o //
dkyil 'khor nyid kyang sa'i cha mnyam pa la /
byi dor byas te me tog bkram pa 'di ni me tog gi dkyil 'khor ro / /
chag chag btab ste so so'i gnas su dri'i thig le byas pa la /
ras la sogs pa la kha dog dang dbyibs dang rgyan dang ldan pa'i sku bris te /
lhag par gnas pa byas nas so so'i gnas su bkod pa 'di ni sku'i'o / /
yi ge dang phyag mtshan du bya ba'ang ci rigs pa'o / /
rdul tshon gyi dkyil 'khor yang sa'i cha mnyam pa la thig btab ste /
dkar po la sogs pa'i tshon rin po che las byung ba'am /
'bru las byung ba'am /
sa'i khams las byung ba byin gyis brlabs te /
des ma 'dres shing skyon dang bral ba bris la /
sku gsung thugs gang yang rung ba'i lha bkod de /
der dbang bskur ba 'di ni dkyil 'khor du shes par bya'o / /
dkyil 'khor der 'jug pa'ang ji ltar 'jug ce na /
der 'jug pa ni rnam pa gnyis / /
slob dpon dang ni slob ma'o / /
zhes pa dkyil 'khor du'ang lha'i 'khor lo yongs su rdzogs par byas te /
dang por slob dpon 'jug par bya'o / /
de'ang dang por sems bskyed pa dang /
khrus bya ba dang /
gsol ba gdab pa dang /
gnang ba nod pa dang /
phyag 'tshal ba dang /
mchod pa dang /
bstod pa dang /
sdig pa bshags pa dang /
sdom pa gzung ba dang /
rjes su yi rang ba dang /
bskul ba dang /
gsol ba gdab pa dang /
skyabs su 'gro ba dang /
smon lam gdab pa dang /
sras su bya ba dang /
byang chub sems bsdu ba dang /
gnang ba nod pa la sogs pa 'dis dang por bdag nyid 'jug par bya'o / /
de nas phyis slob ma 'jug pa brtsam par bya ste /
smon lam btab pa'i rjes la bur byas te /
gnas kun byin gyis brlab pa dang / /
mchod pa dbul ba dang /
gdams ngag bya ba dang /
chu blud pa dang /
bka' bsgo ba dang /
ye shes dbab pa dang /
me tog dor ba dang /
mig dbye ba dang /
dkyil 'khor blta ba dang /
de kho na nyid bstan par bya ba la sogs pa 'di ni slob ma 'jug pa'i rim pa'o / /
'di dag gi'ang sngon du bya ba'i rim pa gang yin zhe na /
dang por sa'i cho ga dang /
sta gon tshogs ni bye brag ste / /
bsnyen pa spyi'i sngon du'o / /
zhes pa 'di ni mdor bstan pa'o / /
sa'i cho ga gang dang gang yin zhe na /
dang por brtag dang bslang ba dang / /
byin dang ma byin brtag pa dang / /
sbyang dang byin brlab gzung dang bsrung / /
zhes pa'o / /
dang por brtag pa ni steng dang 'og tu ste /
las gang dang rjes su mthun pa'i kha dog dang dbyibs dang tshad dang las dang mtshan nyid rtog pa 'di ni sa brtag pa'o / /
de nas maN+Dal byi dor byas te dkyil 'khor gyi lha dang sa'i lha mo dang phyogs skyong la sogs pa la gtor ma byin nas las bcol ba 'di ni sa bslang ba'o / /
de'i nub mo rmi lam dang chu dang me la rtog pa dang rol rtog pa 'di ni byin nam ma byin brtag pa'o / /
sngags dang phyag rgya dang bsam gtan dang /
rdzas la sogs pas rin po che kha dog sna tshogs pa'am /
yi ge'am rang bzhin med par byed pa 'di ni sa sbyang ba'i rim pa'o / /
de la rlung dang chu dang sa gzhi ri rab dang bcas pa kha dog sna lnga dang ldan pa /
gzhi rin po che sna lnga las grub par byed pa 'di ni byin gyis brlab pa'o / /
de'i steng du bdag nyid 'dug pa dang /
gzhal yas khang bskyed pa dang /
lha bskyed pa dang /
spyan drang ba dang /
dgug pa dang /
mchod pa dgram pa dang /
mchod pa dbul ba dang /
rdzas khyad par can gzhan dgram pa dang /
rnal 'byor ba so sor gnas pa dang /
me tog gi tshom bu dang /
gdan dang /
dbang blang ba dang /
snyoms par 'jug pa dang /
gsol ba gdab pa dang /
bka' bsgo ba dang /
thog phub pa la sogs pa 'di ni sa gzung ba'i rim pa'o / /
gzhan yang sngags dang phyag rgya la sogs pa'i sbyor bas 'khor lo dang /
rdo rje dang /
rin po che dang /
ral gri dang /
rgya gram dang /
phur bu dang /
me'i khang pa byed pa 'di ni sa bsrung ba'i rim pa'o / /
sta gon gyi cho ga zhes bya ba 'di yang gang yin du yod ce na /
sa yi lha dang dkyil 'khor lha / /
slob ma bum pa la sogs pa / /
ji ltar sta gon bya ba dang / /
zhes pa ni dang por sa'i lha mo sta gon la gnas pa ni gdan bya ba dang /
lha mo sbran pa dang /
blta ba dang /
byin gyis brlab pa dang /
mchod pa dbul ba dang /
gsol ba gdab pa dang /
gnang ba ster ba dang /
thim pa dang /
sa gzhi 'od du 'bar ba 'di ni sa'i lha mo sta gon la gnas pa'i rim pa'o / /
thig le bya ba dang /
lha bskyed pa dang /
lha spyan drang ba dang /
bstim pa dang /
dbang bskur ba dang /
byin gyis brlab pa dang /
mchod pa dbul ba dang /
bstod pa bya ba dang /
gsol ba gdab pa dang /
gnang ba ster ba dang /
bsdu ba'am gshegs pa 'di ni dkyil 'khor gyi lha sta gon la gnas pa'o / /
khrus bya ba la sogs pa gong ma bzhin te /
skud pa sbyin pa dang /
so shing dor ba dang /
chos bshad pa dang /
ku sha sbyin pa dang /
rmi lam brtag pa dang /
ngan na spogs pa ni gong ma las shes par bya ste /
'di ni slob ma sta gon la gnas pa'o / /
bum pa sta gon cho ga yang / /
rgyu dang tshad dang dbyibs dang ni / /
zhes pa byin gyis brlabs pa dang / /
lha bskyed pa dang /
dgug gzhug bya ba dang /
dbang bskur ba dang /
mchod pa dang /
bstod pa dang /
gsol ba gdab pa dang /
rdzas bsgrub pa'o / /
nang par sngar ni blo can langs / /
mtshan nyid kun dang ldan pa yi / /
skud pa byin gyis brlab bya ste / /
dang por nam mkhar thig gdab ste / /
de nas sa la thig gdab po / /
de rjes tshon rnams byin brlabs nas / /
dkyil 'khor sdu gur bri bar bya / /
zhes pa ni bar skabs kyi tshigs su bcad pa'o / /
rtags kyang gang dang gang la brtag ce na / /
ku sha so shing skud pa dang / /
dbab dang dri dang me tog dor / /
'di ni rtags kyi rnam pa ste / /
mkhas pa yis ni brtag par bya / /
zhes pa dang por rmi lam brtag pa dang so shing la 'jug pa dang /
dngos grub brtag pa dang /
skud pa las ni chad pa dang ma chad pa brtag pa'o / /
dbab pa ni 'dar ba dang 'phar ba dang /
smra ba la brtag pa'o / /
dri ba ni dkar po la sogs pa brtag pa'o / /
me tog ni sku'i stod dang smad dang gtso bo dang 'khor la phog pa dang ma phog pa brtag pa'o / /
brda yang gang yin zhe na /
bum pa'i dbang dang ldan rnams kyis / /
lnga bsdus phyag rgya bstan par bya / /
zhes pa ni bum pa'i dbang thob pa rnams kyis nyan thos dang mu stegs la sogs pa 'dri ba la g.yon gyi sor mo bsdus pa'i steng du g.yas kyi srin lag gam gung mo bzhag pa'am yang na de'i steng du lnga bzhag pa 'di ni bum pa'i dbang gi brda yin no / /
zhes gsungs so / /
bsam gtan yang ji ltar bya zhe na /
byang chub sems kyis rgyas pa dang / /
lha mos rdzas ster la sogs pa / /
ji ltar bsgoms pa bsam gtan te / /
dam pa rnams kyis de bzhin bshad / /
ces pa ni nam mkha' las lha mo byung ba dang /
slob dpon gyis bskul ba dang /
lus la byang chub kyi sems kyis rgyas pa dang /
gnas gang du rdzas gang gis dbang bskur ba dang /
dri ma thon pa dang /
rigs lnga'i skur langs pa la sogs pa la dmigs pa'i ting nge 'dzin 'di ni bsam gtan no / /
des kyang nus pa ci yod ce na /
bag chags sbyong par byed pa dang / /
dri ma 'khru bar byed pa'o / /
zhes pa 'dod chags dang zhe sdang dang gti mug dang nga rgyal dang /
phrag dog gi dri ma 'khru zhing de'i bag chags sbyong bar byed pa ste /
yang na re re la rim pa bzhin du sbyar ro / /
de la bum pa'i dbang bskur nas de dang 'brel pa'i man ngag kyang gang bstan zhe na /
zhi ba la sogs las rnams dang / /
bskyed pa dang ni de mthun gzhan / /
zhes bya bar sbyar ro / /
de'i don yang bskyed pa'i rim pas sems gzung ba dang /
bcas pa dang /
de'i sgo nas zhi ba la sogs pa'i cho gas sa 'og dang ri lu la sogs pa'i dngos grub gang 'grub pa'i thabs dang /
gzhan yang bum pa la sogs pa'i dbang bskur ba'i dkyil 'khor gyi cho ga la sogs pa rgyas par thams cad bstan par bya'o / /
de'ang tshogs gang dang 'brel zhe na /
thun mong tshogs dang de bzhin du / /
zhi la sogs pa'i sbyor ba'o / /
zhes pa thun mong gi tshogs dang /
rengs pa dang bkug pa dang /
rmongs pa la sogs pa'i tshogs kyi 'khor lo dang / /
mchod pa dang 'brel par shes par bya'o / /
'o na dngos grub kyang gang dang 'brel zhe na /
gang zhig bum pa'i dbang thob nas / /
ci srid thun mong dngos grub 'gyur / /
zhes pa gang zhig gis gang la bum pa'i dbang bskur nas gang gis thob pa des ni zhi ba la sogs pa'i dngos grub gang yang thogs pa med par 'gyur ro / /
'o na 'bras bu'ang gang zhig thob par 'gyur zhe na /
bde gshegs sku yi dngos grub ni / /
gang tshe 'di yis thob par 'gyur / /
zhes pa gang zhig gi gang la gang thob par 'gyur ba des ni de bzhin gshegs pa thams cad kyi sku rdo rje'i dngos grub rdo rje bzhin thogs pa med par 'gyur ro / /
'o na rgyud gang dang 'brel pa yin zhe na /
thun mong man ngag ston pa yi / /
rgyud dang 'brel lo zhes pa gang la thun mong gi sbyor ba ston pa'i rgyud dang 'brel bar bya'o / /
'o na rnal 'byor gang dang 'brel ba yin zhe na /
bskyed pa yi ni rnal 'byor la / /
bum pa'i sbyor bas 'grub pa yin / /
zhes pa gang la bum pa'i dbang bskur ba des ni bskyed pa'i rim pa'i ting nge 'dzin la gnas par bya'o / /
man ngag de'ang gang zag gang la bstan zhe na /
bum pa dang 'brel man ngag ni / /
gang zag gnyi ga'i thun mong ngo / /
zhes pa thun mong gi dngos grub sgrub pa'i thabs dang bskyed pa'i rim pa ni tshogs dang slob ma gnyi ga'i thun mong du gyur pa'o // //
de ltar bum pa'i dbang bskur ba'i thabs la sogs pa rgyas par bshad nas /
da ni slob ma'i dbang du byas te /
gsang ba'i dbang bskur bshad par bya ste /
de la gsang ba'i dbang gi ngo bo'ang gang zhig yin zhe na /
de'i phyir bshad pa /
gang zhig gsang ba byang chub sems / /
zhes pa la gsang ba'i dbang gi ngo bo ni khyad par can gyi byang chub sems so / /
'o na byang chub sems zhes bya ba ni ci zhig /
nus pa zhes bya ba ma yin nam zhe na /
bsam gtan las byung byang chub sems / /
gzhan gyis nus pa ma spangs pa'o / /
zhes pa gang bsam gtan dang ldan pa las byung ba'i byang chub sems 'thor ba la sogs pa'i nyes pa dang bral ba ste /
des ni ngag gi sdig pa sbyong bar byed pa nyid kyi nus pa yod pas nus pa zhes bya ba ni 'dir ma spangs pa'o / /
nges pa'i tshig bsnyad pa 'di ci'i phyir gsang ba'i dbang yin snyam pa la /
gang zhig gsang la byang chub sems / /
ngag la bskur bar byed phyir ro / /
zhes pa la gsang bar bya ba nyid dang /
byang chub sems yin pa nyid dang /
ngag gi rtog pa sbyong bar byed pa nyid kyi phyir de skad ces bya'o / /
gsang ba'i dbang zhes bya ba'ang du zhig ce na /
phyi dang nang dang sbas pa dang / /
gsang ba'i dbang ni gsum du shes / /
zhes pa phyi'i gsang ba'i dbang ni dung gi nang du gsang ba'i byang chub sems bskur ba'o / /
nang gi gsang ba ni be'u bzhin pa'am bung ba bzhin gyi sbyor ba byang chub sems len pa'o / /
sbas pa'i gsang ba ni gnyis su med pa'i sbyor mtshams kyi 'og gi phyogs len par byed pa'o / /
gang gis kha yi thad kar ni / /
gnyi ga sbyor ba'i byin rlabs las / /
zla ba nyi ma 'dres pa yis / /
kha yi bu gar 'byung bar byed /
ces pa 'di ni bar skabs kyi tshigs su bcad pa'o / /
'di'i rnam grangs kyang gang yin zhe na / /
gsang ba dang ni sbas pa dang / /
thun mong min dang mi bstan pa'i / /
sbyor ba 'di ni rnam grangs so / /
zhes pa kun la mi bstan pa'i phyir dang /
de rgyal ba kun gyis sbas pa dang /
tshogs la sogs pa dang thun mong ma yin pa nyid dang /
de dag la mi bstan pa nyid kyis 'di dag ni rnam grangs su shes par bya'o / /
gsang ba'i dbang zhes pa 'ang chos du dang ldan pa yin zhe na /
byang chub sems dang ting 'dzin dang / /
ro myang dag gi sdig pa sbyong /
'di ni gsang ba'i dbang du 'dod / /
ces pa gsang ba'i dbang zhes bya ba'ang dang por byang chub kyi sems dkar dmar yin pa nyid dang /
de'ang ting nge 'dzin yin pa nyid dang /
slob ma'i lces ro myang ba nyid dang /
ngag gi sdig pa sbyong ba zhes bya ba 'di dag dang ldan pa la gsang ba'i dbang zhes bshad do / /
'dis ci zhig byed ce na /
gang zhig gzhan la thal 'gyur ba / /
'di yis sel bar byed pa yin / /
zhes pa 'di ni gang zhig gis / /
gang zhig thal bar byed pa'o / /
'o na gcig gis 'gyur mod ce na /
ngag gi sdig pa sbyong ba ni bzlas pas kyang 'gyur bas byang chub sems yin no / /
gzhan yang byang chub sems zhes bya ba las gzhan ma smos na /
tha mal pa'i byang chub sems kyis kyang 'gyur bas de bsal ba'i phyir ting nge 'dzin no / /
gzhan la'ang ci rigs su sbyar ro / /
gsang ba zhes bya ba 'di'i slob dpon yang gang zhig yin zhe na /
gang zhig dbab dang bzlog shes dang / /
rig ma yon tan ldan pa dbul / /
zhes pa slob dpon zhes sbyar ro / /
gang zhig byang chub sems dbab pa dang bzlog pa shes pa dang /
rig ma rtog pa'i sbyor ba la mkhas pa rig ma'ang yon tan dang ldan pa ste /
'di dag kyang 'bras bu bde ba ster ba'i phyir slob dpon zhe'o / /
slob dpon des kyang slob ma ji lta bu la bskur zhe na /
bum pa'i dbang rdzogs rtog pa chung / /
gsang la dad pas gzhan la min / /
zhes pa dang por slob dpon las legs par sbyangs pa'i bum pa'i dbang thob pa dang /
rdzas la sogs pa la rtog pa chung zhing dngos su 'jug nus pa dang /
gsang ba'i don la mi skrag mi dngangs shing shin tu dad pa dang /
gzhan yang skad snyan pa dang /
bden par smra ba dang /
tshod rig pa dang /
lus ngag gzob pa 'ong ngo / /
de la dbang bskur ba'i rgyu ci zhe na /
gnyi ga'i sbyor ba las byung ba'i / /
shes rab ting 'dzin 'di kho na / /
zhes pa gsang ba'i dbang bskur ba'i rgyu'ang slob dpon dang phyag rgya ma'i shes rab dang ting nge 'dzin te 'dis dbang la phan par byed pa dang /
med na mi 'byung ba'i phyir de la de skad ces bya'o / /
'o na 'di dus gang gi dus su bskur zhe na /
slob dpon gnyis yod gnang ba dang / /
rdzas rnams phun sum tshogs pa dus / /
zhes pa gsang ba'i dbang bskur ba'i dus ni dang por slob dpon khyad par can dang /
rig ma yon tan dang ldan pa rnyed pa dang / /
de nyid kyis gnang ba byin pa dang /
khu ba dang rak+ta rgyas shing 'bab pa dang /
rang gi yon tan dang rdzas dang gzugs la sogs pa phun sum tshogs pa'i dus so / /
'o na gsang ba'i dbang gi gleng gzhi zhes bya ba'ang gang yin zhe na /
gang tshe rtsa ba'i rgyud dag tu / /
bdud rtsi'i rol brgyal bslang ba'o / /
zhes pa rtsa ba'i rgyud gsang ba 'dus pa zhes bya ba rnal 'byor chen po'i rgyud kyi dkyil 'khor du de bzhin gshegs pa rnams kyis bdud rtsi lnga la dngos su spyad pa'i stobs kyis 'khor ba na gnas pa'i byang chub sems dpa' dang /
nyan thos 'dod chags dang bral ba rnams shin tu skrag pa'i stobs kyis dngangs pa dang dus pa dang brgyal ba la /
mi bskyod pa byang chub sems dpa' sems dpa' chen pos bslangs nas de dag gi don bstan pa 'di ni byang chub sems dpa'i gsang ba'i dbang gi gleng gzhi'o / /
de la gsang ba'i dbang gi rdzas gang la bya zhe na /
rdzas ni dkar dmar bcu phyed ldan / /
gang du 'di yi sbyor ba byed / /
ces pa ni byang chub kyi sems dkar dmar dang /
de las gzhan pa'i dri chen dang /
dri chu dang /
sha chen dang /
shel la sogs pa 'di dag ni rdzas te /
'di la brten nas ngag gi rnam par rtog pa ldog par byed do / /
de yang gnas gang du bskur zhe na /
gnas ni slob ma'i lce gsum la / /
sbom po dbang mos blangs te sbyin / /
zhes pa /
mgrin pa dang snying ga dang lte ba ste /
gang gi ro myong bar byed pa de la de skad ces bya'o / /
'di'i rim pa'ang ci ltar yin zhe na /
rdo rje pad+ma snyoms 'jug sgra / /
nor bu'i cha rten ngag la sbyin / /
lnga'am drug dang ldan pa ni / /
gsang ba'i dbang gi rim pa'o / /
zhes pa ni bdag nyid sbyor ba'i dbang du byas te /
shes rab ma'i chus rdo rje bkrus pa ni chu'i dbang ngo / /
nor bu'i cha la brten pa ni dbu rgyan gyi dbang ngo / /
rdo rje 'jug pa ni rdo rje'i dbang ngo / /
cag sgra ni dril bu'i dbang ngo / /
a ha a ha zhes bya ba ni ming gi dbang ngo / /
yang ni dkar dmar spel ba ni phreng ba'i dbang ngo / /
bum pa gnyis nas 'byung bas chu'i dbang ngo / /
nor bu la brten pas dbu rgyan gyi dbang ngo / /
rdo rje la reg pas rdo rje'i dbang ngo / /
a ho su kha zhes pa dril bu'i dbang ngo / /
babs pa'i yi ge la ming btags pa ni ming gi dbang ngo / /
yang na 'bral ba ma yin pa phreng ba'o / /
chu'i ngo bo nyid kyis chu'i dbang ngo / /
dgos pa thams cad 'byung bar byed pas dbu rgyan no / /
sel bar byed pa nyid kyis rdo rje'o / /
sgra thams cad dbang bskur bar byed pas dril bu'o / /
bdag por bstabs pas ming gi dbang ngo / /
de la'ang thabs ji lta bu zhig gis bskur zhe na /
gang gis bkra shis bstod pa yis / /
nam phyed dus su bskur bar byed / /
ces pa rnal 'byor pa dang phyag rgya ma gnyis snyoms par zhugs pa'i byang sems dkar dmar phab ste tshogs kyi 'khor lo chen po byas la /
nam phyed kyi dus su brtse bas byang sems rdo rje'i cha la brten nas bkra shis kyi tshigs su bcad pa'i bstod pas smon lam btab ste /
slob ma'i ngag la byin la /
slob mas kyang a ho ma hA su kha zhes btung bar bya'o / /
de nas slob dpon la bstod pa byas pa 'di ni gsang ba'i dbang gi thabs so / /
'o na dbang bskur ba'i dkyil 'khor yang ji lta bu yin zhe na /
dkyil 'khor lus kyi sbyor ba las / /
rtsa la sogs pa tshogs pa'o / /
zhes pa phyag rgya ma dang rdo rje slob dpon gyi lus la rtsa ni thig gi ngo bo'o / /
rkang brgyad ni ka ba'o / /
so dang sen mo dang ba spu ni twa ra na'o / /
khrag la sogs pa ni sa tshon gyi rang bzhin du shes par bya'o / /
de bas na gsang ba'i dkyil 'khor ni gnyis su shes par bya'o / /
der 'jug pa'i rim pa'ang ji ltar bya zhe na /
ras kyis ngo yang dag pa bya ste / /
rang gi bya ba rdzogs par bya / /
zhes pa gang gis slob dpon dang phyag rgya ma gnyis snyoms par 'jug pa'i dus su /
bar du yol bas bcad de /
ras dmar pos mig bkab la /
dang por gsol ba gdab pa dang / /
phyag 'tshal ba nas /
lus kyi dkyil 'khor bstan pa dang / /
de kho na nyid kyi rim pa bstan pa'i bar du'o / /
de'i sngon du bya ba'ang gang zhig ce na /
gang gi bum pa'i dbang bskur nas / /
zhes pa ni bum pa'i dbang 'di ni spyi'i sngon du 'gro ba'o / /
bye brag gi sngon du 'gro ba gang yin zhe na /
rig ma brtag dang bslang pa dang / /
byin nam ma byin brtag pa dang / /
sbyang dang skye dang gzung ba dang / /
bsrung dang gsang ba brtag pa dang / /
de yi bgegs rnams bskrad pa dang / /
byin rlabs de yi sbyor ba la / /
sta gon cho ga rdzogs byas nas / /
rig ma dbang bskur sbyor ba dang / /
bdag gis gnang ba nod pa dang / /
phyi rol du ni slob ma la / /
gsang ba'i dam tshig sbyin pa dang / /
gsang ba'i lha dang rdzas rnams kun / /
ji ltar sta gon bya ba dang / /
gang zhig dngos grub cho ga yi / /
sbyor ba mchog ni 'dir shes bya / /
zhes pa 'dis ni sa gzhi brtag pa la sogs pa'i sbyor ba bzhin du phyag rgya ma'ang dung mo dang drug mo la sogs pa brtag pa dang /
yul gyi rgyal po dang pha la sogs pa la bslang ba dang /
gzhan yang phyis dngos grub kyi sbyor ba'ang rmi lam du brtag pa dang /
maN+Dal la me tog gi gcal bkram la brtag pa dang /
de nyid yum rdo rje kun du bzang mo'i ngo bor bskyed pa la sogs pa 'di dag ni sngon du bya ba'i rim pa'o / /
rtags kyi sbyor ba'ang gang yin zhe na /
gang gis me tog der 'dor dang / /
de bzhin gzhan la'ang ltos pa'o / /
zhes pa ni gsang ba'i dus su mthong ba'i 'dri ba dang me tog dor ba dang /
ye shes dbab pa'i sbyor bas smra ba la sogs pa 'byung bar shes par bya'o / /
'di'i dus kyi brda'ang gang yin zhe na /
sbom pos dbang mo mnan pa ni /
zla ba nyi ma'i sbyor ba'o / /
zhes pa gang gis sbom pos dbang mo mnan pa ni gsang ba'i dbang gi brda yin par shes par bya'o / /
gzhan ma g.yas kyi sbyor bas g.yon pa la byed pas yang la la dag 'dod do / /
de'i dus su'ang bsam gtan ji ltar bya zhe na /
slob dpon rig ma ltar bsgom dang /
gang gis bde ster bsam gtan yin / /
zhes pa gsang ba'i dbang bskur ba'i dus kyi bsam gtan yang dang por slob dpon rig ma dang bcas pa thabs dang shes rab kyi skur gnas par bya ste /
de las byang chub sems kyi chus bkang ba'i bum pa thogs pa bsam gyis mi khyab pa byung nas slob ma'i lce la dbang bskur bar bya'o / /
'o na des bag chags sam dri ma gang 'khru bar byed na /
ngag gi rtog dang dri mar bcas / /
sbyong bar byed pa nus pa'o / /
zhes pa tshig 'khyal pa la sogs pa'i dri ma thams cad gang gis 'khru bar nus pa de la de skad ces bya'o / /
gsang ba'i dbang bskur ba'i slob ma de la'ang gang gi man ngag bstan par bya zhe na /
spros bcas dang ni spros med dang / /
shin tu spros med de la bstan / /
zhes pa sbyin pa la sogs pa dang /
gang gis bud med bsten pa la sogs pa dus dang bya ba dang bsam pa la ltos pa'i spros bcas dang /
spros med dang /
shin tu spros pa med pa'i spyod pa'i man ngag bstan par bya'o / /
de'ang tshogs gang dang 'brel pa yin zhe na /
gsang ba'i dbang ni bskur byas nas / /
zab pa phyi yi tshogs rnams bya / /
zhes pa gang gsang ba'i dbang thob pa de dag gis ni dang bor bskyed pa'i rim pa la sogs pa'i dus nas zab pa phyi'i 'khor lo bud med nyi shu rtsa lnga la sogs pa la brten par bya'o / /
'o na gsang ba'i dbang yang dngos grub gang dang 'brel pa yin zhe na /
'dir yang /
thun mongs 'og la sogs pa / /
myur du 'grub par byed pa yin / /
zhes pa 'di'i sbyor bas sa 'og dang ri lu dang bud med kyi sbyor ba la brten pa las byung ba'i bcud kyis len dang /
mngon shes la sogs pa myur du 'byung bar 'gyur ro / /
'bras bu'ang gang yin zhe na /
gang gis de dang de las gzhan / /
thob par 'gyur ba 'bras bu'o / /
zhes pa gang gis gang la brten nas thun mong dang mchog gi dngos grub dngos su dang /
brgyud nas 'grub pa'am thob pa 'di ni 'bras bu'o / /
yang na 'bras bu ni mgrin par snang ba mtha' yas su gyur pa gang yin pa de la de skad ces bya'o / /
'di dag gis ni gsang ba'i dbang bskur ba bstan to / /
de nas shes rab ye shes kyi dbang bskur bshad par bya ste /
'di'i yang ngo bo nyid gang yin zhe na /
bshad pa /
byang chub sems kyi bde ba ni / /
gsum pa'i dbang gi ngo bo'o / /
zhes pa rang gi byang chub sems kyi bde ba nyams su myong ba 'di ni shes rab ye shes kyi ngo bo bshad do / /
'di la'ang nus pa zhes pa ma smras sam zhe na /
'di nyid ni nus pa zhes bya ba kho na ste /
gong bzhin no / /
ye shes zhes bya ba 'di 'ang du zhe na /
phyi nang sbas pa'i bye brag gis /
gsum pa'i dbang gis dbye ba yin / /
zhes pa rig ma gtad pa ni phyi'i 'o / /
de la byang chub sems bskyod pas 'byung ba ni nang gi'o / /
de bzlog pa'i stobs kyis 'byung ba ni sbas pa'o / /
'di la'ang ci'i phyir shes rab ye shes zhes bya zhe na /
shes rab la brten ye shes te / /
ye shes thob par byed phyir ro / /
zhes pa ye shes bskyed pa'i rgyu'i phyir dang /
ye shes dang nye ba nyid 'dra ba nyid kyi phyir te /
go rims bzhin du sbyar bar bya'o / /
rnam grangs kyang gang rang gang yin zhe na /
shes rab ye shes bla na med / /
thabs kyi dam pa nye ba'i rgyu /
zhes pa shes rab ma la brten na ye shes skye ba nyid dang /
gong na gzhan med pa nyid dang /
mchog dam pa nyid 'grub par byed pa nyid kyi phyir ro /
'o na shes rab ye shes kyi dbang zhes bya ba 'di yang chos du dang ldan pa yin zhe na /
shes rab la brten ye shes skye / /
ting nge 'dzin dmigs bdag gis 'jug /
byang chub sems spyod nye ba'i rgyu / /
zhes pa shes rab dam pa bskyed pa nyid dang /
ye shes dam pa dang /
ting nge 'dzin dam pa la dmigs pa nyid dang thabs bden pa'i rnal 'byor pa bdag nyid kyi 'jug pa dang /
zhu ba byang chub sems la spyod pa dang /
de'ang nye ba'i rgyur 'dug pa ste /
'di ltar drug dang ldan pa kho na yin no zhe'o / /
'o na de smos pas ci byed na /
bum pa dang ni gsang ba dang / /
thob bya bzhi pa sel bar byed / /
ces pa shes rab ma ma smos na ni phyi dang nang gi bum pa la'ang thal bar 'gyur la /
ting nge 'dzin ma smos na ni so so skye bo la'ang thal bar 'gyur ro / /
de'ang bdag nyid kyis 'jug pa zhes ma smos na /
gsang ba la'ang thal bar 'gyur ro / /
byang chub sems la spyod pa ma smos na bzhi pa dang g.yon gyi yum bskyed pa'i rim pa la'ang thal bar 'gyur ro / /
nye ba'i rgyu zhes pa ma smos na 'grub pa ma yin pa'i log par rtog pa'ang ldog par mi 'gyur ro / /
'o na dbang gsum pa'i rgyu gang yin zhe na /
shes rab ting 'dzin dmigs pa yis / /
bye brag dang bcas de yi rgyu / /
zhes pa bshad zin to / /
'o na dus gang gi tshe bskur zhe na /
dbang gnyis rdzogs dang gang ma rnams / /
gsum pa'i dbang gis dus zhes bshad / /
ces pa dang por bum pa'i dbang thob pa'i steng la phyi nas gsang ba'i dbang thob pa bla ma gnyis kyis gnang ba dang /
byang chub sems gnyis rgyas pa dang /
mchog 'dod pa'i dus na'o / /
gsum pa'i gleng gzhi'ang gang zhe na /
rgyal ba yum dang mnyam sbyar tshe / /
'khor rnams dus sogs gleng gzhi yin / /
zhes gsang ba 'dus pa'i dkyil 'khor du de bzhin gshegs pa thams cad yum dang gnyis su med par snyoms par zhugs pa dang gnyis su med pa'i bde ba chen po rgyas par gyur pa gang yin pa de'i dus su /
'khor na gnas pa'i byang chub sems dpa' dang nyan thos 'dod chags dang bral ba thams cad gsang ba'i spyod pa'i tshul de mthong nas dngangs pa dang /
ngus pa dang /
brgyal ba dang /
de las bslang ba la sogs pa'i sbyor ba 'di ni gsum pa'i dbang gi gleng gzhi yin par shes par bya'o / /
de'ang gnas gang du bskur zhe na / /
sa phug rim pa gsum pa'am / /
pad+ma'i nang du bskur ba yin / /
zhes pa sa phug rim pa gsum pa ni phyi ste thun mong gi gnas so / /
de'i khyad par gyi gnas ni shes rab ma'i pad+ma'i nang du bskur ba 'di ni shes rab ye shes kyi gnas so / /
slob dpon yang ji lta bu yin zhe na / /
bla ma rig ma dam pa ste / /
zhes gang rig ma dam pa de ni yang dag pa'i bla ma ste mchog ster bar byed pa'i phyir ro / /
yang na rang sems byang chub sems / /
thabs kyi rdo rje gsang ba'i rtsa / /
thos pa kun goms yon tan ldan / /
zhes pa ni bar skabs kyi tshigs su bcad pa'o / /
des slob ma gang la bskur zhe na / /
dbang gnyis rdzogs shing yon tan ldan / /
de la mkhas pas gsum pa sbyin / /
zhes pa ni go sla'o / /
'o na shes rab ye shes kyi rgyu'ang gang zhig yin zhe na / /
shes rab ting 'dzin 'di kho na / /
zhes bshad zin to / /
de'i 'ang dus gang zhig yin zhe na /
slob dpon yon tan ldan pas gnang / /
bla ma dang mthun khu ba 'bab /
ces pa /
gang zhig shes rab ye shes kyi dbang thob par 'dod pas dang por de'i sbyor ba bshad zin to / /
de'i rdzas gang zhig yin zhe na /
dkar dmar byang chub sems dag dang /
ting 'dzin sbyor ba bskyed phyir rgyu / /
zhes pa gang gis gang la phan pa yod pa de ni rdzas te /
byang chub sems dkar dmar dang mchu'i ro myong ba la sogs pa 'di yang ngo / /
'di'i rim pa yang gang zhig yin zhe na /
dkar dmar spel dang 'khru ba dang / /
dngos po 'byung dang mi 'gyur zhing / /
reg par byed dang gang zhig bstabs / /
'di yi sbyor bas 'byung ba yin / /
zhes pa dkar dmar spel ba ni phreng ba'i dbang ngo / /
'khru ba ni byang chub sems kyi chu'i dbang ngo / /
lte ba la reg pa ni dbu rgyan gyi dbang ngo / /
gzhan 'joms pa ni rdo rje'i dbang ngo / /
gang zhig kha gong ma la sgra 'byung ba ni ming gi'o / /
'og gi sgra ni dril bu'o / /
yang na hUM gi sgra ni dril bu'o / /
ha ha zhes pa ni ming gi dbang du shes par bya'o / /
de'i thabs kyang gang yin zhe na /
dbab dang bzlog dang rol mo'i tshogs / /
'di ni thabs kyi dam par 'dod / /
ces pa bskyod pa'i stobs kyis dbab pa dang rlung gi sbyor bas bzlog pa la sogs pa 'di dang gzhan yang rol mo dang /
pi wang la sogs pa'i sbyor ba 'di yang thabs kyi dam pa'o / /
dkyil 'khor yang gang du zhe na /
dkyil 'khor lus dang b+ha gar sbyor / /
rgyal ba'i yum gyi tshul 'chang ba'o / /
zhes pa dkyil 'khor lus su byas pa ni / /
gsang ba'i dbang bzhin no / /
b+ha ga la ni rtsa dang byang chub sems rten dang brten pa'i tshul du dkyil 'khor ro / /
der 'jug pa'i rim pa yang /
gang zhig ras dmar po g.yogs nas / /
gsol gdab sdom pa sbyin pa dang / /
gang zhig lus kyi dkyil 'khor bstan / /
sbyor ba ye shes dbab pa dang / /
mthong ba dri ba la sogs pa / /
sbyor ba 'dis ni 'jug par byed / /
ces pa 'di ni bshad zin to / /
'di'i yang sngon du 'gro ba'i rim pa gang yin zhe na /
gang gis rig ma sbyang ba dang /
bslang dang byin gyis brlab la sogs / /
sbyor ba 'das pa ji bzhin te / /
gang gis gsang ba'i pad+ma nas / /
glang po'i lag pas rtsa rnams bslang / /
gang gis nam mkha' gang gyur nas / /
sbyor ba bzlog pa'i bdag nyid can / /
dga' ba la sogs rim gyis skye / /
zhes pa 'di ni bshad zin to / /
'di'i rtags kyang gang yin zhe na / /
smig rgyu du ba srin bu me / /
mar me mkha' snang rnam pa lnga / /
zhes pa dbab pa dang bzlog pa'i dus su / /
las dang po pas ni smig rgyu lta bu'o / /
gnyis pa la ni du ba lta bu 'byung ngo / /
gsum pa la ni srin bu me khyer lta bu 'byung ngo / /
bzhi pa la ni me lta bu 'byung ngo / /
lnga pa la ni mkha' snang lta bu 'byung ngo / /
de bas na /
mkhas pas rtags la brten nas ni / /
bla med dngos grub 'grub par byed / /
ces 'byung ba lta bu'o / /
'o na 'di'i brda yang gang yin zhe na /
sbom pos dbang mo mnan pa ni / /
gsum pa'i brda ru shes par bya / /
zhes pa la sbom po ni mthe bo'o / /
dbang mo ni srin lag go / /
gang gis de mnan pa ni de'i brda'o / /
gzhan yang /
gang gis g.yas pa'i sor mo yis / /
g.yon pa'i steng du gzhag pa ni / /
gang zhig gsum pa'i sbyor ba yis / /
thabs mchog 'di yin gzhan du min / /
zhes pa ni bar skabs kyi tshigs su bcad pa'o / /
'di'i dus kyi bsam gtan ji ltar bya zhe na /
bskyod pa'i stobs kyis me sbar bas / /
bde chen sa bon 'gugs pa'o / /
zhes pa gang gis rig ma dang gnyis su med par byas te /
lag pa steng 'og 'dod chags kyi chos dang /
lte ba nas me sbar ba'i stobs kyis bde ba chen po'i gnas nas byang chub kyi sems dbab ste /
dga' ba bzhi rim gyis skye ba ni gang gi sbyor ba byed pa ste 'di ni dgos pa'o / /
'o na nus pa ci yod ce na /
sems kyi dri ma 'khru ba dang / /
sdig pa dag pa nus pa'o / /
zhes pa /
shes rab ye shes kyi nus pa'ang sems kyi dri ma 'khru bar byed pa'o / /
gzhan yang /
sa la mngon du phyogs pa dang / /
'og ma'i sdig pa sbyong ba dang /
gong dang gong la gnas byed pa / /
'di ni nus pa zhes su bshad / /
ces pa ni bar skabs kyi tshigs su bcad pa'o / /
'o na de la man ngag bstan par bya ba gang yin zhe na /
'khor lo pho nya'i sbyor ba rnams / /
mkhas pas gang 'phrod de la bstan / /
zhes pa 'di ni 'khor lo la sogs pa gang zhig gis snod brtags te /
de la de dang 'phrod pa'i man ngag sbyin par bya'o / /
'di lta ste 'khor lo gcig dang gnyis dang bcu dang bcu drug gi bar du dang /
pho nya mo'i rigs du ma la brten nas /
byang chub sems kyi bde ba nyams su myong bar byed pa 'di lta bu'i man ngag bstan par bya'o / /
de 'ang tshogs gang dang 'brel ba yin zhe na /
'di yis zab pa'i tshogs rnams la /
brten nas ye shes skye ba yin / /
zhes pa zab pa'i tshogs ni rig ma la brten pa ste /
'di yis de'i dga' ba la sogs pa ji bzhin du 'byung ba'i tshogs kyi man ngag brten par bya'o / /
'o na dngos grub gang dang 'brel zhe na / /
gsum pa la ni mchog 'grub pa / /
gang zhig 'di yis byed pa yin / /
zhes shes rab ye shes kyi dbang dang man ngag tu 'brel pa 'di ni 'bras bu mchog 'grub pa dang /
bla na med pa 'grub par byed pa'o / /
de'ang rnal 'byor gang dang 'brel ba yin zhe na /
gang zhig 'di la rtag gnas pa / /
nye bas rdzogs pa'i rnal 'byor ro / /
zhes pa gang zhig rdzogs pa'i rim pa dang nye bas 'di ni rdzogs pa'i rim pa'i rnal 'byor ro / /
de'ang rgyud gang dang 'brel pa yin zhe na / /
'di yis zab pa ston pa yi / /
rgyud rnams kun la brten par bya / /
zhes pa gang zhig gis 'di la gnas nas 'di thob par 'dod pas /
'di nye bar ston pa'i rgyud rnams la brten pa dang gnas par bya'o / /
'di la gnas pa'i gang zag gis / /
thabs dang shes rab la sogs pa / /
zab pa ston pa'i rgyud rnams la / /
brten dang mnyan dang bshad par bya / /
zhes pa ni bar skabs kyi tshigs su bcad pa'o / /
de ltar shes rab ye shes dbang bskur ba rgyas par bshad nas / /
da ni bzhi pa bshad par bya ste /
de la bzhi pa'i ngo bo gang yin zhe na /
gang zhig bzhi pa'i ngo bo ni / /
rnam par mi rtog ye shes so / /
zhes pa dbang bzhi pa'i ngo bo ni rnam par mi rtog pa'i ye shes te /
shes rab ye shes kyi dbang bskur ba'i 'bras bur gyur pa gang yin pa de bzhi pa'o / /
'di'i dbye ba'ang du zhig ce na /
rten can dang ni rten med kyi / /
bzhi pa'i dbang ni gnyis su shes / /
zhes pa gang rig ma dang ma bral ba'i dus na ye shes skyes pa de ni rten can gyi bzhi pa'o / /
rten med kyi bzhi pa ni rig ma la brten pa'i phyis gang gi man ngag las skyes pa'i ye shes te /
'di ltar gnyis pa kho na'o / /
'di ci'i phyir bzhi pa zhe na /
gang du gsum ba las gzhan phyir / /
de ni bzhi pa'i dbang zhes grags / /
zhes gsum pa las 'das pa'i phyir ro / /
bzhi pa dang ni mthar thug pa / /
mchog dang bla med rnam grangs so / /
zhes pa gsum pa las 'das pa nyid dang /
khyad par can yin pa'i phyir dang /
gong na med pa nyid 'di ni rnam grangs so / /
'o na chos gang du dang ldan zhe na /
gang zhig /
sangs rgyas yon tan thams cad dang / /
ldan pa 'di ni bzhi pa'i dbang / /
zhes bshad pa spyi'i chos so / /
bye brag gi chos ni gsal ba dang bde ba dang mi rtog pa dang ldan pa nyid kyi phyir de la de skad ces bya'o / /
gzhan sel ba zhes bya ba'ang gang yin zhe na /
dngos po'i rtog las byung ba'i chos / /
thams cad 'dis ni sel bar byed / /
ces pa gsal ba la sogs pa 'dis ni gang zhig mi gsal ba dang /
sdug bsngal ba dang /
rtog pa sel bar byed do / /
'o na 'di'i gleng gzhi'ang gang yin zhe na /
gang zhig gsang ba'i yi ge la / /
mthong med dus las bslang gyur nas / /
yi ge rang bzhin med gsungs pa / /
'di ni bzhi pa'i gleng gzhi yin / /
zhes pa /
gang gi 'khor na gnas pa gang zhig gis / /
rang byung yi ge mthong ba'i skal ba med / /
ces gsungs pa dang bcas nas nges pa dang /
rigs drug pa rdo rje 'chang gis brgyal ba bslang ste /
yi ge thams cad dben pa nyid dang /
stong pa nyid dang /
zhi ba nyid dang /
gya nom pa nyid la sogs pa bstan pa ni gleng gzhi'o / /
gnas kyang gang yin zhe na /
mi rtog rtog bral 'dus ma byas / /
rgyal ba thams cad rten phyir gnas / /
zhes pa chos thams cad rang bzhin gyis rnam par dag pa 'di la gang dang gang gis brten par bya ba yin pas gnas su shes par bya'o / /
de'i dus kyang gang zhe na /
blang dor med pa dus kyi mchog /
sngon med phyis med gdod nas byung / /
zhes pa chos thams cad gcig dang du ma dang bral ba rang bzhin gyis rnam par dag pa gang gis rtogs pa de ni 'das pa'i dus kyang mi dmigs /
ma 'ongs pa dang /
da ltar gyi dus mi dmigs /
dus gsum po blang ba ma yin / /
spang ba ma yin /
gnyis ka ma yin pa'ang ma yin pa 'di ni yang dag pa'i dus so / /
gang gis bde ster slob dpon mchog /
ces pa ni gang la gang gis bde ba ster ba 'di ni slob dpon te klu sgrub bzhin no / /
mi rtog pa'i shes pas kyang gang zhig gi rags pa dang phra ba'i rtog pa bzlog nas des bde ba thob par byed pa'i phyir de la de skad ces bya'o / /
ci'i phyir slob mar brtag ce na /
kun gyi thugs kyi sras gyur phyir / /
bslab par bya ba'i slob ma yin / /
zhes pa gang la ye shes dri ma med pa yod pa de ni de bzhin gshegs pa thams cad kyi sras yin te /
rdo rje chos bzhin no / /
'di'i rgyu'ang gang zhig yin zhe na /
ting 'dzin shes rab khyad par can / /
mi rtog shes pa bskyed phyir rgyu / /
zhes pa ni gong du bshad zin to / /
dkyil 'khor yang gang zhig yin zhe na /
snying po len par byed pa'i phyir / /
ye shes rgyur bcas dkyil 'khor ro / /
zhes pa snying po ni sangs rgyas kyi sku dang ye shes te 'dis len par byed pa'i phyir de la de skad ces bya'o / /
gang gis sngon du gyur pa yis / /
sbyor ba 'di ru zhugs pa yin / /
zhes pa gang gis rtog pa thams cad dang bral ba'i ye shes khong du chud pa de ni dkyil 'khor du zhugs pa'o / /
gang gis zab pa'i man ngag rnams / /
mnyan pa dang ni bsam pa dang / /
bsgom pa yi ni rim gyis kyang / /
bla med dkyil 'khor nang du 'jug / /
ces pa ni bar skabs kyi tshigs su bcad pa'o / /
'di'i sngon du 'gro ba'ang gang yin zhe na /
dbang gsum man ngag dang bcas dang / /
slob pa sngon du 'gro ba yin / /
zhes pa bum pa dang /
gsang ba dang /
shes rab ye shes dang /
de dang 'brel ba'i man ngag ni spyi'i sngon du 'gro ba'o / /
gang gis zab mo'i man ngag 'di ni bye brag gi sngon du 'gro ba yin no / /
dbang bskur ba'i rim pa ni /
rim dang rim min gnyis dang bral / /
'di ni don dam rim pa'o / /
zhes pa rim pa gang dang gang gi rnam pa dang bral zhing rim pa med pa'ang dmigs su med de 'di ni yang dag pa'i rim pa'o / /
log pa'i rtog pa kun dang bral / /
thams cad spros pa nye bar zhi /
zhes pa gzugs la sogs pa thams cad kyi spros pa dang bral nas rnam par rtog pa gang la'ang mi gnas par byed pa 'di ni thabs so / /
steng sogs rang byung yi ge la / /
'bar ba'i me yis bzhu byas te / /
gang zhig dga' bar rab tu skye / /
rtog bral thabs kyi dam pa'o / /
gang zhig dbang gsum rdzogs byas nas / /
mtshan ldan bu mo bsten pa dang //
'di las bde ba myong ba'ang / /
rgyal bas thabs su bshad pa yin / /
zhes pa ni bar skabs kyi tshigs su bcad pa'o / /
'di'i rdzas kyang gang yin zhe na / /
rgyu la byang chub sems yin te / /
rten med rdzas rnams kun dang bral / /
zhes pa ni go sla'o / /
gang gis gang la mi g.yo bar / /
de nyid la dmigs dgos pa yin / /
zhes pa ni gang gis rtog pa thams cad spangs te /
mi rtog pa'i shes pa 'di la yang dang yang du sems gtod pa ni 'di'i dgos pa'o / /
gang gis gang la gnas pa 'di'i rtags kyang gang zhig yin zhe na /
nam mkha' bzhin dang myur ba dang /
dal dang mi g.yo la sogs rtags /
zhes pa las dang po pa la brten pa gzhan 'gags te steng gi nam mkha' bzhin du 'gyur ro / /
kha cig la ni smig rgyu bzhin / /
zhes pa myur la rtog pa med pa 'byung ngo / /
kha cig la ni dal ba dang mi g.yo ba la rtog pa med par 'byung ba 'di ni rtags so / /
slob pa smig rgyu la sogs dang /
'dar dang rdul dang 'phyar ba dang /
rtag tu bde ba kha ba 'dra / /
'di la sogs pa'i rtags rnams 'byung / /
zhes pa ni bar skabs kyi tshigs su bcad pa'o / /
mdzub mos zla bstan ji bzhin du / /
rgyal ba'i bka' ni don gyi brda / /
zhes pa ming dang tshig dang yi ge'i rnam pa 'di ni brda tsam gyi sgo nas don ston par byed pa yin te /
dper na mdzub mos zla ba bstan pa bzhin no / /
'di la nus pa'ang ji zhig yod ces dris pa dang /
rab tu dga' nas chos kyi sprin / /
rjes thob sngon bzhin ye shes skye / /
zhes pa ni slob pa'i dbang du zung du 'jug pa'i tshul gyis ye shes brtan pa dang yun ring par byed la /
de'i rjes la skye ba'i rtog pa yang dang yang du zil gyis gnon par byed pa'i phyir ro / /
gong nas gong du phyin nas ni / /
'og ma'i sa la gnas mi 'gyur / /
rang gi sa yi rtog pa spong / /
gong ma'i sa la mngon du phyogs / /
zhes pa ni bar skabs kyi tshigs su bcad pa'o / /
gang zhig spros pa kun bral ba'i / /
man ngag blang dang sbyin par nus / /
zhes pa ni go sla'o / /
'di la gnas pa'i rnal 'byor pas / /
bla med tshogs kyi 'khor lo ldan / /
gang du bla med rnal 'byor ni / /
rnal 'byor mchog tu 'gyur ba yin / /
dngos su mchog gi dngos grub bdag /
bde gshegs rab 'byams dpag med kyi / /
bka' la dbang bskur dam pa yin / /
zhes pa 'di ni tshogs gang dang /
'brel pa dang rnal 'byor gang dang 'brel ba dang /
rgyud gang dang 'brel pa dang /
de dag gi go rims ji lta ba bzhin du bstan to / /
phyi dang nang dang gsang ba dang / /
mthar thug bshad pa rnam pa bzhi / /
dbang bzhi rdzogs pa'i gang zag la / /
tshul bzhin so sor sbyin par bya / /
las bzhi'i thab khung sreg pa dang / /
snying nang lha la dbul ba dang / /
bud med b+ha gar bsten pa dang / /
lte ba'i 'khor lo sbyor byed pa / /
sbyin sreg rnam pa bzhi po'ang / /
tshul bzhin rim pa bzhi dang sbyar / /
bzod pa 'bring dang chos mchog bar / /
dang po dang ni bcu pa'i bar / /
sa yi khyad ni bgrod pa ste / /
lus dang ngag yid rtog pa spong / /
thob pa 'bras bu mngon byed pa / /
dbang bzhi la ni go rims bzhin / /
zhes pa 'di ni bar skabs kyi tshigs su bcad pa'o // //
de ltar smin par byed pa rgyas par bshad nas /
da ni grol bar byed pa'i lam bshad par bya ste /
grol bar byed pa'i lam yang gang yin du zhig ce na /
grol ba'i lam ni rnam pa gnyis / /
bskyed pa dang ni rdzogs pa'o / /
zhes pa gang zhig gang las grol bar 'dod pa de'i lam ni bskyed pa'i rim pa dang /
rdzogs pa'i rim pa'o / /
de gnyis kyis ci byed ce na /
'di ltar rags pa dang phra ba'i rnam par rtog pa ldog par byed do / /
bskyed pa'ang du zhig ci'i phyir zhe na /
gang zhig bskyed pa'i sbyor ba la / /
ngo bo dang ni rnam dbye dang / /
nges pa'i tshig dang rnam grangs dang / /
chos rnam grangs dang ldan pa dang / /
gzhan sel gleng gzhi dmigs pa dang / /
rgyu dang dus dang 'bras bu dang / /
sngon 'gro rten gyi gang zag dang / /
gnas dang grogs dang sems gzung dang / /
goms pa'i tshad dang mthar phyin tshad / /
dngos grub gang dang 'brel ba dang / /
rtog pa spong zhing sa bon gso / /
'di ni bskyed pa'i rim pa'o / /
zhes ba bya la sogs pa mdor bstan nas da ni rang rang gi yan lag bshad pa /
ngo bo zhes bya ba 'di gang zhig yin zhe na /
bskyed pa'i rim pa'i ngo bo ni / /
rags la dmigs pa'i ting nge 'dzin / /
zhes pa rags pa'i sku la dmigs pa'i ting nge 'dzin gang yin pa de bskyed pa'i rim pa'i ngo bo'o / /
gzhan du ni ngo bo nyid yin pa dang ma yin pa dang the tshom za ba sogs pa'i nyes par thal bar 'gyur ro / /
'di la dbye ba ni du zhig ce na /
bskyed pa rnam pa gnyis yin te /
sbyang bya dang ni sbyong byed do / /
zhes pa gang sbyang bar bya ba 'di yang gang yin zhe na /
sbyang bya snod bcud rnam pa ste / /
zhes pa sbyang bar bya ba'i bskyed pa ni las las skyes pa'i snod bcud kyi 'jig rten no / /
sbyong byed ces pa'ang gang yin zhe na /
sbyong bar byed pa rnam pa gnyis / /
rten dang brten pa'i bskyed pa'o / /
zhes pa rten ni 'og gi phyogs nas 'byung ba gzhal yas khang dang bcas pa'o / /
brten pa la ni rnam pa gnyis / /
gtso bo dang ni 'khor bskyed pa'o / /
zhes pa gtso bo bskyed pa'i rim pa dang / /
'khor bskyed pa'i rim pa skad cig pa'am / /
rim gyis bskyed pa 'di ni bskyed pa'i rim pa'o / /
'di la'ang ci'i phyir zhe na /
sems can skye dang mthun phyir dang / /
rnam par rtog blos bskyed phyir ro / /
zhes pa sems can gang dag mngal nas skye ba la sogs pa dang mthun pa dang /
rnam par rtog pa'i blos bskyed pa'i phyir ro / /
bskyed dang rags pa la sogs pa / /
rnam grangs yin par shes par bya /
zhes pa bskyed pa'i rim pa zhes bya ba dang /
rags pa'i rtog pa bzlog pa'i gnyen po zhes bya ba dang /
ring pa'i rgyu dang thun mong gi rgyu dang /
'di dag ni rnam grangs su shes par bya'o / /
chos du dang ldan pa yin zhe na /
rags pa'i sku la dmigs la sogs / /
lnga drug ldan pa de nyid do / /
zhes pa rags pa'i sku la dmigs pa ting nge 'dzin yin pa rnam grangs dang nges pa'i tshig tu bcas pa'o / /
de ji ltar gzhan sel ba yin zhe na /
gang du gzhan du thal 'gyur ba / /
sel bar byed phyir de skad do / /
zhes pa ni gong bzhin du shes par bya'o / /
'di'i gleng gzhi yang gang yin zhe na /
gsang ba las ni gzhan don du / /
ji ltar rim 'byung gleng gzhi yin / /
zhes pa sems can 'dod chags can 'dul ba dang bral ba dang bar ma bskyed pa'i rim pa la 'phrod pa'i dbang du zla ba dang rdo rje la sogs pa 'byung bar 'gyur ba gleng gzhi'o / /
'o na bskyed pa'i dmigs pa'ang gang yin zhe na /
dmigs pa bskyed pa lha dang gnas / /
mang ba'am ni nyung ba'o / /
zhes pa rim pa'am cig car gyis lha'i sku dang gzhal yas khang gi rnam pa dang /
de nyid mang ba'am nyung ba'am /
che ba'am chung ba la dmigs pa gang yin pa 'di ni dmigs pa zhe'o / /
dmigs pa'ang thob pa'i rgyu gang yin zhe na /
sa bon zas dang skom la sogs / /
'bras bu thob phyir rgyu ru bshad / /
ces pa gang gi rgyud la bskyed pa'i sa bon yod pa dang /
zas dang skom dang sman dang /
gnas dang yul dang grogs la sogs pa 'bras bu thob pa la phan pa rgyu yin zhes bya'o / /
dus gang gi tshe sgom zhe na /
mchog 'dod pa dang dbang bskur ba dang /
tshogs dang gtor ma sbyin sreg dang / /
nyams pa bskang dang thun mong 'dod / /
'di yi dus na bsgom par bya / /
zhes pa gang mchog 'dod pa'i rgyu dag dang /
slob ma dbang bskur ba'i dus dang /
tshogs kyi 'khor lo chen po dang /
'di dag gi sbyor ba gang yin pa'i dus su bskyed pa'i rim pa nyams su blang bar bya'o / /
'o na 'bras bu gang yin zhe na /
'bras bu thun mong dngos grub 'byung / /
zhes pa 'bras bu'ang gang gis thun mong gi dngos grub brgyad la sogs pa 'grub par 'gyur gyi gzhan 'og ma rnams kyis ni ma yin zhes dgongs so / /
'di dag gi sngon du 'gro ba'ang gang yin zhe na /
mtshams bcad tshogs gnyis bsags pa ni / /
'di yi sngon du 'gro ba yin / /
zhes pa /
gang gis bskyed pa'i rim pa'i sngon du ni dang por mtshams bcad pa dang /
bsod nams kyi tshogs dang /
ye shes kyi tshogs kyi yan lag bsgom par bya'o / /
rten gyi gang zag kyang gang yin zhe na /
gang 'di tshogs dang slob ma yis / /
'di ni bslab par bya ba yin / /
zhes pa 'di ni thun mong sgrub pa'i dbang du byas te de nyid do / /
gzhan gyi dbang du byas te slob mas kyang ngo / /
gnas kyang gang du zhe na /
gnas ni yid mthun nyams dga' bar / /
rnal 'byor pa yis bsam gtan bsgom / /
zhes pa ni smin par byed pa'i skabs su shes par bya'o / /
grogs kyang gang yin zhe na /
dad dang ngo tsha shes la sogs / /
bskyed pa yi ni grogs su 'gyur / /
zhes pa dad pa la sogs pa dge ba'i chos dang /
spyod pa rnams su shes par bya'o / /
sems gzung ba'ang ji ltar bya zhe na / /
gang 'phrod de la dmigs la sbyong / /
'di ni sems gzung man ngag go / /
zhes pa gang gis gang gsal ba de la dmigs pa 'di ni sems gzung ba'o / /
de'ang grogs kyi man ngag ni 'dir sbyar bar bya'o / /
'o na 'di'i goms pa'i tshad kyang ji ltar zhe na /
gang zhig 'di la goms pa ni / /
bsgyur bar nus dang dmigs pa gsal / /
zhes pa ni lha'i sku kha dog dang /
dbyibs la sogs pa gzhan las gzhan du bsgyur nus pa 'di ni 'di'i goms pa'i tshad do / /
mthar phyin pa'i tshad kyang ji ltar zhe na /
ji ltar snang ba 'di kho na / /
lha las gzhan gyi sbyor ba min / /
zhes pa ji ltar snang zhing srid pas bsdus pa thams cad lha dang /
gzhal yas khang dang /
de las gzhan pa'i rnam pa dang bral ba'o / /
'di'i dngos grub gang dang 'brel ba yin zhe na /
thun mong dngos grub thams cad kun / /
bskyed pa'i rim dang 'brel pa yin / /
zhes pa sa 'og dang /
ri lu dang /
rkang mgyogs dang /
mig rnon la sogs pa 'di ni bskyed pa'i rim pa dang 'brel ba'o / /
'di dag gis ni dang po'i sbyor ba bstan te /
'dis rtog pa'ang gang spong zhe na /
gang du rags pa'i rtog pa rnams / /
bskyed pa yis ni spong bar byed / /
ces pa bskyed pa'i rim pas ni rags pa'i rtog pa'am /
nyon mongs pa mngon du gyur pa spong bar byed do / /
'dis kyang sa bon gang la phan zhe na /
longs spyod rdzogs dang sprul sku yi / /
sa bon khyad par can du byed / /
ces pa bskyed pa'i rim pa bsgoms pas longs spyod rdzogs pa dang /
sprul pa'i sku thob pa'i sa bon gsos pa 'debs par byed de /
de ltar bskyed pa'i rim pa rgyas par bstan nas /
da ni rdzogs pa'i rim pa'i sbyor ba'ang du zhig ce na /
rdzogs pa'i rim pa'i sbyor ba ni / /
rnam pa lnga ru shes par bya / /
zhes pa la /
'di rdzogs pa'i rim pa'ang yin la /
rnam pa lnga'ang yin pas 'di ni rim pa lnga'o / /
de'ang gang zhe na /
rdo rje bzlas dang sems la dmigs / /
sgyu ma 'od gsal zung du 'jug /
ces pa 'od gsal la sogs pa 'og nas bstan to / /
rnal 'byor pa gang zhig rdo rje bzlas pa la sogs pa du yod pa'ang mi shes nas dris pa rdzogs pa'i rim pa'ang gang yin du zhe na /
rdo rje bzlas la sogs pa'ang / /
rnam pa lnga ru shes par bya / /
zhes pa ni rdo rje bzlas pa nas zung du 'jug pa'i bar du'o / /
de la rdo rje bzlas pa'i rim pa zhes bya ba'ang du zhe na /
de'i phyir bshad pa /
ngo bo dang ni rnam dbye dang / /
nges pa'i tshig dang rnam grangs dang / /
chos rnams gang dang ldan pa dang / /
gzhan sel ba dang rgyud dang dus / /
mtshan nyid dang ni dmigs pa dang / /
grogs dang gnas dang sngon 'gro dang / /
rten dang mi mthun gnyen po dang / /
sa dang spong ba'i khyad par dang / /
rang bzhin dngos grub spyod pa dang / /
sa mtshams dang ni goms tshad dang / /
mthar phyin tshad dang ngos bzung dang / /
khyad par dang ni 'bras bu'o / /
de la ngo bo zhes bya ba'ang gang zhig yin /
de nyid mi shes so zhe na /
'byung 'jug yul can ting 'dzin ni / /
gang du dang po'i ngo bor 'dod / /
ces pa 'byung ba dang /
'jug pa dang gnas pa la dmigs pa'i ting nge 'dzin 'di ni de'i ngo bor bsam pa'o / /
gzhan shes rab la sogs pa dang /
thig le gcig pa dang 'od gsal ba la sogs pa ni 'dir shugs kyis gsal lo /
dbye ba'ang du zhig ce na /
steng dang 'og dang bar gyi dbang du gsum ste /
'di ltar steng la dmigs pa ni steng gi rdo rje bzlas pa'o / /
'og la dmigs pa ni 'og gi rdo rje bzlas pa'o / /
snying ga la dmigs pa ni bar gyi rdo rje bzlas pa'o / /
de la steng gi rdo rje bzlas pa'ang gang yin du zhig ce na dang po ni bshad zin to / /
'og ma'i dbang du bshad pa /
dbugs dang dbang po 'gyur ba'i dbang / /
'di ni gnyis su shes par bya / /
zhes pa la gang gis dbugs la slob pa dang /
de bzhin du mig la sogs pa gzhan la yang slob pa 'di ni gnyis pa'o / /
dbang po'ang du zhig ce na /
mig la sogs pa'i sbyor ba la / /
yi ge thig le med par bya / /
zhes pa mig gi dbang po dang /
rna ba'i dbang po dang /
sna'i dbang po dang /
lce'i dbang po dang /
lus kyi dbang po dang /
de la sogs pa la slob pa ste /
de re re la'ang sku dang /
phyag mtshan dang /
thig le dang /
yi ge la sogs pa la slob pa'o / /
de'i rten yang gang yin zhe na /
mig la sogs pa la gnas pa'i kha dog dkar po'am /
de las gzhan pa dang /
ldan pa'i rtsa pad+ma kha bye ba'i tshul can la brten par byed pa ste /
pad+ma kha bye'i tshul can la / /
brten nas de yi rnam pa bsam / /
zhes pas bstan to / /
ci'i phyir de'i dbang po'i rgyu ba 'gog pa yin snyam pa la /
gang gis mig la sogs pa rnams / /
gzugs la sogs pa'i rnam pa la / /
mig las rgyu bar mi byed pa / /
de'i phyir de la de skad bya / /
zhes pa mig nas lus kyi bar du yul gyi rnam pa la dmigs pa'i zhen pa 'gog pa'i phyir de la de skad ces bya'o / /
de yang ji ltar byed snyam pa la /
de la dmigs nas 'byung ba dang / /
'jug dang gnas par byed pa yin / /
zhes pa /
dbang po lnga la thig le la sogs pa dmigs nas /
de la sems gtad de /
'byung ba dang 'jug pa dang gnas pa gnyis la bslab par bya'o / /
gnas pa gnyis zhes bya ba 'di yang gang zhig yin zhe na /
'byung dang 'jug pa'i cha la gnas / /
rtsa ba dang ni rtse mo gnyis / /
zhes pa gang 'byung ba'i cha la brten pa de nyid rtse mor gnas pa ni dang por rtsa ba'i sa bon la dmigs nas de las dbugs 'byung ba'i stobs kyis /
ba thag gam phreng ba'am 'od kyi tshul du rtse mo la bstims te /
'byung ba rgyun chad pa dang /
ji srid du de nyid kyi rnam pa la dmigs pa ni 'byung ba'i cha la brten pa'i gnas pa'o / /
de las gang gi tshul du 'dus nas rang gi sar bstan pa ni 'jug pa'i sa la brten pa'i gnas pa'o / /
mig dang rna ba dang ni lce / /
lus kyi spyi bo la sogs mthar / /
gang zhig dbang po kha bye ba'i / /
rtsa ni dad pa'i kha dog can / /
rtse mor so so'i rigs mthun pa'i / /
rdo rje rin chen pad+ma gri / /
rgya gram 'khor lo'i rnam pa'am / /
oM AH hUM dang swA hA haM / /
rtse mo la ni legs gnas pa'o / /
yang ni phreng ba'i thig ler bcas / /
zhes pa ni bsdu ba'i tshigs su bcad pa'o / /
gzhan yang dbugs kyi rgyu ba 'gog pa zhes bya ba 'di gang zhig yin zhe na /
gang gi rna ba'i bu ga nas / /
dbugs rnams rab tu rgyu 'gyur ba / /
de la dmigs phyir de skad do / /
zhes pa gang gis sna'i rtse mo la dmigs te lus kyi gnas nas rlung thams cad 'dus nas /
sna'i rtse mo la 'dzin pa 'di ni dbugs kyi 'gog pa'o / /
'o na dbugs kyang ji lta bu dmigs she na /
dkar po la sogs rnam pa la / /
yi ge dang bcas de nyid dam / /
sgyu ma tsam du dmigs pa'o / /
zhes pa gang zhig gis snying la sogs pa nas 'od zer kha dog sna lnga dang kha dog sna gsum dang /
gcig pa dang bsam gyis mi khyab pa la sogs pa gang gnas pa de las dang po pas ni yi ge'i phreng ba dang bcas pa'o / /
phyi nas ni phreng ba dang bral ba'i 'od la dmigs pa'o / /
de nas 'od kyang sgyu ma tsam du dmigs pa'o / / /
phreng ba dang bcas pa zhes bya ba'ang gang zhig gis ji ltar bzlas she na /
'byung ba kA li'i phreng ba ste / /
'jug pa A li'i phreng ba yin / /
'byung dang 'jug pa gang yin pa / /
oM dang hUM ni rtse mor 'bar / /
zhes pa gang zhig rlung 'byung ba'i dus su kha dog lnga dang ldan pa'i rlung la kA li'i phreng ba rgyu bar byas te /
de'i rtse mo la hUM bsam pa'am /
yang na ngal ba'i dbang du oM bsam pa'o / /
rlung 'jug pa'i dus su 'od zer kha dog sna lnga la A li'i phreng ba ste /
rtse mo gong bzhin du shes par bya'o / /
de la'ang du yod ce na / /
sku dang yi ge la sogs pas / /
bzlas pa du ma'i bdag nyid can / /
zhes pa bzlas pa ni rigs dang dmigs pa'i dbang du sna tshogs shing dpag tu med pa bstan par shes par bya'o / /
'o na rdo rje bzlas pa zhes bya ba /
'dir gang la brten zhe na /
gang gi sna yi sbyor ba la / /
brten nas mkhas pa rnams kyis 'grub / /
ces pa dbugs kyi rgyu ba 'gog pa'i bzlas pa 'di ni rnal 'byor pas rang gi sna'i bu ga la brten nas 'grub par 'gyur gyi gzhan du ni ma yin no / /
de ci'i phyir zhe na /
lam yin pa nyid dang /
brten par byed pa nyid dang /
dgag par rung ba nyid kyi phyir de skad ces bya'o / /
'o na 'og gi bzlas pa zhes bya ba 'di gang zhig yin zhe na /
bshad pa /
rdo rje rtse la gang zhig gis / /
dmigs pa 'og gi dbang du gsungs / /
zhes pa thabs kyi rdo rje byin gyis brlabs te /
de la brten nas 'byung ba dang /
'jug pa dang gnas pa la slob par byed do / /
de'ang ci'i phyir na /
'dod chags can rnams 'dul byed phyir / /
sbyor ba 'di ni bstan pa yin / /
zhes pa sems can 'dod chags can kha cig 'dod pa la mngon par zhen pa dang /
sa bon la chags pa dang /
'du ba'i stobs can la de'i sbyor ba bstan par bya'o / /
gzhan yang 'dod chags can zhes bya ba ni /
'dod pa'i yon tan lnga la lhag par zhen cing chags pa ste /
de'i gnyen po ni dbang po'i rgyu ba 'gog pa'ang yin pas de don med par 'gyur ro zhe na ma yin te /
bud med brten la dga' ba rnams //
'dod chags can zhes yang dag bshad / /
ce'o / /
'o na de lta na ni bud med la ma brten par 'grub par mi 'gyur zhe na bden te /
gang zhig mtshan ldan bud med la / /
brten nas bzlas par bya ba yin / /
zhes pa gang gis rdo rje dang /
gsang ba'i rtsa'i yi ge la sogs pa la brten nas 'byung ba dang 'jug pa dang gnas pa la bslabs te gong bzhin no / /
dbu ma la brten pa'i bzlas pa zhes bya ba'ang gang yin zhe na /
snying gi dbus kyi sa bon las / /
gang zhig 'byung dang 'jug pa dag /
gzhan du mi 'phro de nyid du / /
gsal ba nang gi bzlas pa yin / /
zhes pa snying gi dbus su sa bon bsams te /
de las rlung 'byung ba dang 'jug pa dang /
gnas pa la brten par bya zhing bslab par bya'o / /
de yang dang po dang bar ma dang tha ma'i rim pa ni gong bzhin du shes par bya'o / /
'di dag la'ang ci'i phyir /
rdo rje bzlas pa snyam pa la / /
rdo rjes bzlas dang rdo rjer bzlas / /
rdo rje la ni dmigs pa dang / /
rdo rje yis dang rdo rje'i phyir / /
rdo rje 'byung dang rdo rje spong / /
rdo rje 'joms dang rdo rje bral / /
zhes pa rdo rje bzlas pa ni 'od lnga'i sbyor bas so / /
rdo rjer zhes pa gang yin zhe na /
dngos po thams cad rdo rje yi / /
ngo bor byas te zlos phyir dang //
zhes pa ni gzung ba dang 'dzin pa'i rnam pa thams cad rdo rje'i bzlas pa'i ngo bor byas pa'i phyir ro / /
rdo rje la dmigs pa zhes bya ba'ang gang zhe na /
gang tshe sku gsung thugs dag la / /
dmigs pa de la de skad do / /
zhes pa sku gsung thugs rdo rje dang 'dra ba la /
dmigs pa gang yin pa dang /
gzhan yang 'og gi dbang du'ang de bzhin no / /
rdo rje yis zhes pa bshad pa /
rdo rje'i 'od zer 'bar ba yis / /
gang du 'bras thob de phyir ro / /
zhes pa 'od zer dang ba thag dang phreng ba 'di ni rdo rje dang 'dra ba ste /
des 'bras bu thob pa gang yin pa de la de skad ces bya'o / /
rdo rje yi phyir zhes bshad pa /
gang zhig mchog ni thob bya'i phyir / /
bzlas pa gang yin de kho na / /
zhes pa ni /
rdo rje ni chos kyi dbyings te /
de thob par byed pa'i phyir de la de skad ces bya'o / /
rdo rje las byung ba ni /
snying ga dang ni rtsa ba nas / /
gang zhig 'byung bar byed pa dang / /
zhes pa snying ga'i sa bon dang /
rdo rje rtsa ba'i sa bon de dag las byung ba gang yin pa de la de skad ces bya'o / /
rdo rje spong ba dang rdo rje 'joms pa bshad pa / /
rtog pa rdo rje dang 'dra ba / /
gang gis 'joms par byed pa dang / /
zhes pa rnam par rtog pa'ang 'jig par dka' ba nyid kyi phyir te /
de 'joms pa'i bzlas pa gang yin pa de la de skad ces bya'o / /
'di'i bzlas pa'ang gang yin du zhe na /
rdo rje bzlas dang nang gi dang / /
zab mo gsang ba'i bzlas pa ni / /
rnam grangs yin par shes par bya / /
zhes pa nges pa'i tshig dang /
mi brtan pa'i phyir dang /
rtogs par dka' ba nyid dang byang chub sems dang ldan pa gang yin pa de la de skad ces bya'o / /
'di'ang chos du dang ldan zhe na /
nges pa'i tshig rnams ngag gi rtog pa sbyong / /
zhes pa bshad zin to / /
'di yis gzhan la thal 'gyur ba / /
sel phyir de dag brjod par bya / /
zhes pa ni ci rigs su bshad do /
rgyu'ang gang yin zhe na /
ting 'dzin zas la sogs pa rnams / /
'bras bu skyed par byed phyir rgyu / /
zhes pa gang du ting nge 'dzin zas skom dang /
dus nyid dang /
yul la sogs pa dag gis 'bras bu skyed par byed pa nyid kyi phyir de la de skad ces bya'o / /
dus gang gi tshe na /
bskyed pa mthar phyin sems la dmigs / /
'di la gzhol ba de yi dus / /
zhes pa gang gis bskyed pa'i rim pa mthar phyin pa dang sems la dmigs pa mthar phyin pa las gzhol ba'i dus su'o / /
'di'i mtshan nyid kyang gang zhe na /
skyon rnams spangs shing yon tan ldan / /
'di ni mtshan nyid ces su bshad / /
ces pa gang gis spang ba dang blang ba dag dang bral zhing ldan pa 'di ni 'di'i mtshan nyid do / /
dmigs pa gang yin zhe na /
gang zhig dbye ba'i rnam pa bzhin / /
'od dang ba thag phreng ba dang / /
yi ge gsum gyi rnam pa'am / /
yang na thabs dang shes rab bo / /
zhes pa gang gis 'od dang ba thag thig le'i phreng ba dang /
rtse mo la oM AH hUM dang / /
A li kA li'i phreng ba la dmigs pa 'di ni 'di'i dmigs pa'o / /
dmigs pa la sems 'dzin pa'i rgyu'am grogs gang yin zhe na /
gang du tshogs la sogs pa rnams / /
'di yi sgrub pa'i grogs su 'gyur / /
zhes pa go sla'o / /
sngon du 'gro ba gang yin zhe na / /
bskyed pa khams bcos sngon du 'gro / /
zhes pa rdo rje bzlas pa'i sngon du khams bcos pa dang /
bskyed pa'i rim pa la bslab par bya ba 'di ni sngon du 'gro ba'o / /
'di'i rten yang gang yin zhe na /
bskyed pa yi ni sbyor ba la / /
brten nas bzlas par bya ba yin / /
zhes pa rdo rje bzlas pa'i rten ni bskyed pa'i rim pa ste /
'di la brten nas 'di byed pa'i phyir de la de skad ces bya'o / /
tshig 'khyal la sogs mi mthun phyogs / /
zhes pa tshig kyal pa dang /
ngag rtsub mo dang phra ma dang brdzun la sogs pa 'di ni bzlas pa mi mthun pa'i phyogs so / /
de'i gnyen bo ni 'di nyid de'i gnyen po'o zhes pa 'gal ba yin pa'i phyir ro / /
sa'i khyad par yang gang yin zhe na /
gang zhig 'di la rtag gnas nas / /
sa brgyad pa la gnas par byed / /
ces pa rdo rje bzlas pa la gnas pa'i rnal 'byor pa sa brgyad pa bzod pa 'bring la gnas pa'o / /
de dang 'brel ba'i dngos grub kyang gang yin zhe na /
kha dog lnga la dmigs pa yis / /
las bzhi de dang 'brel pa 'grub / /
ces pa zhi ba la sogs pa'i las dang bsrung ba dang /
'phel ba la sogs pa 'byung bar 'gyur ro / /
'byung la gang zhig gnas pa yis / /
thun mong gzhan ni 'grub 'gyur te /
'jug dang gnas pa'i sbyor ba yis / /
'di yi srid pa 'grub par 'gyur / /
zhes pa bar skabs kyi tshigs su bcad pa'o / /
de yang spyod pa gang dang 'brel pa yin zhe na /
byug pa dang ni der 'brel lo / /
bslab pa spyod par 'brel pa yin / /
zhes pa sha chen po la sogs pa byin gyis brlabs te bza' ba dang /
'di dag gis byug pa bya'o / /
sa mtshams kyang gang nas gang du yin zhe na /
bskyed la brten nas sems la dmigs / /
bar du rdo rje bzlas pa yin / /
zhes pa dang po bskyed pa'i rim pa nas brtsams nas de goms nas sems la dmigs pa'i bar du rdo rje bzlas pa'o / /
'bras bu gang 'byung zhe na /
ngag gi dbang phyug sbyor ba yang / /
rdo rje bzlas pa 'di yis 'grub / /
ces pa 'di yis ngag gi dbang phyug yan lag rgya mtsho'am /
yan lag drug cu'i dbyangs la sogs pa thob par 'gyur ro / /
goms pa'i tshad ci zhe na /
gang gis rlung rnams gsal ba ni / /
nyams su myong ba goms pa'i tshad / /
ces pa kha dog dang dbyibs dang grangs gang du gsal ba de ni goms pa'i tshad do / /
mthar phyin pa'i tshad kyang gang yin zhe na /
gnas 'pho ba dang du mar byed / /
'di ni mthar phyin tshad yin no / /
zhes pa phra ba'i rlung rags pa dang /
rags pa'i rlung phra bar byed pa dang /
phra ba'i rlung dang rags pa bzhin du ma dang de las bzlog pa shes pa 'di'i dus su dbugs nang du bsdus na gnod pa mi 'byung ba'o / /
gzhan ni /
gang zhig dang po gnyis pa dang / /
gsum pa'i gang zag dbang dag tu / /
dbyibs dang rlung dang sgyu mar dmigs / /
rigs can la ni 'bras bu skye //
klog dang kha dog sbyor ba med / /
phreng ba mi dgos bgrang mi dgos / /
'on kyang rlung la brten pa'i phyir / /
'di ni bzlas par bshad pa ste / /
gang zhig sbyor ba 'di la gnas / /
ngag gi dbang phyug thob par 'gyur / /
zhes pa ni bar skabs kyi tshigs su bcad pa'o / /
de ltar rdo rje bzlas pa rgyas par bstan nas /
da ni sems la dmigs pa bshad par bya ste /
de la sems la dmigs pa du zhig ce na bshad pa /
gang du sems la dmigs pa la / /
ngo bo dang ni rnam dbye dang / /
nges pa'i tshig dang rnam grangs dang / /
chos rnams gang dang ldan pa dang /
gzhan sel rgyu dus nus pa'o / /
ngo bo yang gang yin zhe na /
sems la dmigs pa'i ting 'dzin ni / /
rang gi ngo bor yang dag 'dod / /
ces pa gang du sems la dmigs pa'i ting nge 'dzin ni de'i rang gi ngo bo'o / /
ci'i phyir sems la dmigs pa zhe na /
sku gsung thugs kyi sems dpa' 'am / /
byang chub sems la dmigs pa'am / /
sems snang phyir ni de skad brjod / /
ces 'og nas ston to / /
dbye ba'ang du zhig ce na /
rang bzhin 'khrul pa lam dag dang / /
'bras bu'i rnam pa bcu gnyis so / /
zhes pa rang bzhin snang ba gsum dang /
'khrul pa'i snang ba gsum dang /
lam gyi snang ba gsum dang /
'bras bu'i snang ba gsum mo / /
rnam grangs ni /
sems dpa' la dmigs sems la dmigs / /
yid dang rnam shes rnam grangs so / /
zhes pa go sla'o / /
chos du gzhan sel sbyor ba ni / /
thal 'gyur gnyen por brjod pa yin / /
zhes bshad zin to / /
rgyu ni byang chub sems yin te / /
shes rab dang ni snying rje'o / /
zhes pa gang gis rdo rje bzlas pa mthar phyin nas /
de'i ye shes bskyed pa gang yin pa de ni de'i rgyu'o / /
dus ni bzlas pa mthar phyin pa'o / /
zhes pa gang gi tshe rdo rje bzlas pa mthar phyin nas /
de'i dus su byed pa gang yin pa de nus so / /
nus pa'ang ci yod ce na / /
sems kyi dri ma 'khru bar byed / /
ces pa sems kyi 'khrul ba gang gis spong bar nus pa de ni nus pa'o / /
gzhan yang /
bskyed pa'i sku la rtag gnas shing / /
rdo rje bzlas pa mthar phyin nas /
snying gar sems gsum mtshan ma'am / /
'od kyi thig le gsal ba ni / /
snang ba zla ba lta bu'o / /
de las 'od byung bdag dang bcas / /
zhu ba snang ba mched pa ste / /
nyi ma lta bu'o 'dus pa ni / /
snang ba thob pa zhes su bshad / /
dmigs pa'i dbang du bshad pa'o / /
spyi bo mgrin pa snying ga'am / /
yang na gsang ba'i cha la gnas / /
gnas kyi rnam par gnas pa'o / /
skad cig la sogs rnam pa la / /
gnas pa dus kyi snang ba'o / /
zla ba nyi ma nub pa'i tshul / /
dpe yi dbang du byas pa'o / /
mngal la sogs pa'i rim pa la / /
shes pa 'phel bar gyur pa dang / /
gang zhig dmigs pa la sogs pa / /
dus las 'khrul pa 'byung bar 'gyur / /
zhes pa ni bar skabs kyi tshigs su bcad pa'o / /
gzhan yang /
'khrul ba rnams la rgyu dang rkyen / /
'bras bu skye ba'i rim pa dang / /
gang zhig snang ba gsum po dag /
'byung ngo 'od gsal ngang las dang / /
thob pas lugs las bzlog pa dang / /
'di dag 'bras bu'i snang ba'o / /
sems ni rlung la zhon pa yis / /
rang bzhin 'di dag 'byung ba yin / /
zhes pa ni bar skabs kyi tshigs su bcad pa'o / /
de ltar sems la dmigs pa rgyas par bshad nas /
da ni sgyu ma lta bu'i ting nge 'dzin bshad par bya ste /
de la /
sems dmigs sbyor ba gong bzhin te / /
zhes pa ngo bo la sogs pa gong bzhin no / /
rgyas par bshad pa / /
sgyu ma la dmigs ngo bo ste / /
zhes pa gang sgyu ma lta bu'i ting nge 'dzin 'di ni ngo bo'o / /
ci'i phyir zhe na /
sgyu ma'i dpe yis nyer mtshon phyir / /
sgyu ma lta bu'i sku zhes bshad / /
ces pa gang la sgyu ma lta bu ste / /
sgyu ma'i dpe bcu gnyis kyis nye bar mtshon pa'i phyir sgyu ma lta bu'i sku'o / /
dbye ba'ang du zhig ce na /
gang du rim dang cig car ba'am /
mang ba dang ni nyung ba'o / /
zhes pa bskyed pa bzhin te gong bzhin no / /
kun rdzob bden dang sgyu ma dang / /
yid kyis gzugs ni rnam grangs so / /
zhes pa sgyu ma lta bu dang kun rdzob kyi bden pa dang /
yid kyi rang bzhin gyi gzugs ni rnam grangs so / /
chos du dang ldan zhe na /
sku dang sgyu 'dra yid gzugs dang / /
ting nge 'dzin dmigs 'di rnams so / /
zhes pa gang la 'di dag dang ldan pa de la de skad ces bya ste /
'dis ni gzhan sel ba'ang bsnyad do / /
rgyu gang yin zhe na /
thob pa las byung 'di ni rgyu / /
zhes pa snang ba thob pa'i ye shes 'di ni sgyu ma lta bu'i rgyu'o / /
dus gang gi tshe bsgom zhe na /
sems la dmigs pa mthar phyin nas / /
sgyu ma lta bur yang dag gnas / /
zhes pa gang gis bskyed pa sgyu ma lta bu bsgom pa ni sems la dmigs nas so / /
nus pa'ang ci yod ce na /
'di yis sku gnyis thob par byed / /
ces pa sgyu ma lta bu 'dis sbyangs nas / /
longs spyod rdzogs pa dang sprul pa'i sku thob par byed do zhe'o / /
de las gzhan yang bshad pa /
gang zhig gis ni dngos po rnams / /
sgyu ma'i dpes ni nyer mtshon nas / /
phyis ni de yi rnam pa las / /
gzhan du mi mthong mthar phyin tshad / /
lus dang ngag yid sbyor ba yis / /
'di yi sbyor ba 'grub pa yin / /
zhes pa ni bar skabs kyi tshigs su bcad pa'o / /
de nas 'od gsal ba bshad par bya ste /
de'i ngo bo bshad pa /
gang zhig rtog pa dang bral ba / /
de ni 'od gsal ngo bo'o / /
zhes pa gzung ba dang 'dzin pa'i rtog pa dang bral ba de ni 'od gsal ba'i ngo bo'o / /
'di la ci'i phyir zhe na /
rang bzhin 'od gsal rtog sel phyir / /
'od gsal zhes ni rnam par bshad / /
ces pa rang bzhin gyis 'od gsal ba'i phyir dang /
gang gis rtog pa thams cad sel ba'i phyir de la de skad ces bya'o / /
dbye ba'ang du zhig ce na /
shes pa dang ni shes bya yi / /
'od gsal ba ni 'dir bshad do / /
zhes pa shes bya 'od gsal ni dbyings so / /
shes pa 'od gsal ni ye shes so / /
de'ang gnyis te /
rang bzhin 'od gsal glo bur gyi / /
dri ma dang bral rnam gnyis ni / /
zhes pa bshad zin to / /
rnam grangs bshad pa /
'od gsal rtog bral 'dus ma byas / /
rnam grangs yin par shes par bya / /
zhes pa go sla'o / /
yang bshad pa /
slob pa dang ni mi slob pas / /
'od gsal gnyis su shes par bya / /
ril por 'dzin dang rjes su gzhig /
slob pa'i 'od gsal zhes su bshad / /
mi slob pa ni rtog dang bral / /
dmigs med rnam dag gdod nas dag /
rnam grangs dpag tu med pa dag /
rgyal ba sras kyis gsungs pa yin / /
zhes pa ni bar skabs kyi tshigs su bcad pa'o / /
gzhan yang /
rgyu ni shes rab ting 'dzin te / /
kun rdzob bden la brten 'gyur ba / /
'di ni dus zhes bshad pa yin / /
gang tshe thams cad rang bzhin med / /
mthar phyin tshad ni bshad pa'o / /
'di yi rab tu dga' ba yi / /
sa la yang dag gnas pa'o / /
de yi rtog pa spong ba ste / /
gong ma la ni mngon du phyogs / /
gang gis mtshan ma med pa la / /
mchog tu gzhol ba'i gang zag gis / /
gcig gis sbyor bas yang dag 'byung / /
dpa' bos byang chub shing drung du / /
mnyam la gnas par gyur pa la / /
'od gsal lung bstan gleng gzhi yin / /
de bas 'od gsal mngon du bya / /
zhes pa ni bar skabs [(]gyi [,]kyi [)]tshigs su bcad pa'o / /
de ltar 'od gsal ba rgyas par bstan nas /
da ni zung du 'jug pa bstan par bya ste /
de la zung du 'jug pa'i ngo bo 'ang gang yin zhe na /
gnyis med ye shes gang yin pa / /
zung du 'jug pa'i ngo bo'o / /
zhes pa gang rtog pa'i rnam pa thams cad dang bral ba'i ye shes de ni zung du 'jug pa'i ngo bo'o / /
'di la'ang ci'i phyir zung du 'jug pa zhes bya zhe na /
gnyis su med phyir mi gnas phyir / /
gnyis dang bral phyir gnyis dmigs phyir / /
zung 'jug ces ni bshad pa yin / /
zhes pa gnyis su med pa'i phyir dang /
gnyis su mi gnas pa'i phyir dang /
gnyis dang bral ba'i phyir dang /
gnyis la dus gcig tu dmigs pa'i phyir zung du 'jug pa'o / /
'di'i dbye ba'ang du zhig ce na /
slob pa dang ni mi slob pas / /
zung du 'jug pa gnyis su shes / /
zhes pa gang la slob pa de ni slob pa'i zung du 'jug pa'o / /
slob pa'i 'bras bu yongs su rdzogs pa 'di ni mi slob pa'i zung 'jug go / /
rnam grangs kyang gang yin zhes bshad pa /
mi slob pa dang mthar phyin dang / /
zung 'jug gnyis med rnam grangs so / /
zhes pa ni mi slob pa'i dbang du byas pa'o / /
chos du dang ldan zhe na /
ting 'dzin yin dang gnyis la dmigs / /
skad cig dmigs dang thogs pa med / /
ces pa rnam pa bzhi po 'di dang ldan pa ni zung du 'jug pa'o / /
gzhan la thal 'gyur sel ba ni / /
'di yis 'grub kyis gzhan du min / /
zhes pa ni gzhan sel ba'o / /
'o na zung du 'jug pa zhes bya ba'i rgyu'ang gang yin zhe na /
'od gsal ba dang rnam pa gnyis / /
slob pa'i zung du 'jug pa'i rgyu / /
zhes pa 'od gsal ba dang /
shes rab dang ting nge 'dzin ni slob pa'i zung du 'jug pa'i rgyu'o / /
'o na mi slob pa'i zung du 'jug pa'i rgyu'ang gang yin zhe na / /
byang chub sems dang snying rje dang / /
smon lam dang ni de yi rgyu / /
zhes pa sems can la phan gdags pa'i bsam pa dang /
snying rje dang sems can gyi don la dmigs pa'i smon lam 'di ni mi slob pa'i dbang du byas pa'o / /
'di la'ang ci'i phyir rgyu zhe na /
gang zhig yod na gang 'byung ba de ni de'i rgyu'o / /
dus kyang gang gi tshe 'byung zhe na /
'od gsal ba ni mthar phyin pa / /
de tshe zung 'jug bsgom par bya / /
zhes pa gang gi tshe 'od gsal ba mthar phyin pa de'i tshe zung du 'jug pa bsgom par bya'o zhes bya bar dgongs so / /
sngon du 'gro ba'ang gang yin zhe na /
rim pa bzhi ni sngon song nas / /
gang zhig 'di la gnas par bya / /
zhes pa go sla'o / /
de ltar lam dngos bshad nas /
da ni de'i grogs spyod pa bstan par bya ste /
de bshad pa /
spyod pa dag gi sbyor ba la / /
ngo bo dang ni rnam dbye dang / /
nges pa'i tshig dang rnam grangs dang / /
rgyu dang dus dang gnas dang grogs / /
zhes pa la sogs pa bshad pa la /
khyad par 'dod yon lnga la spyod / /
ces pa khyad par can gyi sems kyis zin pa'i yon tan lnga la spyod pa 'di ni rang gi ngo bo'o / /
dus dang bya ba bsam pa la / /
ltos pa'i dbang du spyod pa dgu / /
zhes pa 'di ni dus kyi khyad par la ltos pa'i spyod pa gsum mo / /
bya ba dang bsam pa la'ang de bzhin no / /
gsum po nyid gang zhe na /
spros pa dang bcas pa dang /
spros pa med pa dang /
shin tu spros pa med pa'o / /
'di la ci'i phyir zhe na /
tshig dang spyad du yod phyir te / /
zhes pa go sla'o / /
spyod dang kun rdzob la sogs pa'i rgyu ni bshad zin to / /
dus gang gi tshe bya zhe na /
bsam gtan las su rung ba'i tshe / /
spyod pa dag ni spyad par bya / /
zhes pa rlung la dbang thob pa /
byang chub sems dbab pa dang bzlog pa shes pa dang /
rig ma rtog pa'i sbyor ba la mkhas pa 'di'i tshe'o / /
gnas gang du zhe na /
sa phug rim pa gsum pa ru / /
yang dag spyod pa spyad par bya / /
zhes pa spyod pa'i dbang du sa phug gi rim pa gsum par spyod pa bya'o zhe'o / /
dge ba gang yin 'di yi grogs / /
zhes pa dad pa la sogs pa mtshungs par ldan pa dang /
ngo bo nyid la sogs pa'i sbyor bas 'di'i grogs su'o / /
gang gis gang zhig gang las grol byed pa / /
de yi rigs can dbang du byas pa'o / /
gang zhig gis ni spyod pa lhur len dang / /
spyod pa grogs tsam dbang du bstan pa yin / /
zhes pa ni bar skabs kyi tshigs su bcad pa'o / /
gzhan yang 'bras bu zhes bya ba gang zhig ce na /
thun mong mchog gi 'bras bu'o / /
zhes pa gang zhig gis gang thob par bya ba de ni 'bras bu'o / /
gang yin zhe na /
thun mong dang mchog gi dngos grub ces bya'o / /
la la dag na re /
rgyu dang thabs dang 'bras bu dang / /
rnam pa gsum po 'di kho na / /
zhes pa ni /
rgyu ni theg pa chen po'i rigs can no / /
thabs ni rnam pa gnyis so / /
'bras bu ni sku dang ye shes so / /
gzhan yang /
rgyu dang thabs dang 'bras bu spang bya dang / /
go rims grangs nges rnam pa drug kho na / /
zhes pa ni /
spang bya ni nyon mongs pa dang shes bya'i sgrib pa'o / /
grangs nges pa ni dngos po'am bsam pa'i dbang du'o / /
go rims ni thob bya'i dbang du ste 'di ltar drug kho na'o / /
gzhan yang /
ming dang dgos pa byed pa'o / /
tshad de rnam pa bzhi kho na'o / /
zhes pa la ming ni gsang ba 'dus pa'o / /
dgos pa skye bo 'dod chags can la sogs pa 'dul ba dang dngos grub gnyis thob pa'o / /
byed pa po ni drug pa rdo rje 'chang chen po'o / /
tshad ni le'u bcu bdun dang /
dum bu bcu bdun dang /
rim pa drug gam lnga'o // //
yang na smin pa dang grol ba'i rim pa'o / /
yang na /
dkyil 'khor sgrub pa dbang dag dang / /
dam tshig phrin las 'bras bu'o / /
zhes pa rdul tshon la sogs pa'i dkyil 'khor dang /
sgrub pa zhes bya ba yan lag bzhi grogs dang bcas pa 'am /
sbyor ba'i yan lag drug grogs dang bcas pa'o / /
dbang ni bum pa la sogs pa bzhi'o / /
dam tshig ni gzhi dang spyi dang khyad par gyi gsum mo / /
phrin las ni zhi ba la sogs pa'o / /
thob pa'i 'bras bu ni dngos grub rnam pa gnyis so / /
khongs su rten gyi gang zag bstan pa ste / /
rnam pa bdun kho na'o / /
de ltar rtsa ba'i don phyin ci ma log par bstan to // //
gang zhig mun pa 'dra ba'i sgron byed log rtog dra ba gcod / /
nyon mongs kun bral rtag tu dge ba'i chos kyis brgyan / /
sems can ma lus /
nyon mongs nyam thag gnas nas 'dren / /
dam pa klu zhes de la rtag tu dang bas phyag 'tshal lo / /
kun gyis bstod cing nyon mongs skye ba'i bdag po'i rkyen ma yin / /
rgyal ba yis ni sa rab dga' ba'i bdag /
ces lung bstan te /
dam pa'i mchog gyur rgyal ba gnyis par 'jig rten grags / /
nyon mongs skyon bral klu sgrub mchog la phyag 'tshal lo / /
zla grags nyon mongs log rtog thams cad gcod byed pa / /
smra mchog ral gri lta bu'i mnga' brnyes bdag po ste / /
rgyal bas lung bstan kun gyi snod gyur dam pa la / /
rab tu dang bas rtag tu phyag 'tshal bde phyag 'tshal / /
dbu ma chen po nam mkha' dri med bzhin du mngon gyur nas / /
thugs rje'i nyi ma'i 'od kyis sems can kun la phan byed cing / /
yon tan 'od kyis bde thob dbugs phyung dri med dga' ba'i mchog /
dbu ma'i don la thogs med de la rtag tu phyag 'tshal lo / /
tshe yi dbang thob yun rings dus na gnas pa'i mthu brnyes shing / /
snying rje'i stobs kyis dbang po mig sogs phongs pa med gtong ba / /
nyon mongs skyon bral sangs rgyas byang chub sems dpa' yi / /
spyod pa rlabs chen dag la dang bas phyag 'tshal lo / /
byang chub sems kyi bde ba mchog la rab tu gnas gyur cing / /
rgyal ba dri med blta bas mi ngoms sku la mnga' mdzad nas / /
rgyal ba de dag kun gyis lung bstan ma lus thob gyur nas / /
bde chen sar gnas dngos grub kun bdag klu la phyag 'tshal lo / /
bdag gis rtag tu dam pa'i don rtog med cing nyon mongs klung chen na / /
'khor ba'i rgya mtsho ma rgal phyir ni ma rig 'thoms gyur pas / /
shes rab zhan phyir brtsam par mi rigs gyur kyang blo dman la / /
phan phyir brtsams la nyes gyur 'gal ba ci mchis bzod par gsol / /
bdag gis 'di la dge ba'i rtsa ba ci thob pa / /
des ni 'jig rten khams 'dir sems can thams cad la / /
dam pas mdzad pa'i bka' 'di rtag tu yun ring gnas gyur cing / /
'di la brten nas kun gyis bla med 'bras bu thob par shog /
dpal gsang ba 'dus pa'i mngon par rtogs pa'i rgyan gyi 'grel pa slob dpon zla ba grags pas mdzad pa rdzogs so /
[ ]
