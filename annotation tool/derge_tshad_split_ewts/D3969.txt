@## / /
rgya gar skad du /
tsit+ta ut+pA da sam+ba ra bi d+hi kra ma /
bod skad du /
sems bskyed pa dang sdom pa'i cho ga'i rim pa /
'jam dpal gzhon nur gyur pa la phyag 'tshal lo / /
ngan song thams cad 'jig pa dang / /
sgrib pa thams cad las grol zhing / /
rdzogs sangs go 'phang stsol mdzad pa / /
byang chub sems la phyag 'tshal lo / /
rdzogs sangs rgyas dang dam pa'i chos / /
byang chub sems dpa'i tshogs la yang / /
de bzhin byang chub sems dpa' yi / /
sdom pa'i rim pa bri bar bya / /
de la dang po sangs rgyas dang byang chub sems dpa' thams cad la phyag 'tshal ba dang /
mchod pa'i cho ga la sogs pa sngon du song bas /
dge ba'i bshes gnyen la ston pa'i 'du shes bskyed nas /
'di skad ces gsol ba gdab par bya ste /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas rnams dang /
byang chub sems dpa' sa chen po la bzhugs pa rnams kyis dang por bla na med pa yang dag par rdzogs pa'i byang chub tu thugs bskyed pa de bzhin du bdag ming 'di zhes bgyi ba yang slob dpon gyis bla na med pa yang dag par rdzogs pa'i byang chub tu sems bskyed du gsol zhes lan gsum gyi bar du brjod do / /
de ltar gsol ba btab nas dkon mchog gsum la skyabs su 'gro ba ni /
slob dpon dgongs su gsol /
bdag ming 'di zhes bgyi bas dus 'di nas bzung nas /
ji srid byang chub snying po la mchis kyi bar du /
rkang gnyis rnams kyi mchog sangs rgyas bcom ldan 'das rnams la skyabs su mchi'o / /
slob dpon dgongs su gsol /
bdag ming 'di zhes bgyi ba dus 'di nas bzung nas /
ji srid byang chub snying po la mchis kyi bar du chos rnams kyi mchog zhi ba 'dod chags dang bral ba'i chog rnams la skyabs su mchi'o / /
slob dpon dgongs su gsol / /
bdag ming 'di zhes bgyi ba dus 'di nas bzung nas /
ji srid byang chub snying po la mchis kyi bar du tshogs rnams kyi mchog 'phags pa byang chub sems dpa' phyir mi ldog pa'i byang chub sems dpa'i dge 'dun rnams la skyabs su mchi'o zhes lan gsum du brjod do / /
de ltar skyabs su 'gro ba khyad par can byas nas /
bcom ldan 'das shAkya thub pa dang phyogs bcu'i sangs rgyas dang byang chub sems dpa' thams cad yid kyis dmigs te /
phyag btsal ba dang /
ci 'byor ba'i mchod pa la sogs pa byas la /
slob dpon mdun du byas te pus mo g.yas pa'i lha nga sa la btsugs pa'am tsog pur yang rung bas 'dug ste /
thal mo sbyar bas sems bskyed par bya ste /
phyogs bcu rnams na bzhugs pa'i sangs rgyas dang byang chub sems dpa' thams cad bdag la dgongs su gsol / /
slob dpon dgongs su gsol /
bdag ming 'di zhes bgyi bas skye ba 'di dang skye ba gzhan dang gzhan dag tu sbyin pa'i rang bzhin dang /
tshul khrims kyi rang bzhin dang /
bsgom pa'i rang bzhin gyi dge ba'i rtsa ba bdag gis bgyis pa dang /
bgyid du stsal ba dang /
bgyid pa la rjes su yi rang ba'i dge ba'i rtsa ba des /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas rnams dang /
sa chen po la rab tu bzhugs pa'i byang chub sems dpa' chen po rnams kyis /
bla na med pa yang dag par rdzogs pa'i byang chub tu thugs bskyed par mdzad pa de bzhin du /
bdag ming 'di zhes bgyi bas kyang dus 'di nas bzung nas ji srid byang chub snying po la mchis kyi bar du bla na med pa yang dag par rdzogs pa'i byang chub chen po la sems bskyed par bya'o / /
sems can ma brgal ba rnams bsgral bar bgyi'o / /
ma grol ba rnams dgrol bar bgyi'o / /
dbugs ma phyin pa rnams dbugs dbyung bar bgyi'o / /
yongs su mya ngan las ma 'das pa rnams yongs su mya ngan las bzla bar bgyi'o zhes lan gsum du brjod par bya'o / /
de ltar slob dpon med kyang bdag nyid byang chub tu sems bskyed pa'i chog ni /
de bzhin gshegs pa shAkya thub pa dang phyogs bcu'i de bzhin gshegs pa thams cad yid la bsams te /
phyag 'tshal ba dang /
mchod pa'i cho ga la sogs pa byas nas /
gsol ba gdab pa dang slob dpon zhes pa'i tshig spangs pa'i skyabs su 'gro ba la sogs pa'i go rims gong ma bzhin du bya'o / /
de ltar sems bskyed pa'i gang zag gis byang chub kyi sems spel bar bya ba'i phyir tha na nyin lan gsum mtshan lan gsum du /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi / /
bdag gis sbyin sogs bgyis pa 'di dag gis / /
'gro la phan phyir sangs rgyas 'grub par shog /
ces byang chub tu sems bskyed par bya'o / /
byang chub kyi sems nyams par byed pa'i chos bzhi las ldog par bya ste /
bzhi gang zhe na /
bla ma dang mchod par 'os pa slu ba dang /
gzhan 'gyod pa'i gnas ma yin pa la 'gyod pa bskyed pa dang /
sems bskyed pa'i byang chub sems dpa' la zhe sdang gis tshigs su bcad pa ma yin pa brjod pa dang /
sems can thams cad la g.yo dang sgyus spyod pa'o / /
byang chub kyi sems mi nyams par byed pa'i chos bzhi la bslab par bya ste /
bzhi gang zhe na /
srog gi phyir yang bsams bzhin du brdzun mi smra ba dang /
sems can thams cad lhag pa'i bsam pa rnam par dag pas gnas par bya'i g.yo dang sgyus ma yin pa dang /
sems bskyed pa'i byang chub sems dpa' la ston pa'i 'du shes bskyed cing phyogs bcur yang dag pa'i yon tan brjod par bya ba dang /
sems can 'ga' zhig dge ba la 'god pa de dag bla na med pa yang dag par rdzogs pa'i byang chub la 'god kyi nyan thos dang rang sangs rgyas la ni ma yin no / /
khyad par du mngon par shes pa myur du thob par 'dod pa'i byang chub sems dpa' 'phags pa spyan ras gzigs dbang phyug gis zhus pa'i chos bdun pa zhes bya ba'i theg pa chen po'i mdo la bslab par bya'o / /
byang chub tu sems bskyed pa'i phan yon ni /
sdong po bkod pa'i mdo la sogs pa las shes par bya'o / /
de la dang por cho ga bzhin du byang chub tu sems bskyed pa'i byang chub sems dpas byang chub sems dpa' thams cad kyi tshul khrims kyi bslab pa la legs par slob par 'dod pas /
byang chub sems dpa' byang chub sems dpa'i sdom pa la gnas pa dang /
byang chub sems dpa'i sdom pa'i cho ga shes pa dang /
byang chub sems dpa'i sdom pa 'bogs pa'i sgo nas slob ma rjes su gzung bar nus pa'i dge ba'i bshes gnyen la phyag byas te /
de'i rkang pa la gtugs nas gsol ba gdab pa ni /
slob dpon khyod las bdag byang chub sems dpa'i tshul khrims kyi sdom pa yang dag par blang ba de lan bar 'tshal gyis /
de la gnod pa ma mchis na bdag la thugs brtse ba'i slad du cung zad cig gsan cing stsal ba'i rigs so zhes de ltar lan gsum gyi bar du gsol ba gdab par bya'o / /
rigs kyi bu khyod nyon cig /
khyod 'di ltar sems can ma brgal ba rnams bsgral ba dang /
ma grol ba rnams dgrol ba dang /
dbugs ma phyung ba rnams dbugs dbyung ba dang /
yongs su mya ngan las ma 'das pa rnams yongs su mya ngan las bzla ba dang /
sangs rgyas kyi gdung rgyun mi 'chad par 'dod dam /
de las khyod kyis sems bskyed pa brtan pa dang yi dam brtan par bya'o / /
gzhan dang 'gran pa'i ched du ma yin nam /
gzhan gyi nan gyis lan du bcug pa ma yin nam zhes 'dri'o / /
de'i 'og tu de bzhin gshegs pa shAkya thub pa'i lugs sku'am ras ris la sogs pa mdun du bzhugs pa dang /
de bzhin gshegs pa shAkya thub pa la sogs pa phyogs bcu'i 'jig rten gyi khams thams cad na bzhugs pa'i sangs rgyas dang byang chub sems dpa' thams cad mdun du bsam la /
ci nus pa'i phyi'i mchod pa lngas mchod pa dang phyag byas la /
de ma thag tu dge ba'i bshes gnyen stan mthon po la 'dug pa la ston pa'i 'du shes kyis phyag byas te /
pus mo g.yas pa'i lha nga sa la btsugs pa'am tsog tsog por 'dug ste thal mo sbyar nas dge ba'i bshes gnyen la byang chub sems dpa'i sdom pa nod pas 'di ltar bskul bar bya ste /
slob dpon gyis byang chub sems dpa'i tshul khrims kyi sdom pa yang dag par blangs pa bdag la myur du stsal du gsol zhes de ltar lan gsum du dge ba'i bshes gnyen la bskul nas /
de nas dge ba'i bshes gnyen 'dug pa'am langs pa yang rung ste /
des byang chub sems dpa'i sdom pa nod pa de dag la 'di skad ces dri ba bya ste /
ming 'di zhes bya ba khyod byang chub sems dpa' yin nam /
byang chub tu smon lam btab bam zhes dris pa na /
len pa'i byang chub sems dpa' des kyang btab lags so zhes khas blang bar bya'o / /
de nas mi zad pa dpag tu med pa bla na med pa'i bsod nams kyi gter chen por gyur pa sangs rgyas thams cad kyi yon tan rin po che'i 'byung gnas byang chub sems dpa'i sdom pa ring por mi thogs par thob par 'gyur ro zhes snyam du bsam zhing sems rab tu dang bar gyur pas dga' ba dang bcas pas cang mi smra bar thal mo sbyar te 'dug par bya'o / /
de nas dge ba'i bshes gnyen des dus gsum gyi byang chub sems dpa' thams cad kyi bslab pa'i gzhi thams cad dang tshul khrims thams cad de /
sdom pa'i tshul khrims dang /
dge ba chos sdud pa'i tshul khrims dang /
sems can gyi don byed pa'i tshul khrims mdor bsdus pa slob ma la go bar byas te /
byang chub sems dpa' thams cad kyi slob pa'i gzhi rnams dang /
byang chub sems dpa' thams cad kyi tshul khrims de dag ci bdag las len par 'dod dam zhes slob ma la 'dri bar bya'o / /
des de ltar len par 'tshal lo zhes khas len par gyur na /
byang chub sems dpa'i sdom pa sbyin par bya ste /
btsun pa'am /
tshe dang ldan pa'am /
rigs kyi bu ming 'di zhes bya ba khyod bdag byang chub sems dpa' ming 'di zhes bya ba las /
'das pa'i byang chub sems dpa' thams cad kyi bslab pa'i gzhir gyur pa gang yin pa dang /
tshul khrims su gyur pa gang yin pa dang /
ma byon pa'i byang chub sems dpa' thams cad kyi bslab pa'i gzhir gyur pa gang yin pa dang /
tshul khrims su gyur pa gang yin pa dang /
da ltar phyogs bcu'i 'jig rten na da ltar byung ba'i byang chub sems dpa' thams cad kyi bslab pa'i gzhir gyur pa gang yin pa dang /
tshul khrims su gyur pa gang yin pa'i bslab pa'i gzhi gang dag dang tshul khrims gang dag la /
'das pa'i byang chub sems dpa' thams cad kyis bslab par gyur pa dang /
ma byon pa'i byang chub sems dpa' thams cad kyis slob par 'gyur ba dang /
phyogs bcu dag na da ltar byung ba'i byang chub sems dpa' thams cad da ltar slob pa'i byang chub sems dpa'i bslab pa'i gzhi thams cad dang byang chub sems dpa'i tshul khrims thams cad de /
sdom pa'i tshul khrims dang dge ba chos sdud pa'i tshul khrims dang /
sems can gyi don bya ba'i tshul khrims nod dam zhes smros shig /
des kyang nod lags so zhes smros shig /
de ltar slob dpon gyis lan gsum gyi bar du len nam zhes brjod cing slob mas rab tu len lags so zhes lan gsum brjod pas sdom pa blangs par 'gyur ro / /
de nas dge ba'i bshes gnyen des /
slob ma la byang chub sems dpa'i sdom pa byin nas /
phyogs bcu'i sangs rgyas dang byang chub sems dpa' thams cad la yan lag lngas phyag 'tshal ba sngon du 'gro bas thal mo sbyar te /
'di skad ces lan gsum brjod par bya ste /
byang chub sems dpa' ming 'di zhes bya bas /
bdag byang chub sems dpa' ming 'di zhes bya ba las /
byang chub sems dpa'i tshul khrims kyi sdom pa yang dag par blang bar bya ba lan gsum gyi bar du mnos lags te /
byang chub sems dpa' ming 'di zhes bya ba 'dis /
byang chub sems dpa'i tshul khrims kyi sdom pa yang dag par blangs pa la /
bdag ming 'di zhes bgyi ba dpang du gyur par 'phags pa'i mchog lkog tu gyur kyang /
phyogs bcu'i 'jig rten gyi khams mthas gtugs pa'i chos thams cad lkog tu ma gyur pa'i thugs mnga' ba thams cad la mkhyen par gsol lo zhes lan gsum gyi bar du phyogs bcu'i sangs rgyas dang byang chub sems dpa' rnams la brjod de /
phyag btsal nas bla ma dang slob ma ldang bar bya'o / /
de nas langs la dge ba'i bshes gnyen gyis byang chub sems dpa'i sdom pa mnos pa'i byang chub sems dpa' de la 'di skad ces brjod par bya ste /
byang chub sems dpa' ming 'di zhes bya ba khyod nyon cig /
'di ni chos nyid yin te /
gang gi tshe byang chub sems dpa' byang chub sems dpa'i sdom pa yang dag par len pa'i las brjod pa rdzogs pa de'i tshe phyogs bcu'i sangs rgyas kyi zhing thams cad du /
sangs rgyas dang byang chub sems dpa' rnams la 'di lta bu'i ltas 'byung bar 'gyur te /
sangs rgyas dang byang chub sems dpa' de dag gis 'di ltar sangs rgyas kyi zhing ga ge mo zhig na /
byang chub sems dpa' ming 'di zhes bya bas byang chub sems dpa' ming 'di zhes bya ba las byang chub sems dpa'i sdom pa yang dag par blangs pa mnos so zhes yang dag par mkhyen par 'gyur ro / /
de la sangs rgyas bcom ldan 'das de dag dang byang chub sems dpa' de rnams kyis chos kyi brtse bas bu dang spun zla'i dgongs pa mdzad la de ltar dgongs pa mdzad pas bsod nams dang ye shes kyi tshogs 'phel bar 'gyur ro zhes bya ba brjod par bya'o / /
de nas dge ba'i bshes gnyen des byang chub sems dpa' de la 'di skad ces brjod par bya'o / /
byang chub sems dpa' ming 'di zhes bya ba khyod nyon cig /
byang chub sems dpa'i sdom pa yang dag par blangs pa 'di dad pa med pa rnams kyi mdun du smra bar mi bya ste /
gang gi phyir /
dad pa med pa rnams la byang chub sems dpa'i sdom pa rab tu bstan na /
dad pa med pa'i sems can de dag byang chub sems dpa'i sdom pa ma dad pas spong bar byed de /
des na ji snyed byang chub sems dpa' byang chub sems dpa'i sdom pa la gnas pa la bsod nams kyi phung po dang ldan par 'gyur ba de snyed kyi bsod nams ma yin pa'i phung po ma dad pa de dang ldan par 'gyur ro / /
gang gi phyir byang chub sems dpas sems can sdug bsngal thams cad las yongs su bsrung bar bya ba yin pas gzhan sdig pa las bzlog par bya ste /
de'i phyir mchog tu dge ba'i byang chub sems dpas gsang bar bya ba yin no / /
de nas bslab pa'i gzhi pham pa'i gnas su gyur pa sdom pa 'jig pa'i rgyu bstan cing /
nyes byas kyi ltung ba nyon mongs pa can dang nyon mongs pa can ma yin pa yang bstan par bya'o / /
dge ba'i bshes gnyen gyis mdor bsdus pa byang chub sems dpa'i sdom pa nyi shu pa dang /
byang chub sems dpa'i sa'i tshul khrims kyi le'u bshad par bya'o / /
byang chub tu sems bskyed pa dang byang chub sems dpa'i sdom pa'i cho ga /
slob dpon chen po dpal mar me mdzad ye shes kyis mdzad pa rdzogs so // //
rgya gar gyi mkhan po de nyid dang /
zhu chen gyi lo tsA ba dge slong dge ba'i blo gros kyis bsgyur ba lags so / /
slad kyis paN+Di ta de nyid dang /
lo tsA ba dge slong tshul khrims rgyal bas bcos shing gtan la phab pa // //
