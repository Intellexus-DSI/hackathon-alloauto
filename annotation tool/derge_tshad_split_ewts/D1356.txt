@## / /
rgya gar skad du /
shrI kA la tsakra tsa tur aM ga sAng+ha no pi kA nA ma /
bod skad du /
dpal dus kyi 'khor lo'i sgrub pa'i thabs yan lag bzhi pa zhes bya ba /
'phags pa 'jam dpal la phyag 'tshal lo / /
'phags pa spyan ras gzigs dbang phyug la phyag 'tshal lo / /
mchog gi snying rje dag gis ni / /
'khor ba mi bzad sdug bsngal las / /
gdon phyir ye shes lam la ni / /
ston pa khyod ni nyid kyis bzhugs / /
khyod ni rgan yang gzhon nu ma / /
rgyal ba mtha' dag gi ni sras / /
dang po sangs rgyas kyi dang po / /
bud med sbyor la tshangs par spyod / /
mchog gi snying rje dag gis ni / /
'jig rten gnyen ni gshin rje'i dgra / /
khyod ni kho na'i rdo rje nyid / /
srid pa yis ni 'jigs sel ba / /
khyod ni rtag tu bdud kyi bdud / /
srid pa las ni rnam grol khyod / /
'gro ba smin pa'i don du ni / /
'jug pa yi ni gshin rje khyod / /
thub pa yis ni rigs 'dud pa / /
bram ze'i rigs kyi nyi ma bdag /
zhabs kyi pad+ma la btud pa / /
sems can rnams ni grol don du / /
dus kyi 'khor lo mtha' dag ni / /
sa yi steng du gsal byed pa / /
snyigs ma can gyi rigs ni khyod / /
sa yi bdag pos phyag byas pa / /
ka lnga pa ru dpal grags pa / /
khyod kyi zhabs kyi pad+ma la / /
lag pa'i thal mo sbyar nas su / /
yan lag mchog la bzhag nas su / /
spyi bo yis ni phyag 'tshal nas / /
mtha' dag ma tshang med pa yi / /
sgrub pa'i thabs ni bshad par bya / /
skyed mos tshal dang ri brags dang / /
rgyal ba dam pa yi ni gnas / /
khang stong lha yi gnas dang ni / /
grub pa'i gnas dang dur khrod dang / /
mtsho yi gnas dang gab pa'i sa / /
gang du yid ni dga' bar ni / /
de ru bsgrub pa bya ba ru / /
'gyur ro mi yi bdag po kye / /
zab cing rgya che ba yi sems / /
bla ma'i nges pa la dga' zhing / /
gtong ba'i sems dang yon tan shes / /
thar pa 'dod cing rgyud la dad / /
sems ni g.yo ba med pa dang / /
de nyid rnyed pa dang gsang zhing / /
gdug pa rnams kyi tshogs bral ba / /
dpal ldan dus 'khor dkyil 'khor du / /
dbang bskur rim pa bzhin thob gang / /
'jam pa nyid kyis mal cha'am / /
stan bde ba la 'dug par bya / /
maN+Dal skyang nul mdzes byas nas / /
rdzas bcur ldan pa'i mchod pa bshams / /
phyag rgya bzang po'i rjes phye ba'i / /
dag pa rnam gsum dran par bya / /
rdo rje gsum gyi sa phyogs su / /
dang po kho nar chos skyong ba / /
gtor ma dag ni sbyin par bya / /
phyi nas rdo rje bzhi yis ni / /
phyogs dang mtshams su song ba ni / /
bdud kyi tshogs rnams nges par bsreg /
dpal gyi rdo rje'i sa phyogs na / /
gnas pa yi ni bdud kyi tshogs / /
ma lus par ni nges par bsreg /
phyi nas 'khor lo rtsibs bcu la / /
phyogs dang mtshams su song ba yi / /
khro bo'i tshogs ni bsgom par bya / /
sa yi mtshams kyi mthar thug par / /
ring po ru ni mthong gi par / /
rdo rje gsum gyi ra ba gsum / /
sa yi 'khor bar song ba ni / /
sa 'og gnas dang nam mkhar ro / /
rdo rje khang par brtsegs par ni / /
dbus su 'dab skyes nyi ma'i khru / /
lte ba dang ni gdan la ni / /
dus dang lag pa'i khrur gyur pa / /
de yi steng du bdag nyid ni / /
dri ma dang ni bral ba nyid / /
'khor lo'i dbus su khro dbang po / /
phyag ni rgyal ba gnyis lhag pa / /
dus kyi zhal te rdo rje shugs / /
rnal 'byor ma yis bsgom par bya'o / /
dang po snying ga'i zla dbus su / /
phyogs bcu ru ni sna tshogs la / /
de kho na yi 'od zer bsgom / /
kha la sogs pa dag byas te / /
slar la yang ni nam mkha' ru / /
'od zer spros pas rgyal ba dgug /
mchod pa sna tshogs byas nas su / /
srid pa'i sdig pa mang po ni / /
bsags pa de ni bshags par bya / /
gsum la skyabs su 'gro ba dang / /
lus dang ngag dag sems dag pas / /
sgrub pa po yis bya ba yin / /
rdzogs sangs rgyas dang byang chub sems / /
'phags pa'i dge 'dun gang mdzad pa'i / /
dge ba rnam pa mang po yi / /
ma lus de la rjes yi rang / /
nyon mongs pa dang bral ba yi / /
byang chub spyod pa rjes su gnas / /
sangs rgyas chos dang dge 'dun te / /
srid pa yi ni 'jigs sel ba / /
byang chub thar par skyabs su mchi'o / /
rdzogs sangs rgyas su bdag gyur cig /
ces pa'i smon lam 'debs pa yi / /
'di ni sems can don gyi phyir / /
'gro ba ma lus 'di dag ni / /
dngos po'i ngo bo'i rang bzhin no / /
dngos dang bral ba stong pa'o / /
de phyir sangs rgyas byang chub med / /
gzhan la phan pa'i snying rje yi / /
mtshan ma med par dam bcas pa'i / /
de ltar mtha' dag shes byas te / /
sku gsung thugs kyi rdo rje ni / /
byang chub sems dpa' bsgom par bya / /
dpag tu med pa'i yon tan ldan / /
dkyil 'khor la ni dkyil 'khor gtso / /
dang por 'di ni sdom brtson gyis / /
chu yis me ni 'jig pa ni / /
lus kyi dbus su bya ba yin / /
phyis ni sa ni chu ru 'gyur / /
tshwa bzhin chu yi dbus su zhugs / /
rlung gis chu ni skams nas su / /
nam mkha' ru ni mi snang bar / /
myur du 'gro'o de nas ni / /
sems dang me ni mun pa'i mthar / /
yul dang rnam par bral ba ni / /
dbus kyis ru gzhag par bya / /
stong pa rlung dang me dang chu / /
sa dang rgya mtsho ri pad+ma / /
zla ba nyi ma dang ni me / /
khang pa brtsegs ma kun nas ni / /
dri med 'od zer 'phro ba yi / /
rdo rje las ni skyes pa'i gur / /
de nang rdo rje'i sa gzhi la / /
sna tshogs nor bu'i 'od lta bu / /
dkyil 'khor la ni rnam 'phro ba / /
oM gyi ye shes las skyes pa / /
rgyal ba dam pa'i pad+ma la / /
zla ba nyi ma dag gi gdan / /
nang du brgyad gnyis ka ba ni / /
rigs gtso yi ni rang bzhin te / /
rgyal pa'i longs spyod 'khor lo ni / /
rgyal po rig byed sgom rnams la / /
nor bu gser gyi rang bzhin gyi / /
rta babs dur khrod rnams kyis brgyan / /
a sogs ka sogs nyi ma zla / /
rigs kyi gtso dang lhan cig pa / /
me long lta bu la sogs pa'ang / /
dri ma med pa'i 'od 'phro ba / /
'od zer lnga ni 'byed mdzad pa / /
dus kyi 'khor lo bsgom par bya / /
rdo rje'i rgyan dang ldan pa'i lus / /
rgyal ba yi ni phyag pad+ma / /
nyi ma'i dpung pa dus kyi zhal / /
mgrin gsum nyi ma yi ni spyan / /
zhal gdangs mche ba gtsigs pa yi / /
dpal ldan oM las skyes pa'o / /
nor gyi pad+ma'i 'dab ma la / /
zla ba nyid ma me yi steng / /
drag po 'dod lha gnyis kyi ni / /
snying gar shin tu rol ba'i zhabs / /
rgyal ba'i dbang po g.yas brkyang zhabs / /
mchog gi zhabs kyi 'og tu ni / /
bdud ni dmar po g.yas kyis te / /
drag po dkar po g.yon gyis so / /
mgrin pa dbus dang g.yon dang g.yas / /
dpung pa nyi ma zla ba'i mdog /
de bzhin du ni brgyad gsum gyi / /
g.yas pa dang ni g.yon pa yi / /
phrag pa sdo dang dmar po dang / /
ri bong 'dzin pa ltar dkar ba / /
g.yas dang g.yon du gnyis kyi zhabs / /
dpung pa rnams ni dkar min dang / /
nyi ma'i mdog dang zla ba'i mdog /
de bzhin du ni brgyad gsum gyis / /
mtshon cha rnams dang lhan cig tu / /
lag pa rnams ni rim pa bzhin / /
sor mo la ni tshigs gsum gsum / /
ri bong can lag pad+ma la / /
kha dog lnga ni 'phro ba'o / /
nag po dkar po dmar po yi / /
rab mchog lag pa'i mthil du ni / /
mtshon cha'i tshogs ni yang dag gnas / /
rdo rje ral gri rtse gsum dang / /
srid pa gsum ni 'jigs pa yi / /
gri gug dang ni me yi ma mda' / /
de nas rdo rje lcags kyu nyid / /
sgra dang bcas pa'i cang te'u / /
tho ba dang ni 'khor lo nyid / /
mdung dang dbyug pa dgra sta nyid / /
rdo rje can gyi g.yas pa yi / /
nyi ma'i phyag gis pad+ma la'o / /
dril bu phub dang kha T+wAM ga /
kha ni rnam par phye ba dang / /
khrag gis gang ba'i thod pa dang / /
gzhu dang zhags pa rin chen dang / /
pad+ma dang ni chu la spyod / /
me long dang ni lcags sgrog dang / /
tshangs pa rig byed gdong gis ni / /
mgo bo dang ni pad+ma ni / /
rgyal ba'i phyag ni g.yon pas 'dzin / /
dman pa'i gdong du byed pa yi / /
zhabs kyi 'og tu mnan pa ni / /
bdud dang drag po rang lha mo / /
rig byed zhal te gser lta bu / /
nor gyi phyag ni pad+ma yis / /
'khyud pa sna tshogs yum yin no / /
g.yas ni gri gug lcags kyu dang / /
'khrol ba yi ni cang te'u / /
bgrang phreng rim pa bzhin du'o / /
g.yon na nya phyis zhags pa dang / /
'dab ma brgya pa'i pad+ma dang / /
nor bu bzang po de bzhin te / /
g.yon brkyang ba la nyi ma'i spyan / /
rgyal ba'i bdag po'i cod pan can / /
phyag rgya rnams kyis rgyas btab bo / /
phyogs kyi pad+mar sangs rgyas bzhi / /
nges pa kho nar spyan ni dgu / /
de yi spyan dang dus kyi phyag /
mtshams su sgrol ma sogs lha mo / /
gzhan yang slar yang 'di dag gi /
mtshams brgyad du ni bum pa brgyad / /
nag po dmar po ser po dang / /
ri bong 'dzin pa dkar po ni / /
lha dang lha mo rnams kyi'o / /
nag po dmar po zla ba ni / /
gzhan yang phyogs bral du song ba / /
dmar po ser po nyi ma'i ste / /
rtsig pa'i phyogs mtshams song ba la / /
nam mkha'i snying po la sogs dang / /
reg bya'i rdo rje ma la sogs / /
shar gyi g.yas dang g.yon pa dang / /
phyogs gzhan gyi ni pad+ma la / /
kun du bzang po de bzhin du / /
dpal ldan phyag na rdo rje dang / /
sgra yi rdo rje nyid dang ni / /
chos kyi dbyings ni rim pa bzhin / /
lkugs dang rengs dang rgyal can / /
rab stobs zhes pa 'di dag ni / /
sgo skyong shar la sogs par ro / /
ri bong 'dzin pa'i pad+ma la / /
shes rab dang ni thabs byung ba / /
lha rnams dang ni lha mo rnams / /
phan tshun du ni 'khyud pa gnyis / /
rang gi lag pa chu skyes ni / /
rang rang mtshan ma rnams dang ldan / /
gang gi g.yas su mtshan ma gang / /
dang po yi ni lag pa la / /
de phyir phyag rgya dang bral ba'o / /
shes rab thabs kyi 'khor lo yis / /
mchog tu bde ba yi ni gnas / /
pad+ma rdo rje'i gdan la sogs / /
nag po rnams kyis ral gri gug /
gnas rnams 'jigs par byed pa dang / /
g.yas kyi lag na rtse gsum mo / /
g.yon na phub dang thod pa dang / /
kha T+wAM ga ni dkar po ni / /
lag pa'i mthil na yod gyur te / /
dmar po rnams kyi de bzhin du / /
mda' dang rdo rje lcags kyu dang / /
sgra dang bcas pa'i cang te'u / /
g.yas kyi phyag na rim pa bzhin / /
g.yon ni gzhu dang zhags pa dang / /
nor bu dri ma med 'phro ba / /
ser po rnams kyi 'khor lo dbyug /
'jigs par byed pa'i rdo rje ni / /
g.yas kyi lag par rim pa bzhin / /
g.yon na dpal ldan lu gu rgyud / /
dril bu'i sgra dang bcas par 'gyur / /
ri bong 'dzin pa dkar rnams kyi / /
g.yas na dpal gyi thob dang / /
mdung dang rtse gsum pa ni nyid / /
g.yon na pad+ma dkar po nyid / /
'dab ma brgyad dang bcas pa dang / /
me long dang ni bgrang phreng ngo / /
ljang gu rnams kyi g.yas pa la / /
rdo rje gri gug dgra sta ni / /
rim pa bzhin du 'gyur ba yin / /
g.yon na dril bu thod pa dang / /
yon tan mtha' dag gi ni gter / /
ut+pal ni de bzhin nyid / /
so so'i yon tan dbang gis na / /
sngon po rnams kyis rig par bya / /
lha mo rnams ni de bzhin du / /
nag po dmar po dkar po dang / /
gser ni zhun ma 'dra ba dang / /
shar gyi lha sogs lha mo'o / /
de ltar rdo rje can gyi yang / /
srid pa gsum ni ma lus pa / /
dkyil 'khor gyi ni rnam par gsungs / /
phyi dang lus dang gzhan la ni / /
spros pa'i rang bzhin med pa ni / /
dngos po'i skye ba yang dag gnas / /
de la rtag par mkha' rdo rje / /
srid pa rnam pa gsum song ba / /
mi rtag par ni 'gro ba'o / /
'byung po'i tshogs ni rtag pa min / /
mig 'phrul dag ni ji bzhin no / /
rtag dang mi rtag par blta ba / /
de yang bems po'i blo can gyi / /
sems dag pa yi don gyi phyir / /
sgrub thabs nyid ni brjod par bya'o / /
kha las snying du song ba yi / /
bsgrub par nus pa nyid ma yin / /
rdo rje can gyi sgrub pa'i thabs / /
sgrub pos bsgrub par bya ba gang / /
ma lus ba ni 'khrul ba'o / /
de phyir rgyal po rang gi sems / /
nyon mongs pa dang bral ba ni / /
dkyil 'khor nyid du bsgrub par bya / /
ho yig thog ma tha ma'i dbus / /
yang dag bde ba'i 'bras ster ba / /
sku gsung thugs kyi rdo rje ni / /
shes rab chags pas de zhu ba / /
ri bong can nyid lta bu ru / /
rdo rje can yang zhu mthong nas / /
lha mo rnams ni glu len byed / /
bcom ldan 'das ni rdo rje can / /
sum cu pa dang mi'i bla ma / /
sems can kun la bde mdzad pa / /
khyod kyis 'dod pa'i don gnyer ba / /
bdag cag rnams ni bsrung bar mdzad / /
glu de rdo rje can son nas / /
srid pa gsum ni ma lus pa / /
mig 'phrul lta bu nyid du ni / /
gzigs nas bskyed pa ru mdzad de / /
'od zer dri ma med pa 'phro / /
mtshan ma bcas pa spro bar mdzad / /
rdo rje can ni rgyan dang ldan / /
rgyal ba'i bdag po'i cod pan can / /
shes rab kyis ni 'khyud pa nyid / /
rgyal po shes rab thabs kyis te / /
slar la yang ni dkyil 'khor ba / /
ma lus pa rnams 'byung bar bya / /
sngon po'i 'od 'phro 'jigs pa'i gzugs / /
rab tu bzhad pa yi ni zhal / /
zla ba phyed pa'i mche gtsigs pa / /
sgra ni sgrogs pa me yi spyan / /
gnyis lhag pa yi rgyal ba'i phyag /
rig byed rgyal la zhabs gnyis pa / /
shes rab thabs kyi yan lag can / /
mtshon cha rnams kyis yang dag mtshan / /
rdo rje shugs kyis gzhug par bya / /
rkang pa brgyad pa'i shing rta nas / /
rgyal ba'i dgra ni 'jigs byed de / /
ye shes 'khor lo'i rgyu du'o / /
mdun du ye shes de mthong nas / /
rnam pa bcu yi mchod pa dang / /
sngags rnams kun dang bstod pa bya / /
lte bar lcags kyu yis btab nas / /
dri med pa yi 'od 'phro ba / /
ye shes 'khor lo'i dbang phyug nyid / /
rigs gtso zhes pa'i gdong can gyi / /
zhags pa de nyid rab tu bcing / /
mtshon cha rnams kyis 'jigs byas te / /
ma lus pa ni bsgrubs byas nas / /
slar la yang ni log nas ni / /
rang gi 'khor lo bskor byas te / /
gzhug dang bcing dang dgyes pa dang / /
ro dag mnyam par byed pa ni / /
'gugs byed la sogs pa yis so / /
sems nyid rnal 'byor bskyed pa ni / /
nang gi pad+ma'i nyi stengs su / /
nam mkha' dang ni bcas pa'o / /
shar du 'du byed dang ni sa / /
lho ru tshor ba dang ni chu / /
byang du 'du shes me ru 'gyur / /
nub tu gzugs ni gzhan nyid do / /
me ru rlung dang gzugs su 'gyur / /
bden bral me dang 'du shes gnyis / /
dbang ldan chu dang tshor ba gnyis / /
rlung du sa dang 'du byed ldan / /
sangs rgyas lha mo'i bar stong la / /
mtshan gyi phyogs su bdud rtsi'o / /
ro yis ba'i bum pa brgyad / /
yang ni rim pa gzhan ma yin / /
steng du sna dang drir 'gyur te / /
lho ru mig dang gzugs dgod do / /
g.yon du lce dang ror 'gyur zhing / /
nub tu lus dang reg bya ni / /
de bzhin du ni 'gyur ba yin / /
lho yi sgo yi g.yon du ste / /
'og tu rna ba dang ni sgrar / /
rigs kyi dbang gis 'gyur ba yin / /
shar gyi sgo yi byang du ste / /
nam mkha' ru ni yid gnyis dang / /
chos kyi khams su 'gyur ba yin / /
dang po thabs ni rnam pa drug /
dkyil 'khor gyi ni lhag pa'i lha / /
rigs kyi dbang gis 'gyur ba yin / /
phyi nas shes rab la sogs drug /
rang rang pad+ma'i gdan la ni / /
gsal ba nyid du 'gyur ba yin / /
shar gyi sgo ru stobs po che / /
rab gtum ral gri 'dzin pa'o / /
de yi shes rab rengs byed ma / /
lho ru lkugs byed nga rgyal mar / /
gyur te nor sbyin gyi phyogs su / /
nga rgyal byed ma rmugs ma'o / /
rengs byed brtson 'grus dpag med pa / /
chu lha ru ni gnas gyur pa / /
sgo yi dbus na pad+mar gnas / /
lha rnams 'di dag g.yon brkyang ste / /
rdo rje can gyi a thung du / /
ral gri can gyi e thung du / /
rin chen phyag rgya r-i nyid 'gyur / /
'od dpag med pa u thung ngu / /
'gyur te slar yang l-i yig ni / /
'di ni rnam par snang mdzad kyi / /
ring po'i dngos po'i dbye ba yis / /
dbyangs kyi tshogs ni ma lus pa / /
rigs drug rnams kyi rim pas so / /
dpal yum gyi ni mi shigs brjod / /
a las skyes pa nam mkha'i khams / /
I r-I U l-I rim pa las / /
rlung dang me dang chu dang sa / /
thams cad 'byung ba ru ni 'gyur / /
rgyal ba dam pa'i bdag po dang / /
sna tshogs yum gyi bde don du / /
lus kyi dngos po phan tshun du / /
mi bskyod pa ni stong pa'i khams / /
phyag gi pad+mar la gri can / /
spyan ma rnams kyi dngos po'o / /
rin chen bdag mo mA ma kI / /
gzhan yang pad+ma 'dzin pa dang / /
gos dkar mo ni lus kyi dngos / /
de bzhin 'khor lo can sgrol ma / /
rang bzhin yon tan dbang gis ni / /
thung dang ring ba'i dbyangs rnams kyis / /
aM ni kun du bzang po la / /
gyur te lus kyi dbang gis na / /
phyag na rdo rje yi ni a / /
nam mkha'i snying po e thung du / /
gyur te gzhan yang de bzhin du / /
sa yi snying por ar ro ste / /
oM ni 'jig rten mgon po ste / /
de bzhin a la du gyur pa ste / /
de ni sgrib pa rnam sel lus / /
a ni chos kyi dbyings nyid du / /
de bzhin du ni nges par 'gyur / /
a las skyes pa sgra rdo rje / /
e las skyes pa reg rdo rje / /
ro yi rigs kyi gtso bo nyid / /
a las skyes pas lus dbye bas / /
o las skyes pa gzugs rdo rje / /
gyur te de bzhin mi bdag po / /
a las skyes pa dri rdo rje / /
dpal gyi bzang mo chos kyi dbyings / /
sgra yi rigs kyi gtso mo dang / /
phyag na rdo rje yi ni gzugs / /
nam mkha'i snying po dri rdo rje / /
ro yi mchog gi rigs gtso dang / /
'jig rten mgon po yang ni zung / /
sa yi snying po gzugs rdo rje / /
reg bya sgrib pa rnam sel dag /
zung du yang ni 'gyur ba'o / /
de ltar rigs ni drug po dag /
rigs rnams yon tan dbang gis ni / /
yang dag par ni rig par bya / /
ya la zung gi rim pa yis / /
stobs dang gnod mdzes ma ni zung / /
gsal ba nyid du 'gyur ba yin / /
ra wa lkugs dang nga rgyal ma / /
rigs kyi dbang gis 'gyur ba yin / /
wa dang ra ni 'di nyid las / /
nga rgyal byed pa lkugs byed ma / /
laM yang gnod mdzes brtson 'grus ma / /
rigs kyi dbang gis 'gyur ba yin / /
shes rab thabs ni yan lag dngos / /
rigs kyi dbang gis 'gyur ba yin / /
gang zhig gang la khas phyogs pa'i / /
rdo rje 'chang dpal kun du bzang / /
rigs kyi dbang gis 'gyur ba yin / /
mi bskyod phyag na rdo rje dang / /
don yod grub pa mkha' snying po / /
dri med nor bu byed pa dang / /
yang dag par nas snying po / /
'khor lo'i phyag dang sgrib sel ba / /
rigs kyi dbang gis 'gyur ba yin / /
'od dpag med dang 'jig rten mgon / /
rigs kyi dbang gis 'gyur ba yin / /
dpal gyi yum dang chos kyi dbyings / /
rdo rje dbyings dang sgra rdo rje / /
rigs kyi dbang gis 'gyur ba yin / /
dpal gyi sgrol ma reg rdo rje / /
gos dkar mo yi rigs dbye bas / /
ro yi rdo rje ma nyid do / /
mA ma kI dang gzugs rdo rje / /
rigs kyi dbang gis 'gyur ba yin / /
spyan ma dri yi rdo rje ma / /
slar la yang ni stobs po che / /
don yod grub pa'i rigs las byung / /
rin chen phyag las lkugs pa nyid / /
rigs kyi dbang gis 'gyur ba yin / /
'od dpag med dang rlom byed ma / /
rengs pa nyid dang rnam snang mdzad / /
rlung dang me dang chu sa las / /
brtson 'grus lag med lkugs ma dang / /
nga rgyal can ma rim pa bzhin / /
nges pa kho nar gsal ba ni / /
gnod ma ru ni rab tu grags / /
dkyil 'khor gyi ni nang dbus su / /
ston pa lha mo sogs bum pa / /
lhan cig rgyal ba yi ni sku / /
sangs rgyas la sogs chos kyi sku / /
sgra rdor la sogs byang chub sems / /
longs spyod rdzogs pa yi ni sku / /
khro bo rnams ni sprul pa'i sku / /
yon tan gyi ni dbang gis 'gyur / /
thugs kyi dkyil 'khor gnas pa yi / /
sems can kun gyi don byed pa / /
sku yi rdo rje zung du 'gyur / /
rgyal ba'i sku dang lhan cig tu / /
sku rdzogs pa yi rgyu ru'o / /
gsung gi rdo rje chos kyi sku / /
zung du yang ni 'gyur ba yin / /
chos rnams ston par byed pa yi / /
sems dang longs spyod rdzogs pa yi / /
zung du yang ni 'gyur ba yin / /
sems can kun gyi don byed pa'o / /
ye shes dang ni sprul pa'i sku / /
srog chags rnams la thar pa ster / /
zung du yang ni 'gyur ba yin / /
shes rab thabs kyi yan lag dngos / /
mthun dang mi mthun pa yi rigs / /
nyi zla a ka la sogs pa / /
srid pa rnam pa gsum song ba / /
ye shes rnam shes dbye ba ni / /
rnal 'byor pa yis rig par bya / /
rdo rje gsum po swA hA ra ldan / /
spyi bo mgrin pa snying ga dang / /
lte ba gsang ba spyi bo ru / /
'di rnams kyis ni lus byin brlab / /
mchog gi rgyal ba'i bdag po ni / /
lha mo rnams kyis bkru bar bya / /
rdo rje phan tshun rdo rje nyid / /
cod pan du ni 'gyur ba yin / /
res 'ga' sangs rgyas lnga yis ni / /
gzugs kyi steng du mi bskyod pa / /
g.yas pa ru ni pad mtshan gyi / /
rnam par snang mdzad nyid du 'gyur / /
rin chen lce yi pad+ma 'dzin / /
rab mchog nor bu byed pa ni / /
don yod grub pa'i dbu rgyan no / /
drug gi cod pan ral pa mdzod / /
yon tan gyi ni dbang gis 'gyur / /
lhag ma 'khor lo gzhan dag go / /
stong pa nyid dang chos kyi dbyings / /
rigs gsum gyis ni dam tshig dang / /
ye shes mchod pa rjes chags dang / /
gsum la skyabs su 'gro ba yi / /
de yi rang bzhin bdag nyid ni / /
sgrub pa po yis mchod par bya / /
du ba la sogs bum pa rnams / /
snying ga chos kyi 'khor lo yi / /
rtsa brgyad rnams kyis dag pa yin / /
rig ma rnams dang sangs rgyas rnams / /
spyi bo yi ni lhan cig skyes / /
rtsibs ni bcu drug pa ru grags / /
mgrin pa longs spyod 'khor lo yi / /
mi yi bdag po nyis 'gyur ni / /
byang chub sems sogs dag pa'o / /
lte ba sprul pa'i 'khor lo yi / /
nor bu gdengs can gyis bsgres pa'i / /
'jigs pa la sogs dag tu'o / /
lag pa rkang pa dag gi tshigs / /
stong pa drug dang me yi grangs / /
las kyi 'khor lo'i lha rnams dag /
klu dang gtum mo'i bcu drug rnams / /
sor mo rnams kyi tshigs kyi mtshams / /
bya ba'i 'khor lo dag par 'gyur / /
rdo rje can dpal dus dag par / /
mi yi bdag por 'gyur ba ni / /
lo dang zla sogs dbye bas so / /
sems ni snang ba snang ba med / /
nyi ma so so'i dbang gis ni / /
sna tshogs yul ni rnam dag pa / /
du ba la sogs rlung dag pa / /
rang gi snying ga'i pad+ma ni / /
rtsa yi 'khor lor gnas pa'o / /
drag po chung ma bcas mnan pa / /
nyon mongs la yi bdud bcom mo / /
khyab bdag zhabs kyi mthil gyis ni / /
bdud mnan bdud tshogs bcom pa'o / /
dung dang gaN+DI nor bu dang / /
ljon shing zhes pa de bzhin du / /
sku yi rdo rje la sogs bzhin / /
bum brgyad lus ni bdud rtsi brgyad / /
rgyal ba rnam par rgyal bum pa / /
byang chub sems dang rdul bstan pa'o / /
'du byed don yod grub pa ste / /
tshor ba rin chen 'byung ldan dang / /
'du shes 'od dpag med pa'o / /
gzugs ni rnam par snang mdzad de / /
khu ba rkang dang khrag dang ni / /
dri chu dri chen rnam dag pa'i / /
khams drug rnam dag lha mo drug /
yul dang yul can rnam dag pa / /
byang chub sems dpa' phyag rgyar bcas / /
khro bo lnga ni stobs lnga nyid / /
gzhan ni dbang po lnga yin no / /
rgan byad la sogs brgyad dang 'khor / /
pad+ma'i 'dab mar song ba rnams / /
nyi dus chu tshod rnam dag pa'o / /
bden bral la sogs zla bcu gnyis / /
pad+ma'i 'dab mar song ba rnams / /
chu tshod kyi ni dbugs grangs tshad / /
klu dang gtum mo rnams gsang ba / /
mi yi bdag po nyis 'gyur ro / /
rtsa rnams kyi ni dag pa'o / /
de bzhin spyan ma la sogs pa / /
rang bzhin yon tan dbang gis ni / /
lus kyi bya ba dag pa'o / /
skra rnams grub pa ma lus pa / /
ba spu rnams ni 'byung ba'i tshogs / /
sa yi steng na gnas rnams so / /
de nyid rnams ni gtso mtshon cha / /
rang bzhin yon tan dbang gis ni / /
khams rnams dag pa'i phyag rgya'o / /
rdo rje rnams ni nang phyag rgya / /
gtso bo yi ni snying du ni / /
zla steng yang dag gnas pa'o / /
rdo rje can dpal sna tshogs yum / /
srid pa rnam pa gsum song ba / /
dus gsum ye shes sbyar bas so / /
dpal dag pa las chos kyi sku / /
chos las longs spyod rdzogs skur 'gyur / /
longs spyod rdzogs las sprul pa'i skur / /
gyur te rgyal ba'i bdag por ni / /
sems can gyi ni don gyi phyir / /
bzhi pa gnas ni nyal ba dang / /
slar la yang ni gzhan ma gnyis / /
lus kyi dbye bas sad pa'o / /
de ltar lus kyi dbye ba yis / /
srog chags rnams kyi lus la yid / /
rnam pa bzhi ni gnas pa yin / /
sprul pa longs spyod rnams la yid / /
lus dang dbang gi rjes byed pa'o / /
longs spyod rdzogs pa'i sems lta ba / /
rigs kyi dbang gis gyur ba yin / /
chos kyi sku yi gnyid log pa / /
dag pa'i bde bar gyur pa ste / /
'di ni nyin dang mtshan dag gis / /
thig le gsum gyi grol ba'i mthar / /
de yis phyir ni mi 'dzag don / /
nyin dang mtshan gyi dus su ni / /
rnal 'byor pa yis bsgom par bya / /
g.yon du srog ni rgyas 'gyur zhing / /
de bzhin g.yas su rdul ba dang / /
de ni g.yon brkyang gnas pa'o / /
gtum mo lte ba'i 'khor lo'o / /
dgu pa lag 'gro yis bsnun pa / /
rgan byad la sogs pa yi lha / /
snying po ha yi ye shes ni / /
skad cig ma ru snang ba ste / /
ye shes gzi brjid sad pa'o / /
lte ba la ni rnam snang sogs / /
bsreg cing spyan ma mig la sogs / /
thams cad bsregs nas spyi bor gang / /
zla ba bzang las 'dzag pa ni / /
thig le de ni rdo rje can / /
shes rab chos 'byung la gnas pa / /
slar yang thig le nyid las ni / /
ma lus par ni spros pa dag /
sna tshogs pa yi rgyan dang ldan / /
me long nang song lta bu'o / /
ye shes 'khor lo rab 'byung pa / /
'dod pa'i gzugs dang gzugs med par / /
srid pa rnam pa gsum zhe na / /
rim pa yis ni sbyangs nas su / /
phyi nang ye shes mchod pa ni / /
srid pa gsum ni ma lus pa / /
skad cig gcig gis dgug par bya / /
zla nyi a dang ka la sogs / /
rnam pa gsum du 'gro 'ong ba / /
sku yi rdo rje sogs bzlas pa / /
so sor sdud pa la sogs drug /
gser ni btso ma'i 'dab ma la / /
sku dang gsung thugs sbyor ba yis / /
rdo rje pad+ma dga' la sogs / /
ro ni mnyam par 'gyur ba yi / /
rdo rje gsum ni bsgom par bya / /
shes rab pad+mar sems thig le / /
lhan cig skyes la bde dbang gis / /
mi shigs par ni bsgom par 'gyur / /
bsnyen pa bdud rtsi lnga la sogs / /
rigs kyi gtso mo bzhi yi ni / /
sngags kyi bzlas pa la sogs pa / /
so sor sdud pa la sogs 'gyur / /
rdo rje pad+ma las skyes pa'i / /
bdud rtsi nye bar bskul ba'o / /
dga' ba la sogs rdo rje gsum / /
pad+ma ro ni mnyam song ba / /
bsgom pa bsgrub par 'gyur ba'o / /
shes rab sbyor ba mi 'dzag gang / /
sgrub pa chen po nyid 'gyur ro / /
phra mo yi ni sbyor bas so / /
dang po stong pa'i byang chub nyid / /
de nas thig le la 'dus pa / /
de nas sku ni bskyed pa nyid / /
rab mchog ro yi rigs kyis ni / /
yi ge rnams ni dgod pa nyid / /
'di rnams thun mong bsnyen pa ste / /
rdo rje rnam pa bzhi dang ni / /
dbu ma yi ni sgrub pa'o / /
'di ru thabs ni rnam pa bzhir / /
'gyur te chung ngu brtan pa yi / /
bsgrub pa'i yan lag de bzhin no / /
so sor sdud pa rnam pa bcu / /
rgyal ba yi ni dbang por 'gyur / /
de bzhin bsam gtan mi bskyod pa / /
srog dang rtsol ba ral gri can / /
slar la yang ni rnam pa bcu / /
gzung ba rin chen phyag rgya can / /
g.yung mo rjes su dran pa ni / /
pad+ma 'dzin pa ru ni 'gyur / /
dpal gyi ting 'dzin 'khor lo can / /
re re yang ni lnga ru dbye / /
slar la yang ni gang dbye ba / /
a la sogs dang ka la sogs / /
so sor sdud pa yul can ni / /
yul can rnam pa bcu po rnams / /
yul la 'jug pa med pa'o / /
shes rab rtog pa dpyod pa rnams / /
dga' ba mi g.yo bde ba dang / /
bsam gtan sems ni gcig pa'o / /
gtum mo 'di ni snang bdag /
lus la nges par gsal bar 'gyur / /
nam mkha' de ni rjes dran 'gyur / /
srog dang rtsol ba gnyis kyi lam / /
mi 'khrug pa ru 'gyur ba ni / /
dbu mar srog ni 'jug pa'o / /
thig le ru ni srog 'jug cing / /
gnyis kar 'gro dang 'ong ba dang / /
gzung ba nyid ni sems gcig pa / /
shes rab thabs kyi bdag nyid kyi / /
lhan cig skyes pa de dbang gis / /
ye shes sku ni ting 'dzin pas / /
'di ni chu sogs dbye ba yis / /
gsum du yang ni 'gyur ba yin / /
sna tshogs bdag po'i sgrub thabs so / /
phyag rgya gsum dang tshad ni gsum / /
rnam pa gsum ni srid dbang gis / /
las dang kun rtogs bzang mo yis / /
so sor sdud pa'i rnal 'byor pa / /
yul dang rnam par bral ba dang / /
sngags rnams kyis ni byin brlabs nas / /
bsam gtan sbyor ba dag pa yis / /
mngon shes lnga ni thob par 'gyur / /
srog dang rtsol bdag pas na / /
zla ba nyi ma dag par bral / /
byang chub sems dpas mchod par 'gyur / /
gzung ba yi ni stobs kyis ni / /
nyon mongs la sogs bdud bcom zhing / /
stobs bcu la ni 'jug par 'gyur / /
rjes dran gyis ni dag par 'gyur / /
dri med 'od 'phro'i dkyil 'khor te / /
gzhan yang ye shes sku las so / /
de phyir dag pa'i ting 'dzin gyis / /
nyi ma cung zad tsam gyis ni / /
ye shes sku ni 'grub par 'gyur / /
so sor sdud la sogs pa yis / /
gal te gzir bar ma gyur na / /
sngags pa rnams kyis 'dod mi 'grub / /
sgra la sogs pa'i yan lag ma'i / /
pad+ma rdo rje nor bu ru / /
thig le gzung bar bsgrub par bya / /
bsnyen pa dang po'i sbyor ba ni / /
nam mkha' ru ni rnam pa bcu / /
'khor lo can 'gro ba lta ba'o / /
bgegs ni mthar byed kyang blta ba / /
bdud rtsi'i lam du song ba yang / /
nye ba'i bsnyen pa yan lag drug /
shes rab la sbyor zla thig le / /
gzhan yang rdo rje nor bu ste / /
yi ge gsum ni 'grub par 'gyur / /
bde ba ma nyams gcig zhi ba / /
lhan cig skyes pa ru ni 'gyur / /
bsgrub chen ye shes sbyor bas so / /
srog dang rtsol ba kun nas ni / /
mgo bo'i bar ni phan pa ste / /
mnyam pa'i bde ba 'bras ster ba / /
de las steng ni mi phan pa / /
'chi ba'i 'jigs pa byed pa'o / /
sems can nyes pas bzlog pa'i rgyu / /
gtsug tor sgo ni phug nas su / /
mchog tu bde ba'i go 'phang du / /
'di ni sbyar bar bya ba nyid / /
phung po med pa'i rnal 'byor pa / /
mnyam pa'i bde ba la 'jug mod / /
'on kyang 'jig rten grags pa med / /
dbus su srog dang 'jug pa ni / /
yul dang rnam par bral ba nyid / /
sna tshogs yum gyis 'khyud pa'o / /
pad+mar bcug pa'i rang rdo rje / /
spros pa las ni de bzhin te / /
rdo rje'i dbus su zhugs par bya / /
sa lam lhung ba bde ba / /
shin tu chags pa'i chags par song / /
rnal 'byor pa yi sbyor ba 'di / /
phyag rgya dngos grub don gyi phyir / /
mchog tu yang ni khyab pa'i bdag /
dpal ni gsang las gsang ba yis / /
de ltar yan lag rnam pa bzhis / /
gal te bsgom pas skyo na ni / /
de nas sngags kyi bzlas pa bya / /
oM kA la tsa krA ya huM hUM swA hA /
oM hraM hriM hraM hUM hraH swA hA /
oM badzra d+hA twI shwa re hUM ho swA hA /
oM a mog+ha sid+d+ha ya swA hA /
oM rat+na saM b+ha bA ya swA hA /
oM a mi ta b+hA ya swA hA /
oM bai ro tsa nA ya swA hA /
oM lo tsa nA yai swA hA /
oM mA ma kI yai swA hA /
oM paN+Da rA yai swA hA /
oM tA rA yai swA hA /
oM badzra pA Na ye swA hA /
oM kha gar+b+ha ya swA hA /
oM k+Shiti gar+b+hA ya swA hA /
oM lo ka shwa rA ya swA hA /
oM sarba ni bar bi skaM bi na swAhA /
oM sa man+ta b+ha drA ya swA hA /
oM gan+d+ha badzrA yai swA hA /
oM rU pa badzrA yai swA hA /
oM ra sa badzra yai swA hA /
oM paR+sha badz+ya yai swA hA /
oM shap+da badzrA yai swA hA /
oM d+ha rmA d+hA tu badzra ye swA hA /
oM big+h+nA n+ta kA ya swA hA /
oM pradz+nyA t+na kA ya swA hA /
oM pad+ma n+ta kA ya swA hA /
oM ya mA n+ta kA ya swA hA /
de nas bzlas pas skye ba na / /
mchod pa bcu dang sgeg sogs dang / /
chang dang bdud rtsis mchod nas ni / /
de nas bdud rnams tshar gcod pa'i / /
phreng ba'i sngags kyis bstod par bya / /
oM na mo badzra sa twA ya /
na mo bud+d+ho bad+hi sa twa b+h+yaH /
na mo badzra kro d+hen+d+ra rA dze b+h+yaH /
na mo bi shwa mA tri /
na mo bud+d+ha bo d+hi sa twa de bI b+h+yaH /
na mo badzra DA ki nI b+h+yaH /
na mo b+ha ga wa te kA la tsa krA ya / /
badzra b+ha ra wa b+hi kA rA ya /
ma hen+d+ra nI la bar+Na sha rI rA ya /
ma ra kle sha hr-i dA ya /
krA n+ta shi ta rak+ta tsa ra NA ya /
kr-i Sh+NA ra k+ta si ta ka N+tA ya /
nI la si ta pI ta rak+ta /
daM Sh+TA ka ra lo gra b+hI Sha Na mu khA ya /
kr-iSh+NA rak+ta shi ta sa bye ta ra skan d+hA ya /
dwA da sha b+hu dzA ya /
Sha Ta b-i+i sha ti ka rA ya /
badzra khaD+ga trishU la kA rti kA bA Na oM ku sha Da ma ru ka mud+ga ma ru kamud+ga ra tsakra kun+ta da N+Da pa ra shu badzra g+haN+Ta khe Ta kha twAM ga ka pra la tsA pa pA sha rat+na ka mA la shaM kha mA la shaM kha A daR+sha / /
shriM kha lA brah+ma shi ro ga dza tsa rma d+h+r-i ka ka rA yi /
bya g+h+ra tsarma Ni ba sa nA ya /
skan+d+he muN+Da mA lA ba laM bi ne /
shi ris badzra paT+Ta mu ku Te badzra ka pA la mA la a r+d+ha tsan+d+ra d+ha rA ya /
kuN+Da la ru tsa ka kaN+Thi kA me kha lA nU pU ra b+ha sma yadz+nyo pa bI ta shi ro ma Ni ma hA mu dra nA gen+d+ra bi b+hU Sha NA ya /
badzra DA ki nI san+to Sha T-i hra da yA ya /
in+d+ra a g+ni ya ma nai r+r-i t+ya ba ru Na bA yu /
ku be ra A ShA na brah+ma /
bi sh+Nu bi nA ya ka kA rti ka yan n+di ma hA kA la gra ha ne k+Sha tra k+She tra pA la /
su ran+d+rA su ran+d+rA phe Ne n+d+ra b+hU ta n+d+ra na ren+d+ra saM stu ta tsa ra NA ya /
rigs drug bkod pa'i bstod pa dang / /
mchog sbyin rdo rje'i bstod pas bstod / /
de nas mtshan phyed gtor ma sbyin / /
oM oM badzra tsan+d+ra sarba d+harma su bi shud+d+ha sarba d+ha rmA su bi shod+ha nA ya swA hA /
oM AH badzra sU R+Ya sarba d+harma bra bod+d+ha ka sarba d+harma bra bod+hA ya swA hA /
oM hUM badzra a na la sarba d+harma pra dI pa ka sarba d+harma pra dI pA ya swA hA /
oM ho sarba d+harma badzra a mr-i ta ka ra sarba d+harma badzra a mr-i taM ku ru ku ru swA hA /
de ltar sngags dang phyag rgya yis / /
gtor ma byin brlab zin nas ni / /
phyag rgya sngags kyis spyan drangs bya / /
oM ha hA hi hI badzra b+hai ra ba A ka R+Sha ya yA ka R+Sha ya /
bra be sha ya pra be sha ya /
ban+d+ha ya ban+d+ha ya /
to Sha ya /
to Sha ya /
dzaH hUM boM hoH /
sarba DA ki nI naM hr-i da yaM hUM hUM phreM phreM phaT /
de rjes mgron rnams byon pa dang / /
lhar bskyed dbang bskur byin brlabs pa'i / /
cho ga'i rim pas rdzogs par bya / /
mchod pa rnams dang gtor ma bsngo / /
oM brah+ma /
biSh+Nu /
ne r+r-i t+ya /
bA yu /
ya ma /
ag+ni /
sa mu dra i shor /
in+d+ra ya k+She b+h+yaH /
sa pa ri bA re b+h+yaH /
i daM ba liM /
gan+d+haM /
pu Sh+paM /
d+hU paM dI paM a k+Sha taM da da ma he he tsa e ka t+ya sa ba ri bA rA shI g+h+raM i daM ba liM gr-i h+na tu kha dan+tu pi ban+tu /
dzaH hUM baM hoH /
sa na tr-i p+ta /
sarba satwA nAM shAn+tiM puSh+TiM rak+ShA pa ra na gub+tiM kurba n+tu hUM hUM phaT /
badzra d+har A dz+nyA pa ya ti swA hA /
slar yang mchod cing bstod pa dang /
yi ge brgyas phrin las so sor bshags / /
gtsug tor du ni rtse lnga pa'i / /
rdo rje ru ni gyur pa yin / /
phyi nas rtse mo nyis 'gyur du / /
gyur pa chos kyi 'khor lo'o / /
de ni nyis 'gyur du bsgres pa / /
lhan cig skyes par 'gyur ba dang / /
de yi yang ni gzhan nyis 'gyur / /
longs spyod rdzogs pa'i 'khor lo dang / /
sprul pa yi ni 'khor lo'o / /
de yi nang du rtse gcig go / /
mnyam pa'i bde ba'i 'bras ster ba / /
gsang ba'i pad+ma la gnas pa / /
phyag rgya bsgom pa'i don du gsungs / /
nyin dang mtshan mo'i dus su ni / /
'dod chags zad don nyid du ni / /
gsung gi rdo rje myang don du / /
sngags pa rnams la gsungs pa nyid / /
nyes par bya ba kho na min / /
nyi ma so so'i dus su ni / /
zas kun bde ba'i don du ste / /
mi 'jug pa yi rgyu ru ni / /
dpal gyi spyod pa dngos grub sgyur / /
ro bsregs gnas su mtshan mo ni / /
'gro la brtse ba'i don du min / /
rnal 'byor pa gang srog gcod pa'i / /
nyin dang mtshan du byed pa ni / /
de ni srog 'jig pa ru gsungs / /
sgra gang kha dang bral ba ni / /
snying la yod par rab gyur pa / /
de ni brdzun du smra ba nyid / /
kun mkhyen gyi ni ye shes sar / /
'dzin pa yang ni byed pa gang / /
rnal 'byor bar yang de gsungs so / /
bde ba'i thig le ma ltung ba / /
gzhan gyi bud med du ni 'gyur / /
bsten pa chags bral min pa'o / /
srog dang rtsol ba'i me yis ni / /
ri bong can yang zhu ba'o / /
btung ba chang gi btung ba'o / /
mthe bong tshigs nas gtsug tor du / /
tshes kyi dbang gis 'gro ba ni / /
nya mthar thug pa rang gi sems / /
gtsug tor nas ni rang gi sems / /
yang ni 'di ni 'gro 'gyur ba / /
nag po'i phyogs kyi mthar thug par / /
rnal 'byor pa yi spyod pa des / /
nyi ma re re'i dus su ni / /
'dod pa'i dngos grub rab tu ster / /
spyod dang 'dod pa lus tshad pa / /
mchog gi kha yi pad+ma las / /
tshig mi 'byung zhing gnyid log pa'o / /
'di ni 'khrul dang rgyal ba ni / /
du ba la sogs rdo rje can / /
de rnams gsal ba rnam pa bcu / /
srog can lus kyi gnas skabs so / /
'jig rten 'dod pa'i gnas skabs ni / /
nges pa kho nar gsal ba las / /
su zhig rgyal bar su 'dod pa / /
thig le dkar po'i rgyun ni gang / /
nyin dang mtshan mo'i ltung ba ni / /
mA ma kI ni de chang nge / /
go ku la sogs mig la sogs / /
nyi ma re re bzhin spros pa / /
bdud rtsi lnga rnams bsten pa ni / /
rang gi rigs kyi sar song ba / /
lha rnams dag pa'i lus la'o / /
stong pa'i sems de brtson pa yis / /
lhan cig skyes pa khyab bde ba / /
de ni skye gnas 'khrig pa min / /
nor gyi sbyin pa btang ba dang / /
bud med sbyor ba yid kyis ni / /
mi 'dzag pa ni tshul khrims so / /
bzod pa sgra sogs mi 'jug pa / /
gnyis kar song ba'i le lo ni / /
rnam par 'jig pa brtson 'grus so / /
bsam gtan shes rab sems dang ni / /
bde ba lhan cig par song kun / /
'gro ba thams cad brjod pa'o / /
sems can don du de rdzu 'phrul / /
srid pa'i don ni mi byed pa / /
thob pa gzhan ni bzhin pa'o / /
dri med blo gros 'od zer gyis ni mun pa thams cad spong bar byed pa rnams / /
skye bos bla ma'i 'dod pa gang zhig dang po de ni gzung bar byas nas su / /
bcings las grol 'dod de ni bdag gis nges grol byas pa'o / /
de ltar dag pa dri med gang yin de yis rtag tu 'gro ba'i yid / /
dus 'khor zhabs zhes de la gnas pa'i go 'phang rtag tu bsam gyur cig /
dus kyi 'khor lo'i yan lag bzhi pa'i sgrub thabs dus kyi zhabs chen pos mdzad pa rdzogs so // //
paN+Di ta bi shwa shra'i dang /
lo tsA ba gyi jo zla ba'i 'od zer gyis bsgyur ba'o / /
