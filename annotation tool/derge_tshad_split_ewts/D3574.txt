@## / /
rgya gar skad du /
ku ru kul+le u pa de sha kra ma /
bod skad du /
rigs byed ma'i man ngag gi rim pa / /
'phags ma rigs byed ma la phyag 'tshal lo / /
yum gyur dngos grub stsol mdzad ma / /
rigs byed ma la phyag 'tshal nas / /
dngos grub thams cad rab ster ba / /
de yi man ngag bri bar bya / /
rigs byed ma yi rnal 'byor ldan / /
nye bar bstan pas bsgom par bya / /
snying gar nyi ma la ut+pal dmar po'i ze'u 'bru la gnas pa'i hrIHyig las byung ba'i zhags pa dang lcags kyu ut+pa la'i gzugs kyi 'od zer gyis sna g.yon pa'i bu ga nas 'thon nas /
bsgrub bya'i sna bug g.yas su rab tu zhugs te bsgrub bya la ye shes kyi lus sku mdog dmar po zhags pas ske bcings shing lcags kyus snying gar phug nas sna bug g.yon nas 'thon te yaM yig yongs su gyur pa las rlung gi dkyil 'khor la gnas pa la ut+pa las snying ga dang b+ha ga la bsnun cing bkug nas gzhogs g.yon du gan rkyal du bzhag la 'od zer gyis rang gi snying ga'i hrIHyig la sna bug g.yas pa nas rab tu gzhug par bya'o / /
phyi nas yang snying ga'i sa bon las byung ba'i ut+pal dmar po'i rnam pa can gyi 'od zer de kha'i nang du de bzhin du smin mtshams kyi bu ga nas byung ste /
rna ba g.yon par zhugs shing mgo la dkris nas /
rna ba g.yas pa'i bu ga nas 'thon te /
de'i mde'u'i 'od zer gyi re khA ut+pa la'i mde'u can gyi sdong bu'i mda' rna ba'i rtsar rkang pa'i bu ga nas rab tu zhugs te /
cung zad mde'u'i kha rnam par rgyas shing bsgrub bya'i rtags dang b+ha ga za zhing yang nas yang du dbug par bya'o / /
de nas kha cig ni sa bon gyis zhes so / /
mdas phug cing zhugs pa'i 'od zer gyis lus thams cad khyab cing 'dzag pas rnam par myos te skyabs med par blta'o / /
gal te langs na bsnun par bya'o / /
de'i tshe rang gi rkang pa'i mthil du bsgrub bya / /
'gyel bar rnam par bsams nas slar yang de bzhin du dbug cing dgug par bya'o / /
gang gi tshe phug pas nus pa dang ldan par 'gyur ro / /
de'i tshe snying ga'i sa bon gyi 'od zer gyis zhugs pa'i mthar bsgrub bya langs nas lte ba'i chu skyes kyi steng du gan rkyal du byas nas rtsib logs g.yon du mgo bo yang dag par bkod la sa bon gyi 'od zer kha ba'i zer ma tshogs pa lta bus lus thams cad khyab nas rnam par myos par bsam zhing sngags bzlas par bya'o / /
oM ku ru kul+le hrIHswA hA /
gzhan yang 'di ni rang byin gyis brlab pa'i man ngag gi rim pa'o / /
rigs byed ma'i man ngag gi rim pa rdzogs so //
[ ]
