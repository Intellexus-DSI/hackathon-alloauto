@## / /
rgya gar skad du /
b+hik+Shu br-it+ti nA ma /
bod skad du /
slong mo'i 'grel pa zhes bya ba /
'jam dpal gzhon nur gyur pa la phyag 'tshal lo / /
dpal ldan 'khrul 'khor sngags kyi don / /
rig pa nges par 'byung ba'i bdag / /
rtog pa'i dra ba sreg pa yi / /
'jam dbyangs dpal la phyag 'tshal lo / /
bla ma dam pa'i zhabs chu skyes / /
lo drug rtog pa med par bsten / /
de yi ge sar mchog gi rdul / /
legs par sbyar byas slong mo che / /
de nas nga rgyal che dor nas / /
lam bral nam mkha'i gnas sdug tu / /
brtse ba'i sbyor nyid rtag tu ni / /
nges par slong mo rtag tu bsten / /
bla ma dang por bsnyen bkur nas / /
rang 'dod sgrub thabs rtsom zhing dbye / /
thos bsam sgom pa'i rnal 'byor pa / /
de yi don ni snying la bzhag / /
de nas mdun du mchod byas nas / /
rdo rje skyil krung sbyor ba yis / /
srog gi rlung ni kun du dgag /
blo bzangs sngags kyi bzlas pa bya / /
phyogs skyong rnams la ro gnas su / /
gtor ma bshams shing 'bum du bzlas / /
rnal 'byor phyogs kyi gos 'chang can / /
dur khrod gnas su gnas par bya / /
de ltar byed pa'i rnal 'byor che / /
rtogs dang grol ba'i 'bras rab ster / /
bslang zhes pa ni bzlas pa yis / /
'gyur ba med pa'i brtul zhugs spyad / /
dbyig gu dang ni shing snod dang / /
chang gi bum pa skal pa can / /
phyi rol don gyi mchog gis ni / /
sems ni gnas par 'dod pa ste / /
brtan zhing brtan pa'i rkang pa 'dug /
sna yi rtse la blta zhing bcing / /
shin tu sbyor ldan mtshan med mkha' / /
de bzhin srog gi yon tan sems / /
sgo dgu rnam par dag pa yis / /
grong dgu ru ni yang dag spyod / /
yod dang med par gang sems pa / /
de bsam bsgom par mi bya'o / /
yid la hUM yig sbyor ba yis / /
yi ge bzhi po brjod par bya / /
sbyin la chags pas khyim khyim du / /
che dang chung bar mi brjod cing / /
gang gis 'gyur ba med shes pa / /
de yis phyag rgya gsal ba 'thob / /
rlung bcu po ni yang dag 'phrog /
bcu po nyi ma zla ba'i 'od / /
thabs dang shes rab kun sbyor bas / /
slong mo slong du 'gro bar bya / /
der ni 'dod pas tshangs pa yi / /
gnas bzhi rtogs pa'i glu blang ngo / /
b+huny+dza i ma a Na sa hA ba da ka ma i so sa i A la /
mo a o d+harmA ka raN+Da Na mA ra u kA ma sa hA u /
ats+tsha ak+kha ru dze bu na i so saM sA ra mi muk+ka /
bah+ma ma he sa ra NA rA a NA sak+kha u su d+ha sa hA ba /
'gyur ba med pa'i tshig 'thob cing / /
'gyur ba med pa'i tshig la gnas / /
b+hik+Shan+te hi zhes gang brjod / /
de yi rnyed pa shin tu sbyor / /
de nas bzlas pa bshad bya ste / /
i li yi ge bzhi yi mthar / /
gsum po yis ni rnam par brgyan / /
de yi steng du zla tshes dang / /
de yi steng du nA da'o / /
de yi phyir na shes bya gang / /
de yang yi ge bzhi pa'o / /
hUM hUM yi ge yi mthar phaT / /
bde ba'i sngags ni brjod par bya /
sngags kyi phreng ba mi'i rus pa / /
brgya dang brgyad ni mchod yin no / /
smon pa'i brtul zhugs yang dag spyod / /
'dod chags zhe sdang rnam par spangs / /
gsal zhing 'brel ba'i lha chen po / /
bzhi po gang gi rnal 'byor pa / /
de yi de bzhin slong ba min / /
dag cing nges sems skal pa can / /
gang yang /
b+hi yig rtogs par kun du sbyor / /
k+ShaM yig grol ba yi ni rgyud / /
de yi yi ge ngan 'gro 'grog /
hi yi yi ge 'gyur med mchog /
b+ha yig nyi ma zhes rab grub / /
a yig zla ba'i ri mor 'dod / /
ka yig bkra shis byed sha za / /
sha yig rtag tu lag chu skyong / /
bla mchog a yig bla mar blta / /
ma yig pa sangs dbang phyug mchog /
ma yi yi ge spen par 'dod / /
de rnams de ru dbang byed mchog /
gang yang b+ha yi yi ge gzugs su brjod / /
ma yi yi ge rtse gcig smra / /
ka yi yi ge dri longs spyod / /
Sha yi yi ge 'ang ro zhes pa / /
deg bya a yi yi ger brjod / /
de hi zhes yig stong pa ste / /
ma yig nga rgyal 'joms shing mdzad / /
dngos dang dngos med mdzas brtul zhugs / /
rdo rje rnal 'byor ma dpal 'dud / /
rtag tu phyi dang nang du ni / /
kun du spyod cing yang dag spyod / /
dang po skyon med pas rnal 'byor ma yang dag par mchod cing theg pa dman pa sna tshogs pa'i dri ma spang ngo / /
de'i rjes su snying rje nam mkha' bzhin du sems gnas shing mi g.yeng bas mi'i thod pa mchog gi snod du bslang ba rab tu bsngags so / /
ji ltar mngon sum du bsam pa de ltar lha mo sna tshogs pa'i gnas su rnal 'byor gyi bza' ba dang btung ba bzhin /
gang du mngon du bde bar sems shing sems dpa'i sbyor bas mngon sum du tshor bar 'dod pas /
dus thams cad du bya'o / /
de nas slong mo'i bza' ba spyod cing sems can kun la snying brtse bar bya'o / /
gang rnam par shes pa tsam du sbyor ba'i rnal 'byor bas dang po ce spyang cig gam khyi'i gnas su bsgom mo / /
de nas 'jig rten pa'i bsam pa shes nas 'jig rten pa'i sems bsgom mo / /
rnal 'byor ma chang 'tshong ma dang /
g.yung mo dang /
gtum mo dang /
sbos mo rnams la de bzhin du gos nyos la zla ba drug tu kun du so sor mchod par bya'o / /
ye shes kyi yon tan ji lta bar 'jig rten kun la bsam par bya'o / /
rlung yang dag par sbyor bas slong mo bslang zhes brjod par bya'o / /
'dod chags dang zhe sdang dang gti mug gi 'tshe ba rnam par spangs la ka r+b+bur bza' bar bya zhes pa ni khyad par dang bcas pa'o / /
grong dgu po ni sgo dgu rnam par dag par yang dag par spyad do / /
pad+ma dkar po ji lta ba bzhin gyi snod du bdud rtsi lnga dang dngos po'i dri rigs bsnam zhing bsgom mo / /
lam gyi rigs 'dus shing gnas pa'i lam du gnas pas slong mo slang zhes brjod cing sna'i rtse la blta zhing bcing ngo / /
stong pa dang snying rje dbyer med pa'i rang gi sems yongs su bsgom mo / /
A li bcu gsum pa la zla tshes dang stong pa dang nA da'o / /
A li gnyis pa la nam mkha' yang dag par ldan zhing mtshams sbyor ba'i yi ge'o / /
A li drug pa la zla tshes dang thig le dang nA da'o / /
sku dang gsung dang thugs dag pa'i chos 'byung gi re'u mig tu nyi shu rtsa gsum po cho gas dgod do / /
bdud rtsi lnga la sogs pas dag pa'i gzugs mdzes pa'i snod du sin d+hu ral gser gyi smyu gus bri'o / /
u a dza ra a u A re a ha I i re pha a Da sa b+ha a Da A ka A na I i e ha U paM pha u Da uM /
ji lta ba'i rim pas sngags kyi gzugs kyi yi ge rnams dgod do / /
na chung 'bring po tsam du rnal 'byor ma'i gzugs ji lta ba bzhin no / /
lo legs shing sems can thams cad kyi bya ba dang dgos pa bsgrub pa'i phyir ro / /
tshig sa brgyad po yang dag par brten pas srog legs par brten no / /
oM AHhUM phaT swA hA /
oM AHi hUM phaT swA hA /
oM AHSha hUM phaT swA hA /
oM AHko hUM phaT swA hA /
oM A da hUM phaT swA hA /
oM AHe hUM phaT swA hA /
mi rus dkar po'i phreng ba la sngags de rnams yang dag par bzlas so / /
seng ge bzhin du 'jigs pa med pa'i rnal 'byor pas 'jig rten gsum du yang dag par spyad do / /
A li dang kA li yang dag par brjod pa'i nyi ma dang zla ba'i rang bzhin no / /
rlung nges par rab tu 'jig pa ni dkyil 'khor lnga'i rang bzhin no / /
de'i rang bzhin mngon par shes pas ni rang bzhin 'dzin pa'i spyod yul lo / /
dngos po dang dngos po med pa'i rang bzhin du yang dag par nges so / /
de nas ngag rnam par dag pas 'jig rten pa'i ting nge 'dzin bsreg go / /
gsal zhing 'chad pa'i man ngag gi rim pa ni / /
phyed dang bzhi yis khru yi lus / /
bde ba'i khyim du 'dod pa yin / /
mi gtsang dri ma dang ldan pa'i / /
longs spyod rnams ni bslang par bya / /
'dod chags zhe sdang gti mug rnams / /
thams cad rnam par bsal bar bya'o / /
de lta bur ni shes pa yis / /
thar pa yi ni gnas su 'gro / /
gnyis gnyis 'khyud pa'i sgyu ma yis / /
ro ni yang dag bza' bar bya / /
snying rje ldan pa'i chang gi ni / /
stong pa'i ro ni btung bar bya / /
lhan cig skyes pa yi ni ro / /
ro des yang dag grol bar 'gyur / /
de lta bur ni shes pa yis / /
dga' ba yi ni mchog tu 'gyur / /
rnam pa sna tshogs pa yi gzugs / /
sems de gsad par bya ba yi / /
bla ma bla ma rnams kyis ni / /
zhabs kyi chu skyes bsnyen par bya / /
sems can gyi ni rnam pa kun / /
mtshungs pa nyid du blta bar bya / /
de lta bur ni shes pa yi / /
de yis chos rnams rnam par spyod / /
'jig rten pa yi sems dang ni / /
rgyal ba'i sems ni mtshungs par bya / /
lo ni bcu drug par du ni / /
skyon ni brjod par mi bya'o / /
rang gi chos ni chen po yis / /
srung ba chen po rab tu bya / /
de lta bu ye shes pa yis / /
thams cad du ni spyod pa bya / /
lus dang ngag dang yid rnams ni / /
gcig pa yi ni rang bzhin no / /
skyon gyi stobs ni du ma rnams / /
gsal zhing brtan par bya ba nyid / /
chang gi mchod pa du ma yi / /
'khor lo mchog gi dra bar bya / /
de lta bur ni shes pa yis / /
de yis 'khor ba las ni grol / /
ji ltar chu yi zla ba ni / /
mi brtan par ni mthong ba bzhin / /
ji ltar rmi lam nang gi ni / /
med pa'i sems can dang mtshungs so / /
ji ltar sgyu mas byas pa yi / /
sems can lta bur 'dod pa yin / /
de ltar bur ni shes pa yis / /
de yis thos pa 'dzin pa yin / /
ji ltar yid bzhin nor bu ltar / /
de ltar shes pas bzlas pa bya / /
ji ltar dpag bsam shing lta bur / /
de dag gi ni rang bzhin no / /
ji ltar Dom+bi pa yi ni / /
zhabs kyi rdul kyang de ltar bur / /
nam mkha' dang ni mtshungs par bya / /
Dom+bi pa'i slong mo'i 'grel ba zhes bya ba rdzogs so // //
rab tu bsngags pa'i gnas chen po nye ba'i 'thung gcod pa ba la po yam bu'i grong khyer du / /
sgra pa chen po dzi ta kar+N+Na dang /
lo tsA ba shAkya'i dge slong nyi ma rgyal mtshan dpal bzang pos bsgyur ba'o / /
sa'i steng du nyi zla ltar gyur cig /
