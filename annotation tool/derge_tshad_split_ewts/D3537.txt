@## / /
rgya gar skad du /
Ar+ya mA rI ts+yai d+hA ra Ni pa tho pa de shaH /
bod skad du /
'phags ma 'od zer can gyi gzungs gdon pa'i man ngag /
bcom ldan 'das 'phags ma 'od zer can la phyag 'tshal lo / /
blo ldan sems dpa'i skyil krung ste / /
dmigs pa brtse ba chen po yis / /
snga thun snying gar zla ba la / /
oM yig dkar po bsgom par bya / /
rnam snang gsungs pa'i bdag nyid can / /
kun nas dkar zhing de 'od kyis / /
ra ba zlum zhing mchod rten brgyan / /
steng du 'od zer 'bar ba ste / /
bsrung ba'i don du mdun rgyab dang / /
g.yas g.yon 'og dang steng rnams su / /
rim pas ma sogs g.yog la sogs / /
zhang po la sogs bu la sogs / /
bris sku dge ba'i bshes gnyen dang / /
po ti la sogs las byung ba / /
de nas zla ba maM yig ser / /
mya ngan med pa'i yal gas byung / /
'phags ma 'od zer can bsam bya / /
khro zhing khab dang skud pa bsnams / /
gang zhig lte ba nas langs te / /
sna bug g.yas pa de mdun du / /
gzhan nas skud pas kha mig btsems / /
gdug can ra ba'i phyi rol bya / /
lan cig ma yin byas nas ni / /
byang chub mchog gi gzungs bklag go / /
de nas oM dang mA rI ts+yai swA hA / /
sngags ni ji bzhin stobs kyis bzlas / /
de nas sngags rig g.yon pa yi / /
sna bug nas ni de'i snying gar / /
gzhug cing mya ngan med shing gi / /
'od zer gyis bskyed phag ser gyis / /
phyi ru gdug can yang dag 'joms / /
sna yis mtshams ni 'ching bar byed / /
gser gyi mdog can phag la bzhugs / /
gtso mo gser gyi mdog dang ldan / /
mi 'jigs rab sbyin 'od zer can / /
gos dkar can la bdag phyag 'tshal / /
'phags ma 'od zer can gyi gzungs bklag pa'i man ngag rdzogs so //
[ ]
