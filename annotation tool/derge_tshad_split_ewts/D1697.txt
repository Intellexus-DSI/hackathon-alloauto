@## / /
rgya gar skad du /
srag+d+ha ra sA d+ha naM /
bod skad du /
me tog phreng 'dzin gyi sgrub pa'i thabs /
rje btsun ma sgrol ma la phyag 'tshal lo / /
lha dang lha min nor lha'i cod pan ston ka'i nyi 'od 'bar ba'i tshogs kyis zhabs kyi rdul la reg /
rnyog med gzigs pa'i shes rab mig ni snying rje'i rlan gyis rab tu gang zhing nyon mongs dra ba gcod / /
rmongs pa'i mthu yis srid pa'i mtsho chen mi zad skye 'chi'i dba' rgal drag pos kun nas g.yengs gyur pa / /
skyob pa'i gzings chen dri med gzugs mdzes dpal gyi snying po me tog phreng 'dzin de la bdag phyag 'tshal / /
gang zhig spros bral mkha' ltar dag pa'i dbyings su ro gcig pa / /
bsam gtan sprin med a sogs yi ges snying gar rab brgyan cing / /
gus pa'i sbyor bas sna tshogs mthu ldan yon tan rin chen gter / /
drang srong tshe 'dzin bla ma'i gsung las bdag gis 'dir brjod bya / /
rab tu zhi la dga' ba'i bden 'dzin nags tshal lam / /
g.yeng ba'i rdul bral phug gam ljon shing dur khrod mchog /
chu 'gram dben pa'i sa phyogs rang bzhin nyams dga' bar / /
chu gtsang spos kyi chag chag me tog dri zhim gtor / /
rgyal ba'i sku gzugs dam chos rin chen bzhugs pa dang / /
me tog bdug spos snang ba dri dang zhal zas mchog /
rgyal sras yum dang dkyil 'khor mchod phyir legs bzhag bya / /
ri dgas 'gan 'ji sngon po legs par btags gyur pa'i / /
stan la 'dug nas bsam gtan bdag gis bsgom par bya / /
thog mar 'od gsal rten 'brel bde stong mi g.yo ba / /
gang zhig shar bas spyod pa'i dus na yul rnams dang / /
dbang po'i tshogs dag rtog bral tshul gyis kun du nub / /
rtog med rtog bral rdo rje'i mchog 'dzin kun du khyab / /
ji bzhin rtog pa'i mtha' las rang sems sa bon mchog /
zla 'od dkar mdzes tAM las phyogs bcu nam mkha'i mthar / /
shin tu rno ba'i 'od zer chen pos khams gsum gyi / /
mun pa'i tshogs bcom rgyal ba sras rnams nam mkha' la / /
bzhugs par bltas la bdag yid rtse gcig dri med kyi / /
gang zhig sna tshogs ro gcig dbang po'i gzhu 'dra ba / /
nyon mongs rdul bral zhi bde spros bral bde 'gro zhing / /
ye shes rgyun 'bab rgyal ba'i sku mdzes pad+mo la / /
gus pa'i tshul gyis mgrin pa smad nas bdag phyag 'tshal / /
kha dog sna tshogs dri zhim dbyibs mdzes me tog dang / /
bdug spos a ga ru dang sbrul gyi snying po dang / /
snod mdzes rin chen sgron ma snang ba drir bcas dang / /
chu gtsang dri zhim snying po sbyor ba dpag med dang / /
mdog bzang ro brgya ldan pa'i zhal zas mang po rnams / /
gus bcas yid 'ong rgyal sras khyed la 'bul lags kyis / /
sems can tshogs rnams srid pa'i gdung bzhi bar mdzod / /
oM badzra puSh+paM AHhUM /
oM badzra d+hU paM AHhUM /
oM badzra A lo ke AHhUM /
oM badzra gan+d+he AH hUM /
oM badzra nai wi t+ya AH hUM /
gnod pa byed rnams dge ba'i phyogs las nyams pa dang / /
sdig pa'i gzhir gyur bsten du mi rung ji snyed las / /
dug gi sgregs pas sems gdung gyur pa bdag sogs kyi / /
phra rgyas tshon chen zag pa'i tshang tshing zad par mdzod / /
gang zhig rgyal sras thub pa'i 'od tshogs mdzes pa'i tshal / /
'bras bu smin pa'i ljid kyi zug rngu gnon mdzad cing / /
snying rje'i rgyun gyis nyon mongs tha ba brlan mdzad pa / /
dregs pa'i rdul bral skyong ba'i mgon la skyabs su mchi / /
yang dag lam bral lta ba'i dug gis myos gyur cing / /
nyon mongs mtsho chen brgal dka'i ngogs su lhung ba rnams / /
shes rab gzings chen snying rje'i go cha mi 'gyur mchog /
dri med yid 'ong zla ba'i mdangs gsal thob par gyis / /
rab tu zab pa'i dka' thub dpal gyis 'bar ba dang / /
nyon mongs chags bral byams pa snying rje dga' ba dang / /
btang snyoms yid brtan rim gro byed pa'i bde ba'i mchog /
khams dang dbang po la sogs mkha' ltar ro gcig bde / /
bde gshegs byed pa sgyu ma'i yon tan dpag med rnams / /
srid gsum 'gro ba dbang po'i dri ma sbyong byed pa / /
rab dga' sems kyi gru chen nam mkha'i dbyings su 'gyur / /
nyi zla'i sbyor bas mun pa zad 'gyur grong mchog lam / /
bdud rtsi sgron mi chu gter yid bzhin rin po che / /
rdul med rdul bral ye shes dbang phyug phyag rgya can / /
ye shes mthar son sna tshogs lus can kun ston pa / /
ting 'dzin dag pa'i lus can 'phags ma thob par shog /
de nas byams pa snying rje dga' ba btang snyoms bsgom / /
gdod nas sems ni ma skyes rang bzhin mi 'gyur ba / /
nges don bdud rtsi nam mkha' las byung dag pa bsten / /
rtog pa rgyun chad sems nyid de nyid gzhan ma yin / /
chu tshod thun dang dbyu gu skad cig rim pa med / /
mi 'jigs sgro skur mi rtsol rgyal sras thu bo ste / /
gdod nas ma skyes chos rnams byed pa thig le yin / /
spros bral chos nyid yang dag nyid ni snang bas dben / /
bskyed rdzogs theg pa'i mtha' bral rtog med bde chen po / /
oM shU n+ya tA dz+nyA na badzra swa b+hA ba At+ma ko\u0f85haM /
de nas snying rje'i shugs kyis rab tu bskul gyur nas / /
rang snying paM las sna tshogs pad+ma de steng AH / /
lte ba zla bas brgyan cing dbyangs dang gsal byed kyi / /
kun nas bskor ba'i tAM las phyogs bcur 'od tshogs 'phros / /
'gro ba'i don byas tshur la bsdus nas tAM la thim / /
de rnams skad cig nyid la sgrol ma'i sku lngar gyur / /
sngon mo zhal gcig phyag bzhi stag gi gos gyon ma / /
gri gug thod pa ral gri sdigs mdzub phyag rgya can / /
ser mo zhal gsum phyag drug g.yas sngo g.yon pa dmar / /
ral gri dgra sta mda' dang zhags pa gzhu dang dung / /
zhal gcig phyag bzhi btsod kyi kha dog sna tshogs brgyan / /
mi 'jigs mda' dang gzhu dang ut+pal dmar po bsnams / /
sku mdog ljang ser chos kyi phyag rgyas thugs ka ru / /
ut+pal sngo 'dzin shar sogs go rims ji bzhin du / /
sna tshogs rgyan ldan phyogs rnams sreg cing gsang sngags bzlas / /
rnam snang la sogs rgyal po'i rigs kyis dbu brgyan pa / /
nu ma rgyas shing mi 'jigs phyag dang ut+pal 'dzin / /
brtson pa'i lus ldan zla ba'i mdangs can dbus su bsam / /
oM tA re tut+tA re tu re niSh+Thi dA ra Na pra ti ha ta tsit+tA uSh+ma ha na swA hA /
oM tA re tut+tA re tu re b+ha ya ha ra Na rak+Sha ba ra Ne gu ba tiM bid+d+h+ya sa ma he swA hA /
oM tA re tut+tA re tu re a na b+hi pradz+nyA pra san+na ta a b+hi pradz+nyA pra sA d+ha swA hA /
oM tA re tut+tA re tu re b+ha ya ha ra Na hUM hUM hUM mr-it+yu daN+Da ya ma d+yu ta swA hA /
de ltar gsang sngags bzlas pa'i 'od kyis phyogs khyab cing / /
gzungs kyi snying po mthu chen 'di yang brjod par bya / /
na mo rat+na tra yA ya /
na maH Ar+yA wa lo ki te shwa ra ya /
bo d+hi sa twA ya /
ma hA sa twA ya /
ma hA kA ru Ni kA ya /
tad+ya tha /
oM tA re tut+tA re tu re sarba du Sh+TAn pra duSh+TAn ma ma kr-i te dzaM b+ha ya staM b+ha ya /
mo ha ya /
ban+d+ha ya /
hUM hUM hUM phaT phaT phaT /
sarba duSh+TA staM b+ha na tA re swA hA /
mang du bzlas la stobs bskyed cho ga 'di ltar bsam / /
snod mdzes nang du 'bras sogs kha zas bzang po rnams / /
mngon par bshams pa'i cha gnyis pad+ma kha bye ba'i / /
phyag rgya bcing zhing sku gsung thugs kyi snying po mchog /
lan bdun brjod pas kha dog dri ro phun sum tshogs / /
oM na maHsarba bud+d+ha bo d+hi satwA nAM /
a pra ti ha ta shA sa nA nAM /
he he b+ha ga ba ti me sa dA sarba bud+d+ha A ba lo ki te /
i daM pa liM gr-ih+Na gr-ih+Na /
a mr-i ta kha kha khA hi khA hi /
tiSh+Thi tiSh+Tha hUM hUM hUM phaT phaT phaT swA hA /
oM a kA ro mu khaM sarba d+harmA NA Ad+ya nat+pan+na twAta oM AHhUM phaT swA hA /
oM a mr-i ta kha kha khA hi khA hi tiSh+Thi tiSh+Tha /
ban+d+ha ban+d+ha /
ha na ha na /
da ha da ha /
gardza gardza /
bi s+pho Ta ya bi s+pho Ta ya /
sarba bi g+h+nAM bi nA ya /
ma hA ga Na pa ti dzI wi tAn+ta ka rA ya hUM hUM hUM phaT phaT phaT swA hA /
dpag med cha gcig rig pa'i lha mo rnams la 'bul / /
cha gcig nang du 'od zer sbu gu bskyed byas te / /
nag po chen po tha skar dbyig gi snying po dang / /
lha dang klu dang gnod sbyin grul bum tshogs rnams la / /
'dod pa'i gsol ba btab cing gus pas dbul bar bya / /
brgyad dang bcu bzhi bcu dang nyi shu gsum rnams la / /
zhi ba rgyas pa dbang dang mngon spyod sbyin sreg dbul / /
dkar dang ser dang dmar dang nag po'i tshogs rnams kyis / /
rtse khru gcig dang gcig dang phyed dang rtse khru gcig /
zlum dang gru bzhi zla gam gru gsum bri bar bya / /
thams cad sor bzhi bskyed cing 'od phreng phyi rol bri / /
'khor lo dkar dang sna tshogs rdo rje ser po dang / /
pad+ma dmar dang gri gug sngon po thabs rnams kyi / /
rim pa ji bzhin legs par nang du dgod par bya / /
mar dang zho dang 'o ma sbrang rtsi ka ra dang / /
'bras til gro dang nas sogs 'bru yi rnam pa dang / /
dUr ba ku sha la sogs cho ga gzhan bzhin bsogs / /
de las gzhan pa'i sreg rdzas khyad par mang po rnams / /
nye bar bshams la thog mar drang srong me lha mchog /
zhal gcig phyag bzhi sku mdog dkar po tshangs skud can / /
dbyug pa spyi blugs bgrang phreng mi 'jigs phyag rgya can / /
ral pa'i cod pan dka' thub lus ring zla ba'i steng / /
mngon par bskyed la dgang blugs bdun gyis rab tu mchod / /
dzaHzhes brjod cing se gol gtogs la gshegs par bsam / /
oM bah+Ni rA dz+nyA pra tIts+tsha swA hA /
de nas rdzas dang me thab dri chab bzang pos bsang / /
oM pro k+ShA li bi shud+d+he swA hA /
mchod pa'i yo byad snying po'i sngags kyis dbul bar bya / /
mnyes par gyur nas smon lam btab cing mi snang bsgom / /
rdo rje sems dpa'i dam tshig sems can skyong / /
ched du brjod la lus ngag yid gsum gyi / /
spyod lam khyad par can gyis gnas bya zhing / /
de las gzhan pa'i bsod nams mang po bsags / /
drang srong tshe 'dzin bla ma'i gsung snyan bdag la bsnyad gyur pa / /
byang chub myu gu'i phreng bas lus brgyan gzhan don 'brug sgra sgrogs / /
snying rje'i shugs kyis bsod nams sprin chen grags pa'i char rgyun gyis / /
nyon mongs 'khrugs pa'i me chen rab tu bsil bar byed par shog /
me tog phreng 'dzin sgrol ma'i sgrub thabs 'phags pa 'jam dpal dbyangs kyis byin gyis brlab pa paN+Di ta chen po ta thA ga tA rak+Shi tas mdzad pa rdzogs so // //
cog gru lo tsA ba mya ngan med pa'i dpal gyis bsgyur ba'o //
