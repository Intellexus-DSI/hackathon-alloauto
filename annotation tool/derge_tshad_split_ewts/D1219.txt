@## / /
rgya gar skad du /
he badzra maN+Dal karma kra ma bi d+hi / /
bod skad du / /
kye rdo rje'i dkyil 'khor gyi las kyi rim pa'i cho ga /
dpal kye rdo rje la phyag 'tshal lo / /
dang por slob dpon gyis bla ma las dbang thob cing /
dam tshig la gnas pa /
mtshan nyid thams cad dang ldan pa des / /
slob ma la dbang bskur ba'i don du dkyil 'khor bri ba ni / /
dang por slob ma'i mtshan nyid brtag par bya ste /
des shing 'jam la snyan par smra ba / /
sems can thams cad la byams pa dang /
snying rje'i sems dang ldan pa thos bsam dang klog pa la mngon par brtson pa thabs dang shes rab zab mo'i tshul gsang ba'i chos la shin tu dad pa / /
bla ma la gus pa /
bstan bcos la 'jigs pa med pa /
gtong sems che ba dang ldan pa'i slob ma de yongs su gzung bar bya'o / /
de ltar slob ma brtags pa'i rjes la /
dang po lha'i bsnyen pa bya ste /
de la gtso bo'i 'dzab ni 'bum bzlas par bya'o / /
lha mo rnams kyi 'dzab ni stong bzlas par bya'o / /
de la slob dpon la la dag ni lha mo rnams kyi 'dzab ni bya mi dgos te ci'i phyir zhe na /
dpa' bo'i yan lag tu 'dus pas /
dpa' bo gcig pu bya'o zhes zer ro / /
de ltar bzlas pa byas pas mtshan ma byung na dkyil 'khor bri ba brtsam par bya ste / /
dang por sems dag pa sngon du bya ste / /
kye rdo rje'i nga rgyal dang ldan pas /
lha rnams mnyes par byas shing /
dkyil 'khor bri ba'i phyir sa gzhi yongs su brtag par bya ste /
nags shin tu dben pa'am /
byang chub sems dpa'i khyim mam /
rgya mtsho chen po'i 'gram mam /
dur khrod grub pa'i gnas sam /
sngon du dkyil 'khor byas pa'i gnas sam /
yang na gnas yid du 'ong ba'i sa phyogs rang gi sems 'jug pa mdzes shing yid du 'ong ba ru /
dri zhim po'i chus gtor te /
me tog sna tshogs pa yang dgram mo / /
gnas gang yang rung ba der /
shar dang byang du gzhol na rnal 'byor pa rnams kyi dngos grub tu 'gyur ro / /
dbus mtho na phyag rgya chen po'i rig 'dzin gyis thob par 'gyur ro / /
byang mtho na mkha' 'gro ma rnams kyi rjes su 'brang bar 'gyur ro / /
shar mtho na rigs bzhi dang lnga la sogs par rtog pa zad par 'gyur ro / /
sa gzhi dbus dma' na sngags pa 'jigs pa dang bcas par 'gyur ro / /
de ltar mtshan nyid dang ldan pa'i gnas der bsgrubs na /
ji ltar 'dod pa'i dngos grub tu 'gyur ro / /
sa brtag pa'i rim pa'o / /
de ltar brtags pa'i dbus su kye rdo rje dang ldan par 'dug la /
sa'i lha mo bskul zhing gsol ba gdab par bya ste /
lag pa gnyis sor mo lan gsum du sa la brdab par bya'o / /
brdabs pas sa'i nang nas phyir 'thon te /
rnal 'byor pa'i mdun du bkug nas gnas par bsam par bya'o / /
lha mo de yang rgyan thams cad dang ldan pa /
mdog ser por gnas pa /
bzhin sdug la mdzes pa phyag na bum pa bsnams pa ste /
bdag gis ci bgyi bka' stsal 'tshal /
zhes smra bar bsam mo / /
de ltar bsams pa'i lha mo de la mchod yon dang /
zhal bsil dang /
mchod pa dang /
gtor ma phul la 'di skad brjod par bya'o / /
skyob pa sangs rgyas thams cad kyi / /
spyod pa'i tshul dang khyad par dang / /
sa dang pha rol phyin pa la / /
lha mo khyod ni dbang du gyur / /
shA kya seng ge skyob pa yis / /
ji ltar bdud kyi sde bcom pa / /
de bzhin bdag gis bdud las ni / /
rgyal bar byas te dkyil 'khor bri / /
zhes lan gsum brjod pa'i rjes la / /
sa'i lha mo dga' ba'i mdangs kyis khyod slob dpon yin gyis /
dkyil 'khor bris shig ces zer nas /
sa la thim par bsam mo / /
de ni sa bslang ba'i rim pa'o / /
de nas sa phyogs der dri zhim pa'i chus gtor te bdud rtsi rnam pa lnga'i chag chag gdab po / /
de nas lto 'phye'i rim pa shes par byas la dngos grub rab 'bring gsum gyi don du /
mgrin pa dang /
lte ba dang /
pus mo yan chod du brko bar bya'o / /
de nas sa'i ro rdo ba dang /
mgal dum dang /
sol pa dang /
rus pa dang /
gyo mo dang /
gseg ma dang /
bong ba la sogs pa med par byas pa'i /
sa gzhan bzang po snum pa la dri zhim po tsan+dan dang /
gur kum dang /
ga pur dang /
gla rtsi la sogs pa dang bsres pas dgang ngo / /
yang na dri zhim po dang chu bsres pa'i yi ge hUM bzlas pa'i chu dang bsres shing bshang gcis bkang la /
'thas par bcags te /
rin po che la sogs pa'i gter bcug la lag mthil ltar mnyam pa'i steng du /
yan lag drug dang ldan pa'i rnal 'byor la 'dug la /
oM rak+Sha rak+Sha zhes brjod pas sa gzhi thams cad rdo rje'i rang bzhin du bya zhing /
logs dang steng rdo rje'i gur dang /
rdo rje'i bla rer bya'o / /
de nas oM badzri b+ha ba badzra ban+d+ha hUM zhes pas thams cad 'od dang ldan par bya'o / /
kye rdor khro bo mchod pa la / /
lha mo khyod ni dpang du gyur / /
rin chen sna tshogs phyer btags pas / /
bdag gis don yod dkyil 'khor bri / /
sa gzhi byin gyis brlab cing sta gon la gnas pa'i rim pa'o / /
de nas yang slob dpon yan lag drug dang ldan par spyi gtsug gi rgya gram dang /
mgul rgyan dang /
rna rgyan dang /
ska rags dang /
phyag gdub dang /
rgyan lngar ldan pas rdo rje dang dril bu thogs la gong du smos pa'i mdun la sogs par 'dug pa'i lha mo gau rI la sogs pa bzhi rigs bzhi'i ting nge 'dzin can bzhi phyogs bzhir 'dug ste /
rdo rje dang dril bu thogs la mdo bskul bar bya'o / /
de yang bskul ba'i sngon du mchod pa bya ste /
gau rI'i ting nge 'dzin can gyis /
oM badzra puSh+pe AHhUM /
oM badzra d+hU pe AHhUM /
oM badzra A lo ke AHhUM /
oM badzra gan+d+he AHhUM /
oM badzra nai we d+ye AHhUM /
zhes bya ba'i mchod pa lngas mchod de /
khyod ni rnal 'byor ma rnams bskor / /
zhes bya ba la sogs pas bstod de /
de nas 'di skad ces bskul lo / /
de bzhin gshegs pa kun zhi ba /
de bzhin gshegs pa kun gyi gnas / /
kun 'byung rdo rje sems dpa' yi //
dkyil 'khor 'dren pa bshad du gsol / /
mtshan nyid thams cad yang dag rdzogs / /
mtshan min thams cad yang dag sngangs /
kun du bzang po sku yi mchog /
dkyil 'khor 'dren pa bshad du gsol / /
yang dag sangs rgyas mchog zhi ba /
ye shes spyod pa rnam spyod pa / /
kun du bzang po gsung gi mchog /
dkyil 'khor 'dren pa bshad du gsol / /
sems can kun gyi sems chen po / /
rang bzhin dag pa dri ma med /
rnam snang mdzad chen 'byung ba yi / /
dkyil 'khor 'dren pa bshad du gsol / /
de nas gong du smos pa'i phyag rgya dang ldan pa'i kye rdo rje bsgom pa des / /
bgegs bsal bar bya ste /
rkang pa gnyis su yi ge hUM las sna tshogs rdo rje bsams la /
mig g.yas su ma las nyi ma'i dkyil 'khor / /
g.yon du Ta las zla ba'i dkyil 'khor bsam ste /
rdo rje'i lta bas thams cad du bltas te /
de yang /
rab tu myur bar g.yos pa'i mig /
mig gi rdzi ma 'dren pa ni / /
'bar ba'i lta ba zhes su gsungs / /
'gro ba thams cad dgug par ro / /
zhes pas de ltar bltas la /
lag pa g.yon gyis dril bu gzung zhing /
g.yas kyis rdo rje gser la steng 'og tu legs par 'khyud nas /
sa phyogs de na gnas pa 'dis bskrad par bya'o /
sa phyogs 'dir nga sems can gyi don rtsom gyis /
lha dang /
klu dang /
gnod sbyin dang /
dri za dang /
'byung po dang /
sha za mo dang /
srin po la sogs pa gang dag gnas pa sa'i bdag po myur du song shig /
'di ltar dpal he ru ka'i bka' thos nas myur du dengs shig /
gang mi 'gro ba de dag la nga'i ye shes kyi rdo rje dang /
kha T+wAM ga 'dis spyi bo rnam pa brgyar 'gas par 'gyur ro zhes lan gsum du brjod la / /
dbang ldan gyi mtshams nas hUM mang po brjod cing lan gsum du bskor ba bya'o / /
bskal pa'i me lta bu'i 'od zer mang po rkang pa'i 'og nas phyung bas /
gdug pa can rnams bsregs par dogs nas phan tshun 'byer bar bsam mo / /
de yang rol ba'i gom stabs brgyad pos gar byas te /
rkang pa bskyod nas lag pa bskyod / /
smin ma 'degs dang rab 'degs 'brang / /
cung zad ngo tsha zur mig dang / /
brla rgyas stan la 'dug pa dang /
mig yangs gar ni byed 'gyur zhing / /
kha yi pad+ma 'dzum dang bcas / /
cung zad dmar ba'i mche ba 'chang / /
kun da ltar dkar so yi phreng / /
dpal ldan khrag 'thung rnal 'byor ches / /
sems can sgrol ba rmad du byung / /
de la sogs pa'i gar gyis ni / /
bgegs la sogs pa bskrad par bya / /
de nas sngon du gsungs pa yi / /
rak+Sha'i sngags kyis rdo rje'i sa gzhi dang gur dang bla re la sogs pa bya'o / /
de ltar byas pas dkyil 'khor sa'i cha nyes pa dang ldan pa yang nyes pa dag med par 'gyur te /
bgegs bsal ba'i rim pa'o // //
de nas ba'i rnam pa lnga dang ldan pa'i dri zhim po'i chu dang /
bdud rtsi lngas byugs la /
de'i steng du dri'i thig le bya'o / /
thig le de'i steng du me tog bzhag la sna tshogs pad+mar bsam mo / /
pad+ma'i steng du a las nyi ma'i dkyil 'khor bsams la de'i steng du rang rang gi sngags hUM gaM tsaM baM g+haM baM saM laM DaM zhes bya ba'i sbyor bas lha'i dkyil 'khor bskyed la / /
rang rang gi gdan de nyid la bzhugs par bsam mo / /
de nas ye shes sems dpa' 'khor dang bcas pa spyan drang bar bya ste /
gau rI dzaH /
zhes bskul bas /
gau rI las sprul pa'i gau rI lcags kyu can mang po 'phros pas rang bzhin gyi dkyil 'khor nas /
kye rdo rje 'khor dang bcas pa spyan drangs nas /
rdo rje bla re'i steng du bzhugs pa la /
prok+Sha NaM dang /
ar+g+haM dang /
any+tsa ma naM dang /
bi d+hi dang /
spos dang /
me tog la sogs pa rnams kyis mchod cing /
lha mo brgyad kyi mchod pas kyang mchod do / /
de nas tsau rI hUM zhes pas /
tsau rI zhags pa can gyis gzhal yas khang gi nang du gzhag go / /
bet+tA lI baM zhes pas /
de bzhin du bcings la /
g+ha sma rI hoH sa dgyes par byas te /
ye shes kyi 'khor lo gcig tu bya'o / /
de nas yang phyi'i mchod pas mchod cing /
nang gi mchod pas kyang mchod la /
dril bu'i sgra dkrol ste /
srid pa rang bzhin gyis dag phyir / /
ngo bo nyid kyis dngos med byas / /
rang bzhin dag pa'i pa'i sems dpa' rnams / /
dam pa'i srid pa byed par shog /
ces pa dang /
thams cad dngos po'i rang bzhin mchog /
gdon nas thams cad bdag nyid gnas / /
thabs dang shes rab gnyis med pa / /
kye yi rdo rje bdag phyag 'tshal /
zhes pa la sogs pa'i rdo rje glu'i tshig gis bstod do / /
de nas bdud rtsi'i mchod pa yang /
dpal kye rdo rje 'khor dang bcas pas myang bar bya'o / /
de nas 'di skad ces brjod par bya'o / /
gnyis med ye shes las byung ba / /
khyab bdag dngos grub bdag nyid can / /
ston pa'i gtso bo khrag 'thung dpal / /
bdag med ma dang yang dag ldan / /
phyogs mtshams rnams kyi mkha' 'gro dang / /
rig pa'i lha mo rdzu 'phrul can / /
byang chub sems dpa' la sogs kun / /
ma lus bdag la dgongs su gsol / /
slob ma la ni phan pa dang / /
khyed rnams la yang mchod pa'i phyir / /
che ge bdag ni rdo rje can / /
nang par dkyil 'khor bri lags kyis / /
rjes su brtse bar nyer dgongs te / /
byin gyis brlab par mdzad du gsol / /
de nas dri zhim po'i me tog gi phreng ba dang / /
bdud rtsi lnga dang spos la sogs pa dbul bar bya'o / /
lha la gsol ba gdab pa'i rim pa'o / /
de nas slob ma'i gtso bo 'khor dang bcas pa lhag par gnas par bya zhing /
mchod par bya ba 'di brjod do / /
bu tshur theg pa chen po la / /
khyod ni tshul chen snod yin te / /
gsang sngags spyod tshul cho ga 'di / /
khyed la yang dag bshad par bya / /
rdzogs pa'i sangs rgyas gang 'das dang / /
de bzhin gang dag ma byon dang / /
da ltar byung ba'i rdzogs sangs rgyas / /
'gro la phan phyir bzhugs pa rnams / /
de dag kun gyis gsang sngags kyi / /
cho ga bzang po 'di mkhyen nas / /
dpa' bos byang chub shing drung du / /
thams cad mkhyen pa'i mtshan ma brnyes / /
gsang sngags sbyor ba mnyam med de / /
skyob pa dpal ldan he ru kas / /
bdud sde shin tu mi bzad pa / /
dpung chen dag kyang de yis bcom / /
de bas kun mkhyen thob bya'i phyir / /
bu yis blo gros 'di gyis shig /
sangs rgyas chos dang dge 'dun la / /
rtag tu khyod ni skyabs su song / /
rnal 'byor gsang sngags mkha' 'gro ma / /
'khor lor bzhugs pa'i bdag nyid can / /
kun la rtag tu skyabs su song / /
dpa' bo dpa' mo dbang lha mo / /
byang chub sems dpa' bdag nyid che / /
khyad par du yang slob dpon la / /
rtag par bdag ni skyabs su mchi / /
dpal ldan khrag 'thung sogs dpa' bo / /
rnal 'byor ma dang snang mdzad sogs / /
byang chub sems dpa' dpag med pa / /
thams cad rang la dgongs par gyis / /
dus 'di nas bzung che ge mo / /
ji srid bdag med sar gnas par / /
de yi tshangs spyod gnyis med par / /
khyod kyis sdom pa legs par gzung / /
de nas 'og nas 'byung ba 'di rnams kyis sdig pa bshags pa la sogs pa byed du gzhug ste /
bdag gis sdig pa bgyis pa dang / /
bgyid du stsal dang yi rang ba / /
sangs rgyas spyan sngar mchis nas su / /
de dag thams cad bshags par bgyi / /
sangs rgyas byang chub sems dpa' dang / /
rang rgyal dgra bcom 'gro rnams kyi / /
bsgom dang bzlas brjod bsod nams tshogs / /
de la bdag ni yi rang ngo / /
sems skyed mngon par sangs rgyas dang / /
chos kyi 'khor lo bskor ba dang / /
byang chub sems dpa'i tshogs spyod la / /
de la bdag ni skyabs su mchi / /
sangs rgyas 'byung ba ji lta bar / /
skal ldan byang chub sems dpa' yis / /
byang chub sems ni bskyed pa ltar / /
de ring nyid du sems bskyed do / /
mgon po bdag la dgongs su gsol / /
ma lus bzhugs pa'i sangs rgyas rnams / /
dus 'di nyid nas sangs rgyas par / /
bla med bdag la gzigs su gsol / /
sangs rgyas chos dang dge 'dun te / /
bla na med pa'i dkon mchog gsum / /
sangs rgyas rnal 'byor sdom pa ni / /
yang dag nyid du gzung bar bgyi / /
rdo rje rigs mchog chen po la / /
rdo rje dril bu phyag rgya yang / /
yang dag nyid du gzung bar bgyi / /
slob dpon dag kyang gzung bar bgyi / /
rin chen rigs mchog chen po yi / /
dam tshig yid du 'ong ba la / /
nyin re bzhin du lan drug tu / /
sbyin pa rnam bzhi rtag tu sbyin / /
byang chub chen po las byung ba'i / /
pad+ma'i rigs mchog dag pa la / /
phyi dang gsang ba'i theg pa gsum / /
dam pa'i chos kyang ma lus gzung / /
las kyi rigs mchog chen po la / /
sdom pa thams cad ldan par ni / /
yang dag nyid du gzung bar bgyi / /
mchod pa'i las kyang ci nus bgyi / /
tshul khrims kyi ni bslab pa dang / /
dge ba'i chos ni sdud pa dang / /
sems can don byed tshul khrims gsum / /
de bzhin brtan por gzung bar bgyi / /
bdag gi dge ba'i las rnams 'di dag gis / /
'jig rten mi ring sangs rgyas myur 'grub nas / /
sems can 'khor ba'i rgya mtshor bying ba rnams / /
bla med byang chub nyid du bsgral bar bgyi / /
zhes zhus pa dang /
slob dpon gyis slob ma bsrung bar bya ste / /
slob ma rnams kyi lus ngag yid gsum du / /
spyi bor 'khor lo mgrin par pad+ma / /
snying gar rdo rje /
de gsum gyi lte ba la yang /
oM AHhUM gsum bsam mo / /
de nas slob dpon gyis lag tu rdo rje gzung la /
slob ma'i gnas gsum du rdo rje gtug cing / /
oM AHhUM zhes brjod cing /
gnas gsum du dri'i chus byug go / /
de nas rim par slob ma rnams kyi mgo la me tog byin te /
mdun du spos byin la / /
mar me dang dri snying gar sbyin no / /
de nas so shing gi cho ga bya ba ni 'di'o / /
u dum wA ra a shwad+tha /
me tog gtsang zhing dri yis byug / /
sor ni bcu gnyis tshad du bya / /
ma yo ma gas 'bus ma zos / /
lci ba ba yi ko ba tsam / /
sa gzhi maN+Dal byas nas ni / /
slob ma de yi steng bzhag nas / /
me tog la sogs mchod pa bya / /
slob ma'i tshogs la sbyin par bya / /
de nas shar phyogs kha bltas te / /
mi smra bar ni so shing bca' / /
bca' ba zin nas mi dgas shing / /
phan tshun du yang mi 'dor bar / /
so shing mdun du drang por dor / /
de yi tshe na mtshan ma ni / /
de tshe bdag la blta ba dang / /
rtse mo gyen du 'greng gyur na / /
de yis dngos grub mchog ces bshad / /
de bzhin gzhan du kha bltas na / /
de yis dngos grub 'bring du bshad / /
mtshams dang byang du kha bltas na / /
'jig rten pa yi dngos grub 'thob / /
so shing dor ba brgya lam na / /
gal te thur du kha bltas na / /
des ni nges par sa 'og gi / /
dngos grub de la the tshom med / /
de nas dri chu lag par blugs te 'thor 'thung bya'o / /
oM hrIHbi shud+d+ha d+harmA sarba pA paM ni sh+tsA saM sho d+ha ya /
sarba bi kalpa a pa n+yA hUM zhes pa'i sngags bzlas chu hub gsum 'thung du gzhug go / /
de'i 'og tu slob ma rnams la sems dga' bar bya ba'i phyir / /
chos bshad par bya ste / /
'jig rten khams ni thams cad du / /
thams cad mkhyen pa 'byung mi 'gyur / /
u dum wA ra'i me tog bzhin / /
brgya lam na ni re 'ga' 'byung / /
de phyir phrad dka' 'byung ba yi / /
gnyis med zab mo'i spyod tshul 'dis / /
sems can sangs rgyas byed pa'o / /
bskal pa grangs med mang por ni / /
sngon du bya ba'i rnam smin gang / /
de kun zad par 'gyur pa ni / /
zab mo'i dkyil 'khor mthong bas so / /
de nas oM AH hUM zhes bya bas /
ku sha byin gyis brlabs la sngas su yang gzhug par bya zhing stan du yang gding bar bya'o / /
de nas srung skud gdags te /
srung skud dmar po la mdud pa grangs drug bor la /
dpung pa g.yon par bsrung ba'i phyir bcing ngo / /
de nas mchod pa bya ste gtor ma btang la /
slob dpon nang du zhugs la /
dkyil 'khor gyi lha la phyi nang gi mchod pas yang dag par mchod do / /
slob ma rnams ni sta gon gyi gnas de nyid du gu sha'i stan la seng ge'i nyal thabs su 'dug la /
rmi lam gyi mtshan ma blta ba'i phyir /
mi smra bar kye rdo rje'i bsam gtan gyi sems kyis nyal bar bya'o / /
de nas mtshan mo'i mthar /
rmi lam gang dang gang mthong ba dri bar bya'o / /
dris pa thos nas rmi lam bzang ngan thogs pa med par brjod par bya'o / /
de nas rmi lam bzang po mthong ba na /
slob ma la rjes su yi rang bar bya ste /
dngos grub rab 'bring tha ma bstan par bya'o / /
ngan pa mthong na 'byung rnam pa lnga 'thung du bcug ste /
drag po'i sbyin sreg byas na /
des rtog pa zhi bar 'gyur ro / /
slob ma lhag par gnas pa'i rim pa'o // //
de nas gser ram dngul lam zangs las rnam par rgyal ba'i bum pa byas te /
de rnams ma 'byor na kham pa las bya'o / /
bum pa gzhan rnams kyang rin po che'i rnam grangs ma rnyed na kham pa las bya'o / /
kun kyang dri zhim po dang sa dkar pos byugs la /
pad+ma'i lte ba la phyag mtshan bkod la gzhag go / /
de nas bum pa rnams rang bzhin med par bsams la /
de las yi ge khaM dkar por gyur /
khaM dkar po 'od du zhu ba las byung ba'i bum pa nag po'i ra ri med pa dkar por 'dug pa /
mgrin pa ring ba /
lto ba che ba /
mchu 'phyang ba bsgoms la /
de'i steng du paM dmar po las pad+mar gyur pa'i steng du a las nyi ma'i dkyil 'khor ro / /
de'i steng du hUM gaM tsaM baM r+g+haM baM saM laM DaM /
de rnams yongs su gyur pa las /
lha'i 'khor lo rdzogs par bskyed do / /
de nas ye shes kyi 'khor lo spyan drang ba la sogs pa bya ste /
gau rI dzaH zhes pa la sogs pa'i phyag rgya bzhis dgug pa dang /
gzhug pa dang /
bcing ba dang dgyes par byas la dbyer med par bstim mo / /
de la prok+Sha NaMdang /
ar+g+haM dang /
a ny+tsa ma naM dang /
bi d+hi dang /
mchod pa rnam pa lnga dang /
lha mo brgyad dang /
bstod pa rnams bya'o / /
de nas 'dzab brgya rtsa brgyad dam /
stong rtsa brgyad bzlas la gzhag par bya'o / /
de nas spos kyi bdug pa la sogs pa byas la /
me tog dkar po chal bar gtor ba la sogs pa bya'o / /
de nas lha de rnams 'od du zhu ba las /
byang chub sems dkar dmar gyis gang bar bsam mo / /
de nas dri chab bzang pos gang bar blugs la /
sman la sogs pa dang yang ldan par bya ste /
shwe ta bre ha ti dang /
a pa tsi ta dan ta /
ut+pa la dang /
kaN+Da ka ri dang /
ha sa de ba la sogs pa'i rtsa ba las bya ste /
'di dag dkyil 'khor gyi byang chub kyi sems kyi rtags su byas pa'o / /
'bras so ba dang /
sran gre'u dang /
nas dang /
til dang /
gro 'di rnams ni dkyil 'khor gyi lha rnams kyi thugs kyi rang bzhin no / /
shel dang /
dngul dang /
mu tig dang /
dung dang /
byu ru ni dkyil 'khor gyi lha rnams kyi sku'i rtags su byas pa'o / /
gzhan yang zla ba dang nyi ma dang /
chu dang /
sman dang /
dri dang /
bu ram dang /
kha ra dang /
bza' ba rnams gzhug go / /
bum pa la bdag po'i mtshan ma rnam pa lnga dang ldan par bya zhing /
sngon po dang /
dkar po dang /
ser po dang /
dmar po dang /
ljang gu'i ras rnams kyis mgul pa bcing bar bya'o / /
ma 'byor na ras yug gcig gis spyir bya'o / /
shing 'o ma can gyi rigs bzang po 'bras bu dang lo ma dang yul gar bcas pas kha rgyan bya'o / /
bum pa gzhan rnams su ni sman la sogs pa mi gzhug par lha re re 'od du zhu bar bya'o / /
bstod pa dang mchod pa dang /
bzlas pa ni kun la bya'o / /
de nas bum pa rnams ras bting ba'i steng du me tog dkar po chal bar bkram pa'i steng du bzhugs su gsol lo / /
de'i dus su gar gyi mchod pa rnams kyang dbul lo / /
las thams cad pa'i bum pa ni sna tshogs rdo rjes mtshan te /
de la mchod pa byas la /
phyi rol gyi byang shar mtshams su bzhugs su gsol te /
bgegs ma rungs pa rnams las ma grub kyi bar du bsrung du gsol lo zhes las gzhol lo / /
gtor ma dgu dang /
mar me dgu dang /
lha bshos dgu dang /
spos dgu dang /
de rnams ni bum pa lhag par gnas pa'i rim pa'o // //
sa sta gon gyi phyed de nyin par rgyas pa'i sbyin sreg bya'o / /
slob dpon mtshan nyid bzang po dang ldan pa /
yang dag pa'i ye shes kyi de kho na nyid shes shing khro ba med pa /
phyag rgya lnga dang ldan pa'i shes rab can gyis dkyil 'khor gyi lha rnams mdun gyi nam mkha' la gshegs su gsol la /
thig gdab pa'i las brtsam par bya'o / /
de yang ras bal las shes rab ma mtshan dang ldan pas 'jur mdud la sogs pa med par ring thung nyis 'gyur la sbom phra sgo'i nyi shu char gyur par bkal te /
srad bu so sor bsdoms la /
pad+ma'i snod dri zhim pos byugs pa'i nang du so sor gzhag la /
de nas srad bu rnams rang bzhin med par bsgom mo / /
de la so so'i yig 'brur gyur te /
yig 'bru yongs su gyur pa las /
srad bu byung bar bsam mo / /
de nas ye shes kyi thugs ka nas /
ye shes kyi skud pa yod pa la /
rnal 'byor ba'i nyi zla 'bar ba'i mig gi lcags kyus gtso bo kye rdo rje dang /
sangs rgyas kun gyi mkha' 'gro ma / /
gtso bo sngags dang gnyis med rnams / /
spyan drangs nas ni de la bstim / /
de ltar ye shes kyi thig skud bskyed nas / /
srad bu lnga la gtso bo'i sngags brjod de gcig tu bsgril lo / /
oM badzra sa ma ya sU traM mA ti kra ma hUM zhes brgya rtsa brgyad bzlas par bya'o / /
oM AH hUM gsum mtha' gnyis dbus dang gsum du bkod la byin gyis brlabs te /
de la mchod pa dbul lo / /
de la gtso bo'i thugs ka nas /
srad bu 'dzin pa'i grogs po sprul la / /
dz+dzaHdz+dzaH zhes brjod la gtad par bya'o / /
dang po ni nam mkha' la thig gdab par bya ste /
thig skud dag ni 'debs pa'i tshe /
'jig rten khams ni ma lus pa'i / /
sangs rgyas la sogs 'gro don du / /
khyod kyi dus ni bya nus yin / /
zhes brjod de bskul lo / /
de bzhin du sa thig kyang gdab par bya ste /
slob dpon chu bdag tu 'dug ste /
slob ma brgya byin du 'dug la tshangs thig gdab /
slob dpon gshin rje'i phyogs su 'dug la slob ma gnod sbyin du 'dug ste /
tshangs thig gnyis pa gdab po / /
slob dpon byin zar 'dug la /
slob ma dbang ldan du 'dug ste /
shar gdab po / /
slob dpon rlung lha'i phyogs su 'dug la /
slob ma bden bral du 'dug ste /
nub gdab po / /
slob dpon de nyid du 'dug la slob ma dbang ldan du 'dug ste /
byang gdab po / /
slob dpon byin zar 'dug la /
slob ma bden bral du 'dug ste /
lhor gdab par bya'o / /
srad bus yongs su thig gdab bya / /
srad bus gzhal bar mi bya ste / /
'phel 'grib gnyis kyi nyen yod pas / /
sra bas rab tu gzhal bar bya /
spa la sogs pa drang zhing srab la kha ti ka byas la /
thig rkang bzhi bcu rtsa gnyis phyogs re re gdab par bya'o / /
de ltar bzhi bcu rtsa gnyis btab pa la /
sgo khyud kyi thig tshun chad kyis ni pad+ma'i lte ba bsko bar bya'o / /
pad+ma'i ze ba bskor ba ni /
lha'i snam bu las ji tsam ran par bskor bar bya'o / /
dkyil 'khor gyi mthar rdo rje ra ba dang /
me ri gnyis la cha re res bskor ro / /
rta babs kyi snam bu bzhi'i phyogs steng na /
cha bzhi la cha phyed kyi cha gcig la d+harmA tsa kra'o / /
gcig la rdo rje rgya gram gyi ra dbu ma /
de'i sna la pad+ma'i sdong po'i sna gtad par bya'o / /
de nas bla mas dkyil 'khor dbus su 'dug la /
mig gnyis su nyi ma dang zla ba'i dkyil 'khor bsams la /
bzlog la blta zhing hi hi zhes pas sgo dbye bar bsam /
de nas badzra ba ga a kra ma zhes brjod la phyir 'byung ngo / /
de ltar thig gdab pa'i rim pa zin nas /
ye shes kyi skud pa la mchod pas mchod la /
swa artA tsit+ta pa ra ma ar+tha ny+tsa a hi ta gats+tsha zhes brjod la lha gshegs su gsol lo / /
ye shes kyi thig gdab pa'i rim pa'o // //
de nas 'bras la kha dog legs par bsgyur ba'i tshon rim par gzhag ste /
de rang bzhin med par bsgoms la /
b+h+rUM AM dzr-IM khaM hUM lngar gyur bar bsam mo / /
de yongs su gyur pas tshon sna tshogs byung bar bsam mo / /
de nas rnal 'byor bas nyi zla 'bar ba'i mig gi lcags kyus kye rdo rje mkha' 'gro ma 'khor dang bcas pa rnams spyan drangs nas sa tshon la thim par bsam ste /
oM badzra tsI tra sa ma ya hUM zhes mang du bzlas la /
sa tshon la mchod pa dbul lo / /
de nas byang shar mtshams nas /
bla mas rim pa bzhin du nag po dang /
dkar po dang /
ser po dang /
dmar po dang /
ljang gu'i re khA lnga mnyam por mtho gang du drangs la mchod pa dbul zhing /
re khA la me tog sil mas gtor ro / /
de ltar re khA 'dren kar bla mas 'di skad brjod do / /
'di ni chos dbyings dag pa ste / /
sems can khams ni sgrol byed pa / /
dpal ldan khrag 'thung rgyal po nyid / /
de bzhin gshegs pa kun gyi gnas / /
zhes so / /
nyes pa kun las rnam grol bas / /
tshon gyi las ni yang dag can / /
slob dpon gyis ni drang por dgye / /
phyi nas kun nas slob mas so / /
zhes 'byung ngo / /
mthe'u chung dang ni mthe bo spangs / /
drang la mtho bar yang dag bri / /
gal te ri mo mi mnyam dang / /
yo zhing dma' dang bcas pa na / /
ri mo dma' bas mi 'grub po / /
yon pos gdung ba skyed byed la / /
chad pas slob dpon slob ma dag / /
gnyi ga 'chi bar shes par bya / /
zhes 'byung bas /
shin tu gzab par bya'o / /
de nas gzhung dang mthun par tshul bzhin du dkyil 'khor bri bar bya'o / /
de ni tshon dgye pa'i rim pa'o // //
de ltar dkyil 'khor bris nas /
da ni phyag rgya dgod par bya ste /
dbus kyi pad+ma'i lte ba la bdud bzhi bsnol ba dang nyi ma'i dkyil 'khor gyi steng du na ra ka pA la rdo rje rgya gram dang bcas pa dkar por bri'o / /
shar du gri gug nag po / /
lho ru Da ma ru dmar skya /
nub tu rus sbal dmar ser /
byang du sbrul ljang gu byang shar du seng ge dmar sngon /
shar lhor dge slong dkar po /
lho nub tu 'khor lo ljang sngon /
nub byang du khro bo'i rdo rje rnams dgod /
de ltar phyag rgya dgod pa na yang /
lha so so'i rang gi snying po brjod cing dgod do / /
bum pa rnam pa brgyad kyang shar la sogs pa'i gnas su bri ba'am dgod par bya'o / /
phyag rgya dgod pa'i rim pa'o // //
de nas bla re dam pa bri ba dang /
gzhan yang rgyan thams cad bri zhing dgram par bya ste /
phyi rol du phyogs skyong gi tho rnams btsugs la /
phyogs skyong so sor bskyed do / /
de la spyan drangs la bstims la gzhag go / /
de nas bum pa rnams thogs la spos kyis sna drangs te /
rol mo'i cha byad rnam pa sna tshogs thogs nas /
dkyil 'khor la lan gsum du bskor la tshul bzhin du dgod /
las thams cad pa byang shar mtshams su dgod /
de nas dgongs mo'i dus su bla mas rgyan cha bgos la khrus byas te /
lus dri zhim pos bskus la dkyil 'khor gyi 'gram du chag chag gdab po / /
de nas stan bde ba la 'dug la /
tsaN+Da lI dang lhan cig tu bsgrub par bya'o / /
med na ting nge 'dzin gyis bya'o / /
de nas bla ma yang lag drug dang ldan pas lha'i 'khor lo rdzogs par tshul bzhin du bskyed la /
de nas gau rI la bka' bsgo la lha rnams spyan drang ngo / /
spyan drangs pa de la mchod pa rnam pa lnga dbul lo / /
de nas dgug pa dang gzhug pa dang bcing ba dang dgyes pa bskyed pa rnams byas la gnyis su med par bstim la /
de la mchod pa rnams dbul bar bya ste /
prok+Sha naM dang /
ar+g+haM dang /
any+tsa ma naM dang /
bi d+hi dang /
spos dang /
me tog la sogs pa dang /
lha mo brgyad kyis mchod la /
tsan+dan dang /
gur kum char du dbab pa dang /
sna tshogs pa'i mchod pas mchod do / /
de nas bdud rtsi'i mchod pas kyang rim pa bzhin du mchod la /
de nas bstod pa nyi shu pas lha rnams la bstod par bya'o / /
sna tshogs pa'i glu dang /
bkra shis kyi glu'i khyad par gyis kyang mchod do /
tshogs kyi 'khor lo chen po bskor nas /
smon lam gyi tshig brjod la bskor ba lan gsum bya ste /
gtor ma dgu yang dbul lo / /
de nas dbang bskur ba la 'jug par bya'o / /
slob ma 'jug pa'i rim pa bzhin du /
slob dpon rang nyid dang po la 'jug par bya'o / /
de nas sngon du brtags pa'i slob ma mtshan nyid dang ldan pas 'di skad brjod do / /
sangs rgyas kun gyi rang bzhin sku / /
slob dpon la ni skyabs su mchi / /
gtso bo lha mor bcas pa yi / /
lha rnams la yang phyag 'tshal lo / /
thar pa chen po'i grong mchog tu / /
mgon pos bdag ni gzhug tu gsol / /
zhes slob dpon la gsol ba gdab par bya'o / /
de nas slob dpon gyis 'di skad brjod de /
de bzhin gshegs pa kun gyi gnas / /
he ru ka dpal grong khyer mchog / /
snying po'i dkyil 'khor 'di ru ni / /
bdag gis slob ma gzhug par bgyi / /
de nas dkyil 'khor gyi lha la lus ngag yid gsum gyi sgo nas phyag 'tshal ba bya ste /
oM na maH te hUM swA hA /
oM na maHmi hUM swA hA /
oM na mo na maHhUM swA hA /
zhes so /
de nas sdom pa sbyin par bya ste /
sangs rgyas chos dang dge 'dun te / /
dkon mchog gsum la skyabs su song / /
'di ni sangs rgyas rigs yid 'ong / /
sdom pa brtan par gyur pa'o / /
rdo rje dril bu phyag rgya ni / /
slob ma khyod kyis gzung bar bya / /
byang chub sems gang de rdo rje / /
shes rab dril bu zhes su gsungs / /
slob dpon dag kyang gzung bar bgyi / /
bla ma sangs rgyas kun dang mnyam / /
'di ni rdo rje rigs dag pa'i / /
dam tshig sdom pa yin par bshad / /
rin chen rigs la rtag tu ni / /
nyin re bzhin yang lan drug tu / /
chos dang zang zing mi 'jigs byams / /
sbyin pa rnam bzhi rtag tu sbyin / /
phyi dang gsang ba'i theg pa gsum / /
dam pa'i chos kyang ma lus gzung / /
'di ni pad+ma'i rigs dag pa'i / /
dam tshig yid du 'ong ba'o / /
las kyi rigs mchog chen po la / /
sdom pa thams cad ldan par ni / /
yang dag nyid du gzung bar bgyi / /
mchod pa'i las kyang ci nus bgyi / /
sdom pa bzung ba'o // //
ding khyod dpa' bo dang rnal 'byor ma thams cad kyi nang du zhugs kyis /
ngas khyed la dpal he ru ka'i ye shes bskyed par bya ste /
ye shes gang gis khyod de bzhin gshegs pa thams cad dang /
dpa' bo dang rnal 'byor ma thams cad kyi dngos grub kyang thob par 'gyur na /
dngos grub gzhan dag lta ci smos kyi /
khyod kyis dkyil 'khor ma mthong ba rnams kyi mdun du smra bar mi bya ste /
dam tshig nyams par gyur te re / /
he ru ka dpal deng khyod kyi / /
snying la yang dag zhugs pa ni / /
gal te tshul 'di smras na ni / /
de ma thag tu dral te gshegs / /
de nas ka pA la'i nang du bdud rtsi lnga dang ldan pas dam tshig gi chu blud de /
kye rdo rje dang ldan pa'i gzi mdangs dang ldan pas 'di skad brjod do / /
'di ni khyod kyi dmyal ba'i chu / /
dam tshig 'das na sreg par byed / /
dam tshig bsrungs na dngos grub ste / /
rdo rje bdud rtsi'i chu 'di 'thung / /
oM sarba pany+tsa a mr-i to da ka ThaHThaHThaHhA+o+uM /
deng nas brtsams te khyod kyi dpal he ru ka nga nyid yin gyis /
ngas gang 'di byos shig ces bsgo bde khyod kyis bya dgos so / /
khyod kyis nga brnyas pa'i las ma byed cig /
byas na khyod yid mi bde ba ma spangs par tshe'i dus byas nas dmyal bar ltung bar gyur ta re /
de nas dpa' bo dang /
rnal 'byor ma thams cad kyi byin gyis rlobs la /
dpal he ru ka bdag la dbab par mdzod cig ces brjod du gzhug cing /
slob ma la bdud rtsi rnam pa lnga blud de /
bla ma 'gying bag dang bcas pas go cha bgos pa rang gi snying ga'i ye shes sems dpa'i thugs ka nas 'od zer 'phros pas gtso bo dang rnal 'byor mar bcas pa rnams bkug nas /
slob ma'i snying gar gzhug ste /
bcug pas smra nus par 'gyur ro / /
las rnam bzhi'i kha dog gang dang gang mthong ba de dang mthun par de la bstan to / /
de nas me tog gi phreng ba thogs la /
pra tIts+tsha badzra hoH /
zhes brjod la dkyil 'khor du gtor la /
de nas slob ma'i mgo la bcing bar bya'o / /
de nas slob ma'i lag pa nas gzung la mig dbye bar bya ste /
he ru ka dpal deng khyod kyi / /
mig 'byed par ni brtson par mdzad / /
phye bas thams cad mthong bar byed / /
rdo rje'i mig ni bla na med / /
oM badzra nai tra /
a ba ha ra pa Ta laM hriH /
zhes brjod de /
gdong g.yogs phud la 'di skad ces brjod de /
dkyil 'khor bzang po 'di la ltos / /
da ni dad pa rab tu skyed / /
khyod ni rnal 'byor ma rigs skyes / /
sngags dang phyag rgyas byin gyis brlabs / /
'gro ba phun sum tshogs kun dang / /
dngos grub kun khyod mngon du 'gyur / /
dam tshig thams cad bskyang ba dang / /
gsang sngags la yang brtson par gyis / /
zhes brjod la /
me tog gang du lhung ba'i lha ngo bstan cing /
lha gzhan yang bstan te /
sku mdog dang phyag mtshan ni dgod pa'i skabs kyi phyag mtshan gyi kha dog las shes par byas la bstan cing /
phyag mtshan yang tshul bzhin du bstan to / /
slob ma dkyil 'khor du gzhug pa'i rim pa'o // //
de las gzhal yas khang gru bzhir byung ba ni tshad med pa bzhi rnam par dag pa'i rang bzhin no / /
sgo bzhi dran pa nye bar gzhag pa bzhi rnam par dag pa'i rang bzhin no / /
rta babs bzhi ni yang dag par spong pa bzhi rnam par dag pa'i rang bzhin no / /
dra ba phyed pa ni nyon mongs pa chen po rnam par dag pa'o / /
dra ba ni nyon mongs chung ngu rnam par dag pa'o / /
ka ba brgyad ni 'phags pa'i lam yan lag brgyad rnam par dag pa'o / /
rin po che'i pha gu la sogs pa'i rgyan rnams tshul khrims rnam par dag pa'i mtshan nyid do / /
'dod pa'i yon tan lnga rnams ni / /
gzugs sgra la sogs pa rnam par dag pa'o / /
rdo rje ra ba ni zab mo'i chos kyi 'khor lo bskor ba'i rtags so / /
me 'od ni phyin ci log gi bgegs la sogs pas mi tshugs pa'i rtags so / /
bum pa brgyad ni che ba'i yon tan gyis rgyas shing thugs rje chen po'i ros yongs su gang ba'i rtags so / /
de ni dkyil 'khor gyi de kho na nyid do // //
bcom ldan 'das kyi rdo rje ni rnam par shes pa'i phung po dang zhe sdang rnam par dag pa'i rang bzhin no / /
gau rI ni zhe sdang dang gzugs rnam par dag pa'i rang bzhin no / /
chom rkun ma ni gti mug dang /
sgra rnam par dag pa'i rang bzhin no / /
ro langs ma ni nga rgyal dang dri rnam par dag pa'i rang bzhin no / /
g+hasma rI ni 'dod chags dang ro rnam par dag pa'i rang bzhin no / /
puk+ka sI ni zhe sdang dang sa rnam par dag pa'i rang bzhin no / /
ri khrod ma ni gti mug dang chu rnam par dag pa'i rang bzhin no / /
gtum mo ni nga rgyal dang me rnam par dag pa'i rang bzhin no / /
g.yung mo ni 'dod chags dang rlung rnam par dag pa'i rang bzhin no / /
bdag med rnal 'byor ma ni yab dang mthun no / /
de ni lha'i de kho na nyid do // //
de nas slob mas bla ma'i zhabs la dad pas phyag btsal la /
yon gyi mchog rnams thogs te bla ma la phul nas dbang nod pa'i don du bla ma la gsol ba gdab par bya'o / /
he ru ka dpal dbang bskur ba / /
'gro ba bskyab phyir gzi brjid can / /
de ltar yon tan 'byung gnas so / /
de bzhin bdag la de stsol cig / /
dpa' bo chen po mi ldog pa'i / /
dbang bskur ba ni bdag la stsol / /
sems can kun gyi don gyi phyir / /
bdag ni rtag tu slob dpon bgyid / /
ces slob dpon la gsol ba gdab par bya'o / /
de nas dkyil 'khor du 'jug pa'i shar sgo'i lho phyogs su pad+ma 'dab ma brgyad bris pa'i steng du seng ge'i khri bshams la de'i steng du sna tshogs pad+ma'i gdan bting ba la gnyis su med pa'i blo dang ldan pa'i slob ma /
bla ma la gus shing gtong sems che ba de gzhag par bya'o / /
dkyil 'khor gyi lha la 'bad de ci nus pas mchod nas /
slob ma'i steng du gdugs dkar po bzung la /
me tog phreng ba dang chu la sogs pa'i dbang bskur ba brtsam par bya'o / /
de yang dang po yungs kar dang bdud rtsi rnam pa lnga'i chus bdag nyid gzi brjid dang bcas pas gtor zhing sngags brjod de /
dbang bskur ba'i bar du gcod pa'i bgegs bskrad bar byas la /
ra ba dang dra ba dang gur la sogs pa yang bya'o / /
de nas slob ma khrus byas la /
gos bzang po bskon nas khri la bzhag ste snyim pa me tog gis bkang la /
dkyil 'khor du 'thor du gzhug par bya'o / /
sngags ni oM pra tIts+tsha badzra ho zhes brjod la gtor ro / /
de nas me tog lhung ba blangs te slob ma'i mgo la bcings la /
oM d+harmA kuN+Da a b+hi shi ny+tsa zhes brjod do / /
de nas pad+ma'i lag pa gnyis kyis sngags pas bum pa rnams bteg nas /
slob ma'i mgo la gtugs te /
oM badzra a b+hi Shiny+tsa mi traM zhes brjod /
sngags brjod la dbang bskur ro / /
de nas rnam par rgyal pa'i bum ba bteg la /
dril bu'i sgra dkrol te glu'i rnam pa blang zhing chu'i dbang bskur te sngags gong ma brjod do / /
de ltar chu'i dbang bskur bas rnam par rtog pa'i sdig sgrib thams cad dag par bsam mo / /
gser la sogs pa las brdungs pa'am /
ba so las 'bur du brkos pa'am /
ras la sogs pa la ri mor bris pa'am /
gos kyi rnam pa la sogs pa gang yang rung ba la de nyid du mi dmigs par byas pa las /
oM las rin chen 'byung ldan bsams te /
de la ye shes sems dpa'i dgug pa dang /
gzhug pa dang /
bcing ba dang /
dgyes par byas te bstim mo / /
de la mchod pa phul te /
bzlas pa nus tshad byas la /
de nas bstod pa byas nas /
srid pa rang bzhin gyis dag pa /
zhes sogs pa'i tshig brjod do / /
de ltar gzhan la yang bskyed pa dang /
bstim pa dang /
mchod pa dang /
bzlas pa dang /
bstod pa dang /
srid pa rang bzhin gyis dag ces pa'i tshig brjod pa dang /
kun tshig des 'dra ste kun la bya'o / /
de nas cod pan gyi gzugs su gyur pa /
dar dpyang gnyis thogs la 'di skad brjod de sbyin par bya'o / /
thor tshugs cod pan gyis brgyan pa /
sangs rgyas kun gyis bsngags pa yi / /
rin chen dag gi dbu rgyan dang /
dar dpyang dbang bskur sbyin par bya / /
oM badzra pa ra ta ka badzrA ra li ho zhes brjod de sbyin par bya'o / /
de nas rdo rje mdun du bzhag la /
de nyid mi dmigs pa las /
dzr-IM las pad+mar gyur pa las snang ba mtha' yas su bskyed la /
de yongs su gyur pa las byung ba'i rdo rje slob ma'i snying gar bzhag la 'di skad brjod do / /
'di ni sangs rgyas thams cad nyid / /
he ru ka dpal rgyal po dang / /
mkha' 'gro rnams kyi dbang mchog ste / /
de ring khyod la dbang bskur bya'o / /
oM shrI he ru ka a d+hi pa ti s+t+waM a b+hi Shiny+tsa tiSh+Tha bI ra sa ma ya s+t+waM zhes te /
thog mtha' med pa'i sems dpa' ni / /
rdo rje sems dpa' dga' ba che / /
kun du bzang po kun bdag nyid / /
rdo rje snyems tshul bdag po'i bdag /
ces brjod la lag pa g.yas par sbyin no / /
rdo rjes dbang bskur ba'o / /
de nas dril bu mdun du bzhag la / /
de nyid mi dmigs pa las khaM dang /
ral gri dang /
don yod grub pa rnams las byung ba'i dril bu lag pa g.yon par sbyin zhing 'di skad brjod do / /
'di ni rnal 'byor ma kun gyi / /
shes rab dbyangs kyi rjes 'gror bshad / /
khyod kyis kyang ni rtag tu bcang / /
byang chub mchog tu rgyal ba bzhed / /
srid pa ngo bo nyid kyis dag /
ngo bo nyid kyis dngos med byas / /
rang bzhin dag pa'i sems dpa' ni / /
srid pa dam pa byed par 'gyur / /
oM shrI he ru ka a d+he pa ti s+t+waM a b+hi Shiny+tsa tiSh+Tha bI ra sa ma ya s+t+waM zhes brjod la /
lag pa g.yon par dril bu sbyin no / /
dril bus dbang bskur ba'o / /
de ltar rdo rje dang dril bu //
byin la /
phyag rgya chen po dang ldan par bsams la /
de la sngags kyis dbang bskur la / /
ming gdags par bya ste / /
oM shrI he ru ka a d+hi pa ti s+t+waM a b+hi Shiny+tsa mi shrI he ru ka nA ma a b+hi She ka ta s+t+waM zhes brjod la /
dpal gyi sgra dang bcas pa pad+ma'i mthar thugs pas ming gis dbang bskur ro / /
'di ni sangs rgyas thams cad nyid / /
he ru ka dpal phyag na bsnams / /
khyod kyis kyang ni rtag tu bcang / /
he ru ka dpal brtul zhugs brtan / /
rdo rje'i rtse mo nas slob ma 'dzin du bcug la /
sngags 'di brjod do / /
oM sar+b+ba ta thA ga ta tiSh+Tha badzra sa ma ya tiSh+Tha e Sha s+t+waM d+ha ra ya mi hUM ha ha ha ha hoH zhes brjod la /
lag pa g.yas par rdo rje brtul zhugs kyi dbang sbyin no / /
a las b+han+b+har gyur par bsgoms te /
oM las gri gug du gyur par bsgoms la /
'di skad brjod de /
he ru ka dpal he ru ka / /
rnal 'byor ma ni Da ma ru / /
rdo rje kha T+wAM rdo rjer bcas / /
dril bu sil sil sgra sgrogs shing / /
tshangs pa'i skud thogs rnal 'byor bdag /
gri gug dang ni ka pA la / /
dpal po chen pos blang bar gyis / /
gri gug dang thod pa'i dbang bskur ba'o / /
de rnams dang ldan pas slob ma la zhi ba dang /
rgyas pa dang /
dbang dang /
drag po dang /
rengs pa dang /
bskrad pa dang /
rmongs par bya ba dang /
gsang ba la sogs pa de rnams la thogs pa med par bsgrub par byos shig ces pa dang /
mchil lham bgo ba dang /
char dbab pa dang /
nyi zla gzung ba la sogs pa mkha' 'gro ma'i dngos grub thams cad ci dga' bar sgrub par gyis shig ces brjod pa de ni rjes su gnang ba sbyin pa'o / /
me tog la sogs pa nas gri gug dang thod pa'i dbang bskur ba yan chad kyis ni lus dag par byed pa yin pas na sku'i dbang zhes bya'o / /
'bras bu ni gang dang skal ba mnyam pa yin zhe na /
sa brgyad pa'i byang chub sems dpa' dang skal pa mnyam pa yin no / /
de nas me tog la sogs pa'i dbang rnams thob pa la bla mas dbang bskur ba bsgrub ste /
gnas de nyid du mi med cing dben par byas nas /
yol bas bar du bcad de /
maN+Dal gru bzhi pa byas la /
de dri zhim po dang bdud rtsi lnga'i chag chag gdab bo / /
der me tog chal mar bkram ste /
gdan sna tshogs bzang po bting nas /
slob mas shes rab ma mtshan dang ldan pa bla ma la phul la /
'di skad ces gsol ba gdab par bya'o / /
khyod ni he ru ka dpal te / /
bde gshegs rnams kyi bde spel mdzad / /
byang chub sems dpa' che rnams kyi / /
yang dag don mchog rnam dag pa / /
ji ltar de nyid bdud rtsi yis / /
mchog gi dbang ni bskur ba bzhin / /
de bzhin bdag la 'khor ba yi / /
sdug bsngal rnams ni sel bar mdzod / /
rnal 'byor bdud rtsi dri mchog gis / /
ma rig nyes pa'i rab rib 'joms / /
gang phyir byang chub bla na med / /
de ring bdag gis thob par mdzod / /
ces brjod la gsol ba gdab par bya'o / /
de nas bla mas shes rab ma bdag med mar bskyed la /
de la cho ga bya ba dang /
gnas gsum du yang lha gsum bskyed la /
ye shes sems dpa' dgug pa dang /
gzhug pa dang /
bcing ba dang /
rjes su dgyes par bya ste bstims la /
mi bskyod pas dbu brgyan te mkha' gsang byin gyis brlab pa 'di skad do / /
oM pad+ma su kha d+ha ra ma hA rA ga su khaM dat+ta tsa tu ra A nan+da b+ha ga bi shwa hUM hUM hUM kar+yaM ku ru Sh+Ta me /
oM badzra ma hA dwe Sha tsa tu ra A nan+da da ya ka kha ga mu kha e ka rA so nA tha hUM hUM hUM ka R+YaM ku ru Sh+wa me zhes brjod pas nyes pa med par rnam par dag par bsam mo / /
de nas snyoms par zhugs pa bya ste /
bskyod pa mdzad cing rang gi ye shes sems dpa'i thugs ka'i mtshan ma'i lte ba'i hUM las 'od 'phros pas phyogs bcu na bzhugs pa'i dpa' bo dang rnal 'byor ma rnams spyan drangs nas thugs kar thim pa la sogs pa bya ste /
byang chub kyi sems nor bu'i ske ru phyin pa dang /
oM sarba ta thA ga ta a nu rA ga Na badzra swa b+ha ba A t+ma ko\u0f85haM zhes brjod la rjes su chags pa rdo rje'i rang bzhin nga yin no bar nga rgyal bya'o / /
de nas byang chub kyi sems bo la'i kha sker mtheb srin gyis mnan la slob ma'i khar drang bar bya'o / /
de nas slob dpon gyis nye bar longs spyod la /
bde bar gnos shig ces bsgo'o / /
des e ma re bde zhes brjod de /
dbang bskur nas 'thungs pa'i rjes la / /
bde ba chen po dpal he ru ka'i bdag nyid ni bdag ces bla mas brjod do / /
de ni rdo rje dpal gyis reg pa des ni ngag gi rnam par rtog pa'i nyes pa dag par byed pas gsung gi dbang zhes bya'o / /
des 'bras bu gang dang gang skal pa mnyam par 'gyur na /
sa bcu pa'i byang chub sems dpa' dang skal pa mnyam par 'gyur ro / /
sa bcu dang skal pa mnyam pa de la lung bstan par bya ste /
bla mas chos gos gyon te lag pa g.yas pas chos gos kyi mthar ma bzung la /
'di skad brjod do / /
'di ltar nga yis lung bstan te / /
he ru ka dpal de bzhin gshegs / /
dngos po mchog tu sgrub pa'i phyir / /
srid pa ngan 'gro rnams las bton / /
shrIHhe ru ka na maHsarba ta thA ga ta sid+d+hi sa ma ya s+t+waM b+hu ra b+hu ba swaH /
zhes brjod de don yod grub pa'i phyag rgyar gnas pa dang /
dus gsum gyi rgyal ba sras dang bcas pa rnams kyis mgrin gcig tu lung ston par mdzad do / /
lung ston pa'o // //
khams gsum gyi bdag por gyur cing / /
rgyal ba rnams kyi bdag por 'gyur ba dang /
phyin ci log gi bdud dang mu stegs la sogs pa las rgyal ba dang /
mya ngan las 'das pa'i grong khyer dam par 'jug cing /
'di nyid las sangs rgyas nyid thob par 'gyur gyis /
the tshom dang yid gnyis la sogs pa ma byed cig /
gzhan yang bla ma dam pas dbang bskur ba tsam gyis ji ltar bsams pa ltar slob ma rnams kyis grub par 'gyur ro / /
de ni dbugs dbyung ba'o / /
de nas shes rab ma dang ye shes kyi dbang bskur ba brtsam par bya'o / /
de la yang gnyis te /
shes rab kyi dbang dang ye shes kyi dbang ngo / /
de la shes rab ye shes kyi dbang ni gzhung dang mthun par mi'i bu mo lo grangs gong ma dang mthun pa bla ma la phul la /
maN+Dal dang chag chag la sogs pa gong ma dang mthun par bya'o / /
de nas bla mas shes rab ma byin gyis brlab pa gong ma dang mthun par byas la /
bla mas shes rab ma dang slob ma la bka' bsgo bar bya ste /
khyod kyis 'dod chags spang du mi rung gi /
dus gsum gyi bde bar gshegs pa rnams kyis kyang thabs dang shes rab gnyis su med pa'i rol pa mdzad pa las ye shes cher skyes te /
mngon par rdzogs par sangs rgyas pa yin pas khyod kyis kyang 'dod chags spang du mi rung ste /
gnyis su med pa'i rol par byos shig /
ye shes skye bar 'gyur gyis zhes brjod de bsgo bar bya'o / /
bla mas kyang 'di skad brjod du gzhug go / /
khyod kyis nus sam rdo rje can / /
dri chen dri chu'i bza' btung dang / /
rak+ta ga pur mAM sa dang / /
bud med mos pas dad nus sam / /
b+ha gar 'o byed mi rtog gam /
smros shig rdo rje bde ba can / /
de nas yang slob mas /
shes rab ma la nus pa'i tshig 'di skad brjod du gzhug go / /
lha mo ci phyir bdag mi theg /
dri chen sa bon sogs za zhing / /
shes rab yang dag dad par bgyid / /
b+ha ga la yang 'o byed do / /
shes rab ma gcer bur phyung la khrus byas nas dri zhim pos byugs te me tog gi phreng ba mgo la bcings la lag pa gnyis kyis grwa gnyis nas bzung ste kha phye la /
shes rab mas 'di skad brjod do / /
rmad 'byung nga yi pad+ma 'di / /
thams cad bde ba yang dag ldan / /
rtag tu rim bzhin 'di la spyod / /
'di dang nam yang mi 'bral lo / /
chos dbyings 'di ni rnam par dag /
sems can khams ni rnam par grol / /
khrag 'thung rgyal po 'di nyid ni / /
rang bzhin thams cad 'di la gnas / /
nang gi rtsa yi 'khor lo la / /
pad+ma la zhugs rab tu gsungs / /
b+ha ga'i nang du nam mkha' bzhin / /
'byung ba lnga po rgyas shing 'chang / /
lte ba la ni ge sar bcas / /
'dab ma brgyad kyis rnam par brgyan / /
de yi dbus nas 'byung ba yin / /
de nyid bdud rtsi shu kra'i gzugs / /
b+ha h+dza mo k+Sha hoH /
zhes shes rab mas brjod do / /
de nas bla mas slob ma'i lag pa dang /
shes rab ma'i lag pa gnyis steng 'og tu bzhag la /
shes rab ma 'dis khyod kyi ye shes skyed par byed pa yin pas /
'di dang khyod dus rtag tu mi 'bral bar 'grogs shig /
ces brjod la gtad pa de nyid ni shes rab kyi dbang yin no / /
de nas slob mas yol ba'i nang du shes rab ma dang gnyis 'dug la /
shes rab ye shes kyi dbang nod par bya'o / /
de nas shes rab ma de la /
slob mas glo g.yon pa sa la phab ste nyal la dga' ba'i gtam bya /
gnas dgu ru sen mos gdab par bya ba dang /
g.yon pa'i lag pa g.yon pa'i glo ru 'dug pas pad+ma'i nang gi rtsa bya'i mgo 'dra ba la /
glang po che'i mdzub mo'i lag pas brud pa la sogs pa bya'o / /
de nas lces kyang rol mo yang dang yang du byas pas pad+ma rgyas su bcug la /
de nas shes rab ma dang gnyis sbyor ba bya ste /
dal nas dal nas bskyod pa las /
byang chub kyi sems po la'i sker phyin pa las mi rtog pa'i ye shes skye bas ji ltar gnas kyi bar du bsgom mo / /
des ma thub na ka k+ko lar phyung ba de nyid rdo rje'i rang bzhin yin pas lces blang ngo / /
de yang rgyud las /
lag pas blang bar mi bya zhing / /
nya phyis kyis kyang mi blang ste / /
dung la'ang gzhag par mi bya'o / /
bdud rtsi lce yis blang bar bya / /
zhes 'byung bas /
kak+ko la nas lce kho nas blang bar bya'o / /
de nas shes rab ma'i kak+ko la nas ye shes kyi rang bzhin byang chub kyi sems blangs te zos pas na shes rab ye shes kyi dbang zhes bya'o / /
de la dga' ba rnam pa bzhi ni /
dga' ba dang /
yang dag pa'i dga' ba dang /
rang bzhin gyi dga' ba dang /
khyad par gyi dga' ba dang bzhi'o / /
de la dga' ba ni bi tsa ya na bya ba nas bo la'i rtsar phyin pa'i bar ro / /
yang dag pa'i dga' ba ni dkyil du phyin pa tsam mo / /
rang bzhin gyi dga' ba ni bo la'i sker phyin pa la bya ste /
de ni mi rtog pa skye bar byed pa'o / /
'o na der gar rtogs pa yin zhe na /
smras pa 'khor lo bzhi'i rang bzhin dang mnyam par bya bar ro / /
'o na chad pa dga' ba'i grangs su mi 'gro na /
dga' ba ni gsum las med pas 'khor lo bzhi dang /
dga' ba bzhi ji ltar sbyar zhe na /
smras pa /
chad pa yang dga' ba'i grangs su 'gro ste /
gang gi phyir dga' ba chen po med kyang skad cig ma'i dga' ba'i grangs tsam yod pas kyang mi 'gal lo / /
rgyud las kyang dga' ba bzhi char bstan pas 'khor lo bzhi dang sbyar ba mi 'grol lo zhes bya ba la sogs pas ni /
shes rab ye shes kyi dbang bskur ba yin no / /
des ni yid kyi nyes pa thams cad dag par byed pas thugs kyi dbang zhes bya'o / /
des 'bras bu gang dang skal pa mnyam par 'gyur zhe na /
de lta bu'i dbang thob pa'i rnal 'byor ba ni rigs lnga'i sangs rgyas dang skal ba mnyam par 'gyur ro / /
de nas de'i dam tshig rnams dpog par bya'o / /
de nas dkyil 'khor gyi lha la zhi ba'i sbyin sreg bya ste /
de ni gzhan las shes par bya bas 'dir ma bkod do / /
de nas gser dang /
dngul dang /
nor bu rin po che dang /
byi ru dang /
mu tig dang /
kAR+ShA pa Na dang /
glang po che dang /
ma he dang /
shing rta nor dang bcas pa dang /
yid la gces pa'i nor gyi mchog rnams blangs nas /
bla ma'i zhabs la phyag byas te dbul bar bya'o / /
deng nas brtsams te bla ma'i bran du bdag mchi ste /
bdag gi lus kyang bzhes su gsol / /
zhes brjod do / /
slob dpon gyis kyang rang gi slob ma byang chub bsgrub pa la dga' ba'i phyir /
mos pa dang 'byor ba'i tshogs che zhes legs pa'i tshig sbyin no / /
mos pa che ba'i slob ma yis / /
dang por yon ni dbul bar bya / /
dad mos med pa'i slob ma yis / /
dngos grub thob par mi 'gyur ro / /
slob dpon gyi yon dbul ba'i rim pa'o / /
de nas dkyil 'khor la glu dang gar la sogs pa dang /
rol mo'i cha byad mang po thogs la /
bskor ba lan gsum dang phyag bya /
phyogs skyong la gtor ma btang ste smon lam gyi tshig brjod do / /
de nas tshon la sogs pa sna tshogs pa'i dngos po rnams nang par tho rangs langs la bsdu bar bya'o / /
bsdus nas gser gyi bum par blugs la chu bo chen por dor bar bya'o / /
bum pa thams cad kyang bsdus la chu bo chen por khyer te bkrus la sngon bzhin du tshogs kyi 'khor lo chen po bskor /
glu dang gar gyi rnam pa brjod / /
de nas bdud rtsi lnga dang /
tsan+dan dang /
gur kum dang /
ba yi lci ba rnams sbyar bas sa la byugs par byas la /
tshon dang thig mi mngon par bya'o / /
bcom ldan 'das kyi rdo rje'i dkyil 'khor gyi las kyi rim pa'i cho ga rgyas pa slob dpon pad+ma badzras mdzad pa rdzogs so // //
dge slong shAkya brtson 'grus kyis bcos pa legs so //
