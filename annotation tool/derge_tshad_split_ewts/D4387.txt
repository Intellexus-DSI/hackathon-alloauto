@## / /
rgya gar skad du / /
A r+ya nA gA rdzun pra Ni d+hA na nA ma /
bod skad du /
'phags pa klu sgrub kyi smon lam zhes bya ba /
dkon mchog gsum la phyag 'tshal lo / /
'khor bar 'khor tshe skye gnas thams cad du / /
chos la bzod pa ma thob bar du ni / /
ngan song gsum du nam yang mi skye zhing / /
mtho ris mi yi lus su skye bar shog /
mtho ris mi yi lus su skyes nas kyang / /
sdig spyod rgyal bor ma skye blon po dang / /
dmag dpon zhal che gcod par bdag ma skye / /
khe byed til brdung chang 'tshong rkun po dang / /
bran dang bran mo'i lus su bdag ma skye / /
dge slong gnas la dbang byed bdag po dang / /
gnas brtan las byed pa dang ngan khrims pa / /
dge skos gtsang sbyor ba dang dam bzhag pa / /
gang zag las byed rnams su bdag ma skye / /
mtha' 'khob kla klo'i skye ba'i yul rnams dang / /
glen lkugs 'on long phrag dog can rnams dang / /
mu stegs log lta bram ze'i rigs rnams dang / /
rigs ngan shan pa'i rigs su bdag ma skye / /
byang chung ma thob bar du rtag par bdag /
dam chos spyod pa'i lus su skye bar shog /
dam chos spyod pa'i lus su skyes nas kyang / /
mi dge gzhan gyi dbang du mi 'gyur zhing / /
tshe la nad kyi bar chad med pa dang / /
skyes ma thag tu chos dang phrad par shog /
skyes ma thag tu chos dang phrad nas kyang / /
mnyan bsam bsgom pas rig pa'i rgyud sbyangs nas / /
ting 'dzin rtse gcig sems la dbang byed ste / /
rnam shes drug po yul la g.yangs ma gyur / /
lus kyi yan lag rgyas shing skyon med de / /
dbang po ma nyams rigs mtho bskur pa'i gnas / /
sangs rgyas chos kun rdzogs par byed pa dang / /
gzhon nur rab byung tshul khrims ldan pa dang / /
dge bshes mchog rnams rtag tu bsten byed cing / /
sa bcu rim gyis bgrod rnams thogs med de / /
bla ma byang chub myur du thob par shog /
bla med byang chub myur du thob nas kyang / /
rgyud drug 'khor ba'i sems can thams cad la / /
bsdu ba rnam bzhis 'gro don byed par shog /
slob dpon 'phags pa klu sgrub kyis mdzad pa'i smon lam zhes bya ba rdzogs so / /
[]
