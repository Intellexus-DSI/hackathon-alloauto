@## / /
rgya gar skad du /
pra tiSh+Tha bi d+hi nA ma /
bod skad du /
rab tu gnas pa'i cho ga zhes bya ba /
'phags ma gtsug tor nas byung ba'i gdugs dkar mo can la phyag 'tshal lo / /
bla ma rje btsun sprul pa yi / /
rang bzhin lha mo gus btud de / /
rab gnas cho ga bsdus pa yi / /
man ngag rim pa bri bar bya / /
de la gang zag thams cad la / /
rab gnas 'thad pa ma yin te / /
skye ba med pa'i ngo bo la / /
gang gis gang la ji ltar ni / /
rab tu gnas par bya ba yod / /
kun rdzob la yang gnas pas ni / /
de yi byin rlabs mi shes pas / /
rab gnas cho ga 'thad pa min / /
las dang po yi rnal 'byor la / /
rgyud sbyangs dad dang nges bskyed phyir / /
rab tu gnas pa bya bar gsungs / /
de la dang por slob ma yis / /
gzhi dang rdzas rnams tshogs gyur nas / /
mtshan nyid ldan pa'i bla ma la / /
lan gsum bar du gsol ba gdab / /
gnang ba byin la bla ma yis / /
bsnyen pa'i cho ga brtsam par bya / /
rab 'bring rtags dang ldan pas ni / /
sta gon cho ga la 'bad bya / /
sa chog la sogs sngon 'gro sa'i / /
dkyil 'khor khrus kyi stegs bu dag /
bstar ba ba yi rnam lngas byug /
brtan ma'i cho ga yan lag bya / /
de nas bum pa mtshan nyid ldan / /
bkru dang brgyan pa la sogs bya / /
rang rang mtshan ma bkod la gzhag /
bskyed dang bzlas pa rdzogs par bya / /
rnam rgyal bum par chu bsdus la / /
gzungs thag rdo rjes bzung la gzhag /
de nas mchod bstod rgyas par bya'o / /
bum pa sta gon bya ba'o / /
zla ba drug dang gza' bzhi dang / /
rgyu skar bcu bzhi la bab dang / /
tshes grangs bdun gyi grangs nyid la / /
rgyas pa'i rab gnas la sogs bya / /
de nas rab tu gnas pa'i gzhi / /
dgram dang 'phan gdugs rgyal mtshan gyis / /
gnas khang brgyan dang mchod pa bsham / /
lugs ma la sogs stegs bu ste / /
ras ris la sogs byang du bsgrig /
khrus dang mchod pa'i rdzas tshogs bya / /
ras ris sku la dkris byas te / /
byur bsal la sogs cho ga ni / /
yungs kar chu dang 'bru zan dang / /
drur bas byabs te skyang bar bya / /
oM badzra ba dra zhes pa'i sngags kyis so / /
de nas ba yi rnam lnga dang / /
bdud rtsi lnga yis snod bkang la / /
dUr ba'i pir gyis bkru bar bya / /
oM sarba ta thA ga ta kA ya bi sho d+ha ni swA hA /
de nas til mar dri zhim pa / /
spos kyis bsgos pas gong ltar byug /
de yi sngags ni 'di yin te / /
oM hUM hUM hri baM /
de nas de bsal ba'i phyir / /
u dum+lA ra shiR+sha dang / /
a shwad+tha dang n+ya gro dang / /
parka ti yi shun pa yi / /
phye mas bskus te bkru bar bya / /
de nas skyu ru ra sogs pa / /
'dag chal kun gyis byug par bya / /
de nas bum pa'i chu gtsang dang / /
dri zhim bdud rtsi lnga yis bkru / /
bla ma sangs rgyas byang chub sems / /
grub pa'i rig 'dzin la sogs kun / /
bkra shis brjod dang mchod bstod bsam / /
lha mos chu ni blugs bsam ste / /
ji ltar bltams pa tsam gyis ni / /
de bzhin gshegs pa khrus gsol ltar / /
lha yi chu ni dag pa yis / /
de bzhin bdag gis khrus gsol lo / /
oM sarba ta thA ga ta a bye She ka sa ma ya shri ye AHswA hA /
de nas chu yi thigs pa dag /
ras bal 'jam pas phyi bar bya / /
ras ris glegs bam la sogs pa / /
dngos su bkru ba med pa la / /
me long sogs la khrus sogs bya / /
de ni khrus kyi cho ga yin / /
tsan+dan gnyis dang gur gum dang / /
lang gu ldan te dri lnga yis / /
rten la thig le byas de nas / /
oM badzra gan+d+ha AHhUM swA hA /
de nas mchod pa rnam lnga sogs / /
rang rang sngags kyis dbul bar bya / /
de nas ye shes sems dpa' ni / /
nam mkhar spyan drangs mchod bstod la / /
khyad par rigs kyi lha bltas te / /
thugs ka spyi bo mgrin pa dang / /
phrag pa rdo rje dang bcas pas /
reg la lag tu spos thogs te / /
pus mo sar btsugs lce hUM las / /
rdo rje dmar por bya ste brjod / /
bcom ldan gtsug tor gdugs dkar can / /
rig sngags rgyal la phyag 'tshal bstod / /
thugs rje'i bdag nyid can khyod kyis / /
sang ni rab gnas bgyid par 'tshal / /
slob ma la ni brtse ba dang / /
khyod rnams la ni mchod pa'i phyir / /
gus pas bdag dang de la ni / /
bcom ldan bka' drin mdzad pa'i rigs / /
'gro ba 'khor lo'i bya don phyir / /
sangs rgyas rnams ni bdag la dgongs / /
dgra bcom byang chub sems rnams dang / /
gang yang sngags kyi lha gzhan dang / /
lha dang 'jig rten skyong ba dang / /
bstan pa la ni mngon dga' zhing / /
byang chub la brten 'byung po dang / /
rdo rje spyan ldan sems can rnams / /
rdo rje 'chang chen che ge bdag /
rigs pa yi ni rgyal po yi / /
ji ltar nus pa'i mchod pa dang / /
'gro ba zhi bas rab gnas bgyid / /
slob ma mchod dang bdag la ni / /
khyod kyis thugs brtse nyer bzung nas / /
rab gnas 'di la thams cad kyis / /
thugs brtser ldan pas gnas par mdzod / /
de nas dzaHhUM baM hoHzhes / /
nam mkha'i lha rnams dam tshig bstim / /
byin rlabs dbang bskur rgyas gdab bya'o / /
de nas mchod pa rnam lnga dang / /
sgra yi tshogs pa dpag med dbul / /
de nas bum chus slar yang bkru / /
de nas lha yi sngags dag ni / /
skyon lnga spangs la bzlas par bya / /
de nas dang por gsol btab la / /
rnam par byon par 'dod pa yis / /
tshigs bcad yang ni yi ge bya / /
mtha' ma mu yis mtshan pas gshegs / /
rdzas kyis g.yogs te gzhag par bya / /
slob ma yod na sta gon bya / /
'di ni lha yi sta gon no / /
de nas /
thig tshon la sogs bya ba ni / /
rgyas pa'i dkyil 'khor cho ga ltar / /
mchod pa'i dngos po gser thur dang / /
rgyan dang sku chings glegs shing dang / /
na bza' la sogs rgyas par bya / /
dkyil 'khor bskyed la bzlas sogs bya / /
dbang blang dam tshig rdzogs par bya / /
de nas gzhi ma bkru la sogs / /
gong gi cho ga ltar bya'o / /
de nas sa bon lha bkug la / /
nam mkha' gnas la mchod bstod bya / /
spos dang rdor dril thogs nas su / /
pus btsugs gong ltar byin brlabs te / /
sang ni rab gnas bgyid lags na / /
zhes pa bgyid par 'tshal du bsgyur / /
de nas ye shes spyan drangs la /
dzaHt+t+waM baM hoHsa dgug gzhug bya / /
de nas mchod bstod rol mo'i sgra / /
dpag med mchod dang gnas gsum brlab / /
dbang bskur byas te bum chus bkru / /
rnam snang rang gi rigs kyi lha / /
gang yin pas ni rgyas gdab bo / /
de nas dbang gzhan rim pas bskur / /
oM badzra A b+ha ra na bi ju Sha Ni swA hA /
zhes pas rgyan gyis mchod pa 'bul / /
de nas rang rang rigs kyis bstod / /
gser thur a dza na byugs bas / /
spyan dbye sngags ni 'di yin no / /
oM tsak+Shu sa man+ta tsak+Shu bi sho d+ha ni badzre swA hA /
oM an+da sa mA ng+hi d+h+yA naM pri Na ne swA hA /
zhes pas bza' ba bzang po dbul / /
de nas bdud rtsi 'khyel pa yi / /
sngags kyis zhabs bkod dbul ba ni / /
rdo rje bzung ba'i lag g.yas kyis / /
lan gsum bskor la brtan par bya / /
de nas su pra tiSh+Tha badzre swA hA /
zhes pas gnas su gzhug par bya / /
de nas mchod bstod rgyas par bya / /
de nas bla mas slob ma la / /
khyod kyis nga la gsol btab pa'i / /
sku gzugs dag ni khyad par du / /
ji skad gsungs bzhin spyan dbye ba / /
de ni ngas kyang byas 'gyur te / /
khyod kyi de ni kun rdzob pas / /
ci bde bar ni mchod par byos / /
zhes bya zhal khebs la sogs bya / /
de nas slob mas mchod pa dang / /
bla ma yon gyis mnyes par byas / /
bla mas legs ldan gtor mas mchod / /
byin chen bkra shis yun ring du / /
bzhugs par bka' yis chos skyong bsgo / /
gsol btab la sogs bla mas bya / /
slob ma'i sgrib pa gzhom pa dang / /
rang gi lhag chad bskang ba'i phyir / /
sbyin sreg cho gas bskang bar bya / /
bsdu gshegs smon lam gdab par bya / /
mchod bstod la sogs rgyas par bya / /
rab tu gnas pa'i cho ga 'di / /
kA ma ng+ha nu'i rjes 'brangs te / /
pad+ma'i lcags kyus mtshan pa yi / /
dge slong gis sbyar bsod nams kyis / /
khams gsum sems can thams cad kyang / /
sprul pa'i sku dang mnyam 'gyur shog /
mang du thos pa'i slob dpon pad+ma'i lcags kyus rigs ldan ha ra pa'i slob dpon kA mal d+he nu pa'i rjes su 'brangs nas sbyar ba rdzogs so
