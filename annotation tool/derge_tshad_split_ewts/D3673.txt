@## / /
rgya gar skad du /
sI ta tA rA sA d+ha naM /
bod skad du /
sgrol ma dkar mo'i sgrub thabs /
'phags ma sgrol ma dkar mo la phyag 'tshal lo / /
ched du zla ba drug gi bar / /
sgrol ma'i 'khor lo bsgom pa'o / /
dngos grub thams cad 'thob 'gyur zhing / /
'chi ba'i skyon gyis mi gos pa'i / /
ngag gi dbang phyug gnang byas pa / /
'chi bdag slu ba bsdus pa las / /
phyung nas sgrol ma dkar mo ni / /
bsgoms na 'jigs pa nyams byed pa / /
bzhi pa'i sde tshan dang po a / /
bcas las nam mkhar 'od zer 'phro / /
pad dkar zla ba'i gdan bltas la / /
gsum la skyabs 'gro yang brjod la / /
rang bzhin sgro btags gzhom phyir du / /
skad cig stong pa nyid du blta / /
de nas sngon gyi smon lam dbang / /
byang chub sems kyi yi ge bsgom / /
pad+ma dkar po'i dbus gnas pa'i / /
zla ba'i gdan gyi steng du ni / /
rdo rje skyil mo krung bcas ma /
mchog sbyin pa dang ut+pal bsnams / /
ston ka'i zla ba'i 'od gnas can / /
zla ba la ni rgyab brten cing / /
rgyan rnams thams cad rab tu rdzogs / /
bcu drug lo lon lus can ma / /
sangs rgyas kun dang de sras kyi / /
yum ni 'dod pa'i gzugs can ma / /
sgrol ma de yi thugs kar bsgom / /
'khor lo dkar po 'od zer can / /
re'u mig brgyad la yi ge brgyad / /
yongs su bskor bar bya ba'o / /
oM hA gsal byed dbus gnas pa'i / /
bsgrub bya'i ming ni lte bar bya / /
zla drug rtse gcig pa yi yid / /
nges par brtan pa rtag tu bya / /
yi ge bcu pa'i sngags 'di ni / /
mi skyo'i yid kyis bzlas bya ste / /
oM gyi yi ge dang por sbyin / /
phyis ni tA re rab tu sbyar / /
tut+tA re la tu re phyis / /
swA hA mtha' ru las kun byed / /
tshangs dbang khyab 'jug nyi zla dang / /
drag po phyogs skyong 'dod lhas kyang / /
ba spu'i rtse mo'ang gcod mi nus / /
'chi bdag las rgyal sgrol ma bzhin / /
skra dkar gnyer ma skal ngan nad / /
dbul pa la sogs mdor bsdu na / /
seng sogs 'jigs pa chen po brgyad / /
sdug bsngal rab tu 'joms byed cing / /
bskul ba med par gos btung ba / /
khang bzangs rin chen tshogs kyang 'du / /
ral gri dang ni mig sman dang / /
rkang pa bum pa bzang sogs 'grub / /
tshigs bcad mkhan dang ngag snyan dang / /
blo rno shes rab dri med 'gyur / /
gzhan yang ci 'dod dngos grub ni / /
'khor lo de las 'byung bar 'gyur / /
sgrol ma dkar mo'i sgrub pa'i thabs / /
nad dang 'jigs pa rnams nyams pa / /
gang zhig phyung nas dge bsags pa / /
des ni skye 'gro sgrol mar shog /
sgrol ma dkar mo'i sgrub pa'i thabs /
slob dpon ngag gi dbang phyug grags pa'i slob ma thu bos mdzad pa rdzogs so // //
paN+Di ta don yod rdo rje dang /
khams pa lo tsA ba dge slong ba ris bsgyur ba'o //
[ ]
