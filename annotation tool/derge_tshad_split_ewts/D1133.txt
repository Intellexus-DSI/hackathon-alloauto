rgya gar skad du /
aSh+Ta ma hA s+thAn tsi tya sto tra /
bod skad du /
gnas chen po brgyad kyi mchod rten pa bstod pa /
'jam dpal gzhon nur gyur pa la phyag 'tshal lo / /
'gro ba'i bla ma gcig bu lum+bI ra bltams / /
ser skya'i grong khyer gzhi ru gnas bar mdzad / /
yon tan rin chen bye bas brgyan pa yi / /
bde gshegs mchod rten rnams la phyag 'tshal lo / /
ma ga d+hA yi byang chub shing drung du / /
chu bo nai rany+dza na zhes bya ba'i / /
'gram bzhugs mchod rten yon tan rgya che ba / /
byang chub rten du gyur la phyag 'tshal lo / /
ka shi ka yi bA rA Na sI ru / /
chos kyi 'khor lo rnam grol rmad byung ni / /
nyon mongs sgrib pa rnam par gcod mdzad pa / /
ye shes mchod rten bzhi la phyag 'tshal lo / /
mnyan du yod par gzhan stobs tshar bcad nas / /
dze ta'i tshal du cho 'phrul chen po bstan / /
sa gsum dgongs pa mchog tu bsgrub mdzad pa / /
mu stegs pham mdzad mchod rten phyag 'tshal lo / /
grong khyer dam pa mchog ni gsal ldan du / /
lha rnams gnas gshegs bla na med par babs / /
zhabs la tshangs dbang cod pan gyis mchod pa / /
sum cu'i lhas mchod mchod rten phyag 'tshal lo / /
dge 'dun dbyen du sngar gyur las / /
ston pa'i nyan thos rab mthun pa / /
rgyal po'i khab kyi 'od ma'i tshal / /
byams ngos mchod rten phyag 'tshal lo / /
sku tshe 'du byed btang ba las / /
slar yang sku tshe byin brlabs pa / /
rnam grol yangs pa can gyi ni / /
byin brlabs mchod rten phyag 'tshal lo / /
ku sha'i grong du 'gro ba rnams / /
dge ba la ni sbyor mdzad cing / /
'gran med gyad gnas zung gi tshal / /
mchod rten mya ngan 'das phyag 'tshal / /
shAkya thub mchod rten brgyad po dag /
phyogs bcu gzhan dang gzhan rnams na / /
bzhugs pa'i chos sku kun la 'dud / /
zhi la rtag tu spyis phyag 'tshal / /
'di ltar spros pa kun bral dpe med rtag cing dag pa'i ngo bo nyid / /
sangs rgyas chos sku mkha' ltar 'gro ba la khyab yang dag phyag 'tshal bas / /
bsod nams gangs ri'i kha dog ltar dkar bdag gi rgyud la gang bsags pa / /
des ni sems can ma lus ting 'dzin bde rtogs byang chub thob par shog /
gnas chen po brgyad kyi mchod rten la bstod pa /
slob dpon chen po 'phags pa klu sgrub kyis mdzad pa rdzogs so //
[
