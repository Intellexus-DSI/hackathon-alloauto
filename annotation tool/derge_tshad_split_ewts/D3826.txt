@# / /
rgya gar skad du /
bai da l+yaM sU tra nA ma /
bod skad du /
zhib mo rnam par 'thag pa zhes bya ba'i mdo /
slob dpon 'phags pa klu sgrub la phyag 'tshal lo / /
rtog ge shes pa'i nga rgyal gyis / /
gang zhig rtsod par mngon 'dod pa / /
de yi nga rgyal spang ba'i phyir / /
zhib mo rnam 'thag bshad par bya / /
tshad ma dang gzhal bya ni gnyis ka 'dres pa yin no / /
rang las ma grub pa'i phyir ro / /
yod pa dang med pa dang gnyis ka dag ni ltos pa ma yin no / /
ma yin te thug pa med par thal bar 'gyur ba'i phyir ro / /
tshad ma rnams ni mar me bzhin / /
rang dang gzhan sgrub par byed pa yin no / /
tshad ma rnams la ni tshad ma med de mar me ni 'phrad pa'am ma 'phrad pa'i mun pa gsal bar byed pa ma yin no / /
gza'i gnod pa bzhin du 'dir yang 'gyur ro zhe na /
ma yin te /
dpe dang 'gal ba'i phyir ro / /
bstan bcos las 'jig rten pa'i spyod pa po de yang seng ge la sogs pa dang mtshungs par mngon par 'dod pa yin no / /
mar me ni rang gi bdag nyid gsal ba ma yin te /
mun pa med pa'i phyir ro / /
phyin ci log tu thal bar 'gyur ba'i phyir mun pa yang bdag nyid la sgrib par byed par 'gyur ro / /
tshad ma dang gzhal bya dag ni dus gsum du ma grub pa'o / /
dus gsum du ma grub pas tshad ma dang gzhal bya 'gag pa mi 'thad do / /
dgag pa grub na tshad ma dang gzhal bya'ang grub bo zhe na /
ma yin te /
sngar khas blangs pa'i phyir ro / /
gal te tshad ma dang gzhal bya ma grub par khas blangs pa yin na ni khas blangs pa dang dus mnyam kho nar rtsod pa rdzogs pa yin no / /
ma grub pa la rtog pa spang ba'i phyir ro / /
mngon sum la sogs pa ni yod pa ma yin te /
gang las she na /
yang dag par rtogs pa'i phyir ro / /
mngon sum la sogs pa grub na gzhal bya ni 'thad pa ma yin no / /
de'i rkyen can yin pa'i phyir shes pa ma yin zhing shes bya ma yin no / /
blo ni tshad ma ma yin te /
gzhal bya yin par brjod pa'i phyir ro / /
dmigs pa dang mi dmigs pa la the tshom med de /
yod pa yang med pa'i phyir ro / /
the tshom za ba ni yod pa ma yin te /
khyad par la ltos pa med pa'i phyir ro / /
khyad par la ltos pa ma yin no / /
sngar bkag zin pa'i phyir ro / /
dgos pa med de /
yod pa dang med pa nyid kyi phyir ro / /
bye ma la 'jug pa ma yin te /
dpe yod pa'i phyir ro / /
de yang snga ma dang mtshungs pa nyid do / /
mtha' mthong ba yang ma yin te /
thog ma dang dbus med pa'i phyir ro / /
me ni gzi brjid kyi dpe ma yin te /
chos mthun pa nyid kyi phyir ro / /
gzi brjid kyi dpe chu yang ma yin te /
chos mi mthun pa nyid kyi phyir ro / /
gzhan yang cung zad chos mthun pas yin no zhe na /
ma yin te /
ri rab dang skra bzhin no / /
phal cher chos mthun pas ma yin te /
sngar bkag pa'i phyir ro / /
thog ma ma grub na tha ma grub pa ma yin no / /
gal te thog ma ma grub na dbus dang mtha' ma gnyis ma grub bo / /
yan lag can med pa'i phyir yan lag yod pa ma yin no / /
tshogs pa la yang ma grub ste /
re re la med pa'i phyir ro / /
yan lag can yang du mar 'gyur ro / /
yan lag can gcig yin pa'i phyir yan lag thams cad gcig tu thal bar 'gyur ro / /
dus gsum du ma grub pas yan lag can med do / /
'on te rtswa bal ba dza bzhin du 'grub pa yin no / /
ma yin te /
bsgrub bya dang mtshungs pas so / /
rigs pa med pa'i phyir ro / /
gzhan yang yan lag can la yan lag dgos pa ltar /
yan lag thams cad la yang yan lag yod par thal ba'i phyir ro / /
dam bca' ba las gtan tshigs gzhan dang gzhan ma yin pa'i phyir ro / /
gtan tshigs ma yin na /
gtan tshigs la gtan tshigs med pa'i phyir ro / /
dam bca' dang gtan tshigs med pa'i phyir nye bar sbyar ba dang mjug bsdu ba dag med pa yin no / /
lhag ma dag la yang gtan tshigs med do / /
gal te grub pa gtan tshigs byas pa yin no / /
ci zhig thob ce na /
dpe la sogs pa don med do / /
gtan tshigs don med pa nyid do / /
bdag med de /
ma grub pa'i phyir ro / /
gzhan dang gzhan brjod pa'i phyir gcig la gcig med do / /
yi ge dag la'ang de lta bu yin no / /
the tshom bzhin du rtog ge yang yin no / /
rdzas yod pa dang /
gcig nyid la sogs pa dag ni /
gzhan dang gzhan ma yin pa gnyis ka mi 'thad pa'i phyir gtan la dbab pa med do / /
rtsod pa ni yod pa ma yin te /
brjod pa dang brjod par bya ba dag med pa'i phyir ro / /
don dam pa dpyod pa'i skabs yin pa'i phyir /
brda byas pa'i ming dag ni rnam pa du mar mthong ba'i phyir ro / /
'jig rten pa'i mkhas pa dag kyang rjod par byed pa dang brjod par bya ba du mar sbyor bar mthong ba'i phyir /
rjod par byed pa dang brjod par bya ba gcig nyid dang /
gzhan nyid du ma grub bo / /
brjod pa dang sun ci phyin du rgol ba dag kyang de bzhin no / /
gtan tshigs ltar snang ba ni med do / /
chos mthun pa nyid dang mi mthun pa nyid med pa'i phyir ro / /
ma 'khrul pa ni 'khrul pa med pa'i phyir ro / /
'khrul pa dang bcas pa'i gtan tshigs yod do zhe na /
ma yin te /
de dag ni gzhan yin pa'i phyir ro / /
skad cig ma nyid kyi phyir ro / /
khyed kyi gtan tshigs thams cad 'gal ba brjod pa yin gyi /
'khrul pa dang bcas pa yin no / /
ma yin te /
snga ma dang phyi mar 'byung bas 'gal ba med pa'i phyir ro / /
'das pa 'das par 'gyur ba yin na /
'das pa ni 'das par 'gyur ba'o / /
rjod byed kyi rnam pa thams cad med par thal bar 'gyur ba'i yang phyir ro / /
'das pa'i gtan tshigs sam dus ni yod pa ma yin te /
mi srid pa'i phyir ro / /
khyod kyi thams cad tshig don du brjod pa yin gyi /
don dam pa ni ma yin no zhe na /
ma yin te /
lan thams cad la thal bar 'gyur ba'i phyir ro / /
skyes pa dang ma skyes pa dang /
gnyis ka med pa'i phyir ltag chod ni med do / /
ma yin te /
snga ma dang phyi ma gcig dang gzhan nyid la med pa'i phyir ro / /
tshar gcad pa'i gnas kyang de bzhin no / /
tshar gcad pa'i gnas la ni /
tshar gcad pa med pa de bcings pa bzhin no / /
gnyis ka khas ma blangs pa'i phyir ro / /
de ma grub na ma grub tu zad do / /
de kho na bzhin du brjod pa ma yin te /
mngon par brjod pa ni med pa nyid yin no / /
zhib mo rnam par 'thag pa zhes bya ba'i mdo /
slob dpon 'phags pa klu sgrub kyi zhal snga nas mdzad pa rdzogs so // //
kha che'i paN+Di ta a nan+ta dang /
lots+tsha ba dge slong grags 'byor shes rab kyis bsgyur ba'o //
[
