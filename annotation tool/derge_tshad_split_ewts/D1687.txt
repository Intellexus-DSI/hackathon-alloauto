@## / /
rgya gar skad du /
tA ra sA d+ha nAM u pa de sha kra ma /
bod skad du /
sgrol ma'i sgrub thabs man ngag gi rim pa /
rje btsun 'phags ma sgrol ma la phyag 'tshal lo / /
phun sum tshogs ldan dpal 'byor dri med yon tan gyi / /
gzhir gyur 'gro la dam pa'i lam ster rgyal ba'i yum / /
sgrol ma'i zhabs rdul spyi bos blangs te 'gro ba la / /
phan phyir brtse bas sgrub pa'i cho ga bshad par bya / /
rdo rje slob dpon yon tan mtsho / /
ji bzhin sbyor bas bsten byas nas / /
cho ga'i rim pas dbang bskur ba'i / /
rnal 'byor pas ni rnam par bsgom / /
ji ltar bshad bzhin rnam bsams la / /
sa bon gyis ni bskul ba yi / /
bla ma rdo rje rnams mchod la / /
gus pa'i bsam pas rtse gcig tu / /
btud la phyi nas rang lus gzhug /
slar yang dkyil 'khor rdzogs par bya / /
bu dza o a go ra de mA /
kA o tri ko ka la kA hi bre gri sau su na si ma ku /
spyi bo'i gnas su pul+li rar / /
myur zhing dpa' ma dran par bya / /
spyi gtsug 'bar ba 'dzin pa ru / /
ston zla lta bur dri ma med / /
gser gyi mdog can rna ba ni / /
g.yas pa o t+yan nyid du bsam / /
arbu da ni ltag pa ste / /
gtsug tor rnam par rgyal bar grags / /
go da ba ri rna ba g.yon / /
hUM sgra sgrogs pa'i lha mo'o / /
smin dbus ra me shwa ri ste / /
rdo rje sku yi sgrol ma'o / /
'khor lo dang ni cher sgrogs pa'i / /
dril bu g.yas dang gzhan du bsam / /
dbang mchog de bI ko Ti ste / /
khams gsum rnam par rgyal byed do / /
gzhan 'joms lha mo dpung par nges / /
mA lar sgrub po dam pas bsam / /
mchan khung kA ma rU pa ste / /
bdud 'joms dam pa sbyin pa mo / /
o Te zhes bya nu ma ste / /
'khor los sgyur byed 'dod ster ma / /
tri sha ku ne lte ba ru / /
mya ngan kun 'joms bsam par bya / /
dri 'dzin gnas su ko sa lar / /
'gro ba kun 'gugs phongs pa sel / /
ka ling+ka ni kha yin te / /
lha mo bkra shis thams cad ster / /
mgrin pa'i gnas ni lam pa kar / /
lha mo gsung gi sgrol ma ste / /
pad+ma dril bu 'dzin pa ru / /
mnyam par bzhag la rtag tu bsam / /
kAny+tsi snying gi grong khyer te / /
rdo rje thugs kyi sgrol ma'o / /
mig sman gyi ni kha dog can / /
rdo rje dal bus 'gying ba yin / /
kha ba'i rir ni smin byed ma / /
sum mdo'i gnas su bsam par bya / /
yi dags grong du 'gugs byed ma / /
khra mo rtags kyi rtse mo la / /
zhi ba chen mo khyim gyi lhar / /
'og gi phyogs su bsgom par bya / /
brla gnyis sau rASh+Ta yin te / /
'dod chags thams cad 'joms pa mo / /
gser gling byin pa zung gi tshal / /
lha mo bde ba sgrub byed do / /
sor mo phal ba na ga rar / /
rnam par rgyal ma bsam par bya / /
sdug bsngal sreg byed sin+d+hu ste / /
rkang pa'i bol du rnam par dgod / /
rgan po ma ru dngos grub kun / /
legs 'byung lha mo bsgom par bya / /
ku lu tar ni yongs rdzogs ma / /
pus mo'i dkyil 'khor gnyis la gnas / /
de ltar cho ga rdzogs pa dang / /
phyis ni rdo rje sgrol ma yi / /
dkyil 'khor bcas pa'i lha rnams kun / /
rang gi lus la gzhug par bya / /
dri ma thams cad sbyang ba'i phyir / /
spyan drang mchod nas gsol ba gdab / /
de bzhin thub pas dbang bskur la / /
dbu rgyan rang gi lhag pa'i lha / /
gsang sngags bzlas brjod cho ga dang / /
mtshan ma kha dog la sogs pa / /
gzhan du bshad bzhin mkhas pa yis / /
mnyam par gzhag pas rtag tu bya / /
zab mo'i don la skye bo yi / /
blo gros rnam par 'khrul gyur kyang / /
dam pa'i bla ma las byung ba'i / /
man ngag rim pas bris pa yin / /
bsod nams 'di yis nyes pa'i dba' klong g.yo ba'i chus / /
rnam par dkrugs te 'khrigs pa'i nor 'dzin brtan pa dang / /
des skyed dge legs snye ma'i me tog 'bras ldan pa'i / /
skye bo'i don du dpag bsam ljon shing byed par shog /
dpal u rgyan nas byung ba'i man ngag gi rim pa'i sgrub thabs slob dpon chen po nyi ma sbas pa'i zhabs kyis mdzad pa rdzogs so // //
man ngag gi rim pa'i sgrub thabs 'di dang po ma 'gyur ba las phyis kha che'i paN+Di tas kha ba can gyi ljongs su spyan drangs pa'i dpe las bod skad du dpal sa skya'i dben gnas dam par bsgyur ba'o / /
[]
