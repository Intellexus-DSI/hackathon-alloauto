@## / /
rgya gar skad du /
tra yod sha At+ma ku ru kul+le sA d+ha naM /
bod skad du /
myur mdzad ma'i sgrub thabs bcu gsum pa'i bdag nyid /
lha mo ku ru kul+le la phyag 'tshal lo / /
ku ru kul+le'i rtog pa bshad par bya ste /
re zhig dang por sngon du bsnyen pa 'bum bzlas brjod byas na /
de nas dngos grub tu 'gyur ro / /
bris sku'i cho ga rab tu bstan par bya ste /
gru bzhi pa sgo bzhi pa twa ra na bzhis brgyan pa /
de'i dbus su ku ru kul+le dri bar bya ste /
sku mdog dmar po phyag brgyad pa /
dang po'i phyag gnyis kyis khams gsum rnam par rgyal ba'i phyag rgya bcings pa /
g.yas kyi phyag na lcags kyu dang /
mda' 'gengs pa dang /
mchog sbyin mdzad pa dang /
g.yon pa'i phyag na zhags pa dang /
gzhu dang /
ut+pal bsnams pa bri /
shar du zhu ba'i sgrol ma bri /
lhor grub pa'i sgrol ma bri /
byang du snyan sgrol ma bri /
me'i phyogs su gzhan gyis mi thub pa'i sgrol ma /
srin po'i phyogs su rab tu snang ba'i sgrol ma /
rlung gi phyogs su dpa' bo'i sgrol ma /
dbang ldan gyi phyogs su skul byed ma bri'o / /
lha mo 'di rnams ni sku mdog dmar po /
de bzhin gshegs pa lngas dbu brgyan pa /
rgyan thams cad kyis brgyan pa phyag bzhi pa /
g.yas pa'i phyag mchog sbyin pa dang mda' 'gengs pa /
g.yon pa'i phyag na ut+pal dang gzhu 'dzin pa'o / /
shar phyogs kyi sgor rdo rje ro langs ma gsus khyim che ba 'jigs pa'i zhal lce 'jib pa /
mi bskyod pas dbu brgyan pa /
phyag g.yas na sdigs mdzub dang lcags kyu dang /
g.yon na rdo rje dril bu dang thod pa bsnams pa /
zhabs g.yas brkyang bar bri'o / /
lho phyogs kyi sgor rdo rje phag mo gsus khyim che ba /
skra gyen du brdzes pa'i 'jigs pa'i zhal lce 'jib pa /
sku mdog dmar po rin chen 'byung ldan gyis dbu brgyan pa /
phyag g.yas na rdo rje dang lcags kyu /
g.yon dril bu dang zhags pa /
zhabs g.yas brkyang ba'o / /
nub phyogs kyi sgor ral gcig ma skra thor tshugs su bcings pa /
gsum khyim che ba /
ma mchu tshems kyis mnan pa /
snang ba mtha' yas kyis dbu brgyan pa /
phyag g.yas na rdo rje dang lcags kyu /
g.yon na rdo rje dang dril bu dang zhags pa bsnams pa /
zhabs g.yas brkyang ba bri'o / /
byang phyogs kyi sgor rdo rje dbyangs len ma /
don yod grub pas dbu brgyan pa /
zhal 'jigs pa gsus khyim che ba /
phyag g.yas na ral gri dang lcags kyu /
g.yon na rdo rje dril bu dang zhags pa zhabs g.yas brkyang ba'i bdag nyid sku bri bar bya'o / /
rim pa ji lta ba bzhin du rab tu gnas par bya'o / /
'di rnams bsgom pa'i rim pa ni bcom ldan 'das ma'i sku de bzhin du rab tu bstan te /
de la nyi ma'i dkyil 'khor la gnas pa'i yi ge hrIH dmar po las yongs su grub par gyur pa'o / /
kha dog dmar po mos par gyur pa'i rkang pa'i drung du 'dug par dmigs par bya ste /
bdag gi 'od zer rnams kyis 'jig rten gsum gang bar bya ste /
yi ge yaM sngon po las yongs su gyur pa'i rlung gi dkyil 'khor gzhu lta bu rgyal mtshan gyis brgyan pa de'i steng du bsgrub bya bzhag na dbang du byed do / /
'jig rten gsum yang dbang du 'gyur ro / /
'jig rten gsum las rnam par rgyal ba'i phyag rgyar gyur pa ni /
lag mthil gnyis rgyab sbyar te /
srin lag gnyis mdud pa bcing /
mthe'u chung dang gung mo dang /
mthe bong rtse sprad /
mdzub mo lcags kyu ltar byas pa 'di dpral ba'i gnas su gzhag pa ni 'jig rten gsum las rgyal ba'i phyag rgya'o / /
'di ltar bsgom pa'i dus su gsang sngags bzlas pa ni /
oM ku ru kul+le hUM hrIH swA hA /
khrir bzlas brjod byas na 'gro ba thams cad dbang du 'gyur ro / /
khrag khrig gis sngags pa'o / /
'bum gyis rgyal po dbang du 'gyur ro / /
me tog ut+pal dang shing arkas sbyin sreg byas na 'dod pa'i don 'thob po / /
b+he ta'i me sbar la /
ma du ba dang 'bras kyi lag pan gyis lan brgya stong du sbyin sreg byas na /
rgyal po'i blon po yang dbang du 'gyur ro / /
ut+pal stong gis blon po chen po yang dbang du 'gyur ro / /
rtsi mar gyi mar me stong lha mo la phul bas rgyal pa yang dbang du 'gyur ro / /
lha mo ku ru kul+le bdag nyid bcu gsum pa rdzogs so //
[ {Da}]
