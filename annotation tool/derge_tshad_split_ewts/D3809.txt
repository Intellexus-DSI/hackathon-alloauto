@## // //
rgya gar skad du /
Ar+ya pradz+nyA pA ra mi tA saM gra ha kA ri kA /
bod skad du /
'phags pa shes rab kyi pha rol tu phyin ma bsdus pa'i tshig le'ur byas pa /
bcom ldan 'das ma shes rab kyi pha rol tu phyin ma la phyag 'tshal lo / /
shes rab pha rol phyin gnyis med / /
ye shes de ni de bzhin gshegs / /
bsgrub bya don de dang ldan pas / /
gzhung lam dag la de'i sgra yin / /
rten dang dbang du bya ba dang / /
las ni sgom pa dang bcas dang / /
rab dbye rtags dang ltung ba dang / /
phan yon bcas par yang dag brjod / /
dad ldan 'jug pa'i yan lag tu / /
ston pa dbang po 'khor dang ni / /
yul dus dag kyang nges bstan pa / /
sdud po rang nyid tshad mar ni / /
rab grub phyir yin 'jig rten na / /
yul dang dus kyis nyer mtshon zhing / /
dbang por bcas pa smra ba yin / /
smra po tshad mar rjes su rtogs / /
tshig phrad bdag thos la sogs pa / /
'di dag thams cad zhar la ni / /
brjod pa yin te gtso bo'i don / /
sum cu rtsa gnyis de dag nyid / /
stong pa nyid kyi dbye ba ni / /
rnam pa bcu drug brgyad stong par / /
rim pa ji bzhin brjod pa ni / /
gzhan gyis bstan par shes par bya / /
de ltar ji skad bshad don gyis / /
brgyad stong 'dir don ma tshang med / /
'dir gzhung bsdus pa yin 'dod de / /
don ni ji skad brjod nyid do / /
byang chub sems dpa' de nyid du / /
ngas ma mthong zhes thub pas gsungs / /
za po nang gi dngos rnams kyi / /
stong pa nyid ni de yis brjod / /
gzugs ni gzugs kyi rang bzhin gyis / /
stong pa zhes ni gsungs pa'i phyir / /
bza' bar bya ba phyi yi ni / /
skye mched rnams kyang 'dir bkag go / /
gzugs sogs med na de yi ni / /
lus gnas mtshan nyid zad pa'i don / /
rtogs nyid gang gis de mthong ba / /
de yang nang pa yin phyir med / /
gang phyir nang rnams stong nyid na / /
rang bzhin yang ni stong pa nyid / /
'di ltar rnam shes rang bzhin rigs / /
brtse dang shes rab bdag nyid yin / /
sems can skye med 'gag pa yang / /
med ces sogs kyis sems can dang / /
'khor ba dag ni stong nyid gtsor / /
des ni gsal bar bstan pa yin / /
sangs rgyas chos dang de bzhin du / /
byang chub sems dpa'i chos rnams ni / /
ma mthong zhes bya la sogs kyi / /
stobs bcu la sogs stong par bstan / /
gang phyir chos rnams so sor ni / /
so sor brtags zhes rab brjod pa / /
des na chos rnams don dam du / /
yod min zhes byar brjod pa yin / /
gang phyir bdag sogs log lta ni / /
chen po gcod mdzad de yi phyir / /
bcom ldan 'das kyis rnam kun du / /
gang zag bdag med nyid du gsungs / /
chos rnams thams cad ma skyes zhes / /
brjod par mdzad pas de bzhin du / /
de nyid rig pas rnam kun du / /
chos kyi bdag med gsungs pa yin / /
kha na ma tho bcas med rnams / /
'phel dang nyams pa med pa'i phyir / /
'dus byas 'dus ma byas pa yi / /
dge ba rnams ni bsal ba yin / /
dge ba rnams ni stong pa na / /
der rten mi zad de bzhin du / /
gzhag nyid de ni stong nyid kyi / /
rab tu dbye ba bsdus pa'o / /
sems kyi rnam par g.yeng ba bcus / /
gzhan las sems ni rnam g.yeng pas / /
byis pa rnams la gnyis med kyi / /
ye shes sgrub pa'i skal pa med / /
de dag phan tshun gnyen po dang / /
mi mthun phyogs kyis bzlog pa'i phyir / /
shes rab pha rol phyin gzhung ste / /
de rnams kyang ni bsdus te bstan / /
ston pas phung po kun brjod pa / /
gzigs phyir byang sems dpa' yod ces / /
gang gsungs pa yis dngos med kyi / /
rtag pa'i g.yeng ba 'gog pa yin / /
'dis ni brgyad stong la sogs su / /
dang po'i ngag nas brtsams nas ni / /
rdzogs pa'i bar ni sgrub pa yis / /
dngos med rtog pa dgag bya yin / /
'di dag gtan tshigs ngag min te / /
bya ba tsam zhig smos pa yin / /
rigs pa tshangs pa'i dra ba sogs / /
mdo kun du ni shes par bya / /
bdag gis byang chub sems dpa' ni / /
ma mthong zhes sogs rgyas rnams kyis / /
bcom ldan dngos po kun rtog gi / /
'khrul pa 'gog par mdzad pa yin / /
gang phyir ming yang ma mthong zhing / /
spyod yul dang ni bya ba dang / /
phung po kun nas de bzhin des / /
byang chub sems dpa' mthong ba med / /
'di ni brtags pa 'gog pa yin / /
de 'dra bsdus pa'i lta ba ste / /
shes bya nyid du blor zhugs pa'i / /
rnam pa thams cad brtags pa yin / /
shes rab pha rol phyin par ni / /
bstan pa gsum la yang dag brten / /
brtags pa dang ni gzhan dbang dang / /
yongs su grub pa kho na'o / /
med ces bya la sogs tshig gis / /
brtags pa thams cad 'gog pa ste / /
sgyu ma la sogs dpe rnams kyis / /
gzhan gyi dbang ni yang dag bstan / /
rnam par byang ba bzhi yis ni / /
yongs su grub pa rab tu bsgrags / /
shes rab pha rol phyin par ni / /
sangs rgyas kyis ni gzhan bstan med / /
kun rtog g.yeng ba rnam bcu yi / /
mi mthun phyogs bstan tshul la ni / /
gsum po bsdus dang so so ba / /
'dir brjod par ni shes bya ste / /
dper na grub dang gzhan dbang dang / /
rab tu brtags pas ngag dang por / /
dngos po med par rang bzhin gyis / /
rnam par g.yeng ba sel ba bzhin / /
des na sangs rgyas de bzhin du / /
byang chub ma thob par brjod pa / /
yongs su rdzogs pa'i bar gyis 'dir / /
brtags rnams bsal bar shes par bya / /
ngo bos stong pa'i gzugs rnams la / /
gang du'am gang gis sgro 'dogs 'gyur / /
des na ngag gzhan rnams la yang / /
de bzlog par ni shes par bya / /
stong nyid kyis ni mi stong zhes / /
bya ba'i ngag ni ston pa na / /
skur ba yi ni rnam rtog rnams / /
thams cad du ni sel bar gsungs / /
de bzhin sangs rgyas sgyu 'dra dang / /
de bzhin rmi 'dra zhes bya yang / /
tshul 'di nyid ni mkhas rnams kyis / /
ngag gzhan dag la 'ang shes par bya / /
gzhi mthun pa yis rgyal ba ni / /
sgyu ma lta bur rab brjod cing / /
sgyu ma lta bu la sogs pa'i / /
sgra rnams kyis kyang gzhan dbang brjod / /
so so'i skye bo'i shes pa gang / /
rang bzhin gyis ni rnam byang ba / /
de la sangs rgyas sgra brjod de / /
byang chub sems dpa' la rgyal bzhin / /
ma rig pas ni dbang byas te / /
rang gi rang bzhin rab bsgribs nas / /
sgyu ma lta bur gzhan du snang / /
'bras bu rmi lam bzhin du spong / /
gnyis med gzhan du snang ba na / /
'bras bu la yang skur rnams kyi / /
skur ba'i rnam par rtog rnams la / /
skur par byed par 'di dag brjod / /
phan tshun du ni 'gal ba'i phyir / /
gzugs ni stong nyid yin mi rigs / /
stong nyid rang bzhin med nyid la / /
gzugs ni rnam pa dang 'brel ba / /
des na gcig tu rnam rtog la / /
gnod 'gyur gzugs de stong nyid las / /
ji lta bur yang gzhan min pas / /
tha dad kyi ni rnam rtog 'gog /
gang phyir ma rig pas sprul pa / /
de ni med pa kho na snang / /
med pa ston par zhus pa na / /
de ni ma rig ces brjod do / /
rang bzhin de nyid shes rab kyi / /
pha rol phyin pa zhes kyang brjod / /
gnyis 'di nyid ni gnyis med pa / /
rnam rtog gnyis la gnod byed yin / /
rigs pa yang gsung rnam dag phyir / /
de bzhin mi dmigs phyir dang ni / /
dngos dang dngos med 'gal phyir yang / /
tha dad nyid kyang mthong ba yin / /
gzugs 'di ming tsam de nyid du / /
rang gi ngo bo yod min pas / /
des na ngo bo nyid du ni / /
rnam rtog rnams kyi go skabs bsal / /
gzugs ni gzugs kyi rang bzhin gyis / /
stong pa sngar brjod gang yin pa / /
de ni rang gi ngo bo yis / /
sgro 'dogs rnam rtog 'gog byed yin / /
chos rnams kyi ni skye ba dang / /
'gag pa mthong ba med ces gang / /
bcom ldan 'das kyis gsungs pa des / /
de yi khyad par rnam rtog bsal / /
gang phyir ming bcos brjod bya yi / /
chos de dag kyang brtags yin pas / /
sgra don dag gi 'brel pa ni / /
ngo bo nyid du des mi bzhed / /
byis pa'i phyi rol don du ni / /
mngon zhen 'khrul pas spyad pa yin / /
tha snyad 'di yang de bzhin te / /
'di la don 'ga' yod ma yin / /
des 'dir ji ltar ming bya ba / /
de ltar brjod bya'i dngos po de / /
yod min dang phyir ming ji bzhin / /
don du rtog pa 'dod ma yin / /
bden don rnam rtog sel ba na / /
shes rab pha rol phyin pa dang / /
sangs rgyas de bzhin byang sems dpa' / /
ming tsam zhes ni rab tu gsungs / /
'di ni sgra don 'gog pa ste / /
dngos po sel bar byed pa min / /
de bzhin du ni ngag gzhan la'ang / /
don rnams nges par shes par bya / /
de nyid rig pas ming rnams kun / /
don ji lta bar yang dag tu / /
dmigs pa med nyid de yi phyir / /
sgra 'di zlog par byed ma yin / /
rab 'byor gyis ni sgra dang sgra'i / /
don nyid gnyi ga 'gog pa na / /
de yis byang chub sems dpa'i ming / /
ma mthong zhes ni brjod par 'gyur / /
shes rab pha rol phyin ngag gang / /
'di tsam gyis rtogs min pa med / /
'on kyang 'di dag de shes pa / /
rnams kyis zhib mo'i blo yis dpyod / /
skabs kyi don ni spong ba dang / /
don gzhan rtog pa gang yin pa / /
de ni shes rab pha rol tu / /
phyin par gzugs brnyan yin par 'dod / /
shes rab pha rol phyin rten can / /
bsdus don 'di tsam nyid yin te / /
slar yang don gzhan la brten nas / /
don de nyid ni bzlas pa yin / /
shes rab pha rol phyin ma ni / /
brgyad stong yang dag bsdus pa yi / /
bsod nams thob gang des skye bo / /
shes rab pha rol phyin gyur cig /
'phags pa shes rab kyi pha rol tu phyin ma bsdus pa'i tshig le'ur byas pa /
slob dpon phyogs kyi glang po'i zhal snga nas mdzad pa rdzogs so // //
kha che'i paN+Di ta ti la ka ka la sha dang /
lo tsA ba dge slong blo ldan shes rab kyis bsgyur ba'o //
[
