@## / /
rgya gar skad du /
sha ta pany+tsa sha ti ka nA ma s+ya sto tra /
bod skad du /
brgya lnga bcu pa zhes bya ba'i bstod pa /
dkon mchog gsum la phyag 'tshal lo / /
gang zhig la ni nyes pa kun / /
gtan nas yong ye mi mnga' zhing / /
gang la'ang rnam pa thams cad du / /
yon tan thams cad gnas gyur pa / /
gal te sems shig yod na ni / /
de nyid la ni skyabs 'gro zhing / /
de bstod de ni bkur ba dang / /
de yi bstan la gnas pa'i rigs / /
thams cad mkhyen pa yon tan kun / /
mnga' la de yang nyam mi mnga' / /
nyes pa bag chags bcas de yang / /
skyob pa gcig pu la mi mnga' / /
bcom ldan 'das kyi sku dang ni / /
gsung dang thugs kyi phrin las la / /
zhe 'gras gyur pa gang gis kyang / /
chos dang ldan par glags mi rnyed / /
rgya mtshor gnya' shing bu ga ru / /
rus sbal mgrin pa chud pa ltar / /
dam chos dga' ston cher bcas pa'i / /
mi nyid bdag gis thob nas ni / /
mi rtag nyid dang rjes 'brel zhing / /
las kyi klags la dogs bcas pa / /
bdag gi lce 'di nyid kyis go / /
snying po ci phyir blang mi bya / /
de ltar thub pa'i yon tan kyi / /
yul lta grangs med shes mod kyi / /
rang gi don la gus pa yis / /
de yi phyogs gcig bsgrims te brjod / /
gang gi yon tan grangs dag dang / /
mthu la thug pa ma mchis la / /
rmad byung phrin las dpag med can / /
rang byung khyod la phyag 'tshal lo / /
'di snyed bgyi ba'i mtha' med na / /
'di ltar lags zhes ci zhig smos / /
khyod kyi yon tan slad du bdag /
bsod nams snyam nas spyi brtol skyes / /
bstod pa gleng bslang ba ste le'u dang po'o // //
spyod dam mi spyod snyam pa yi / /
rnam par rtog pa rnam spangs nas / /
'gro ba 'di ni nyam thag ces / /
khyod bdag nyid kyis zhal gyis bzhes / /
khyod ni ma bcol lags mdzad pa / /
khyod ni rgyu med bzhin du byams / /
khyod ni ma 'dris mdza' bshes te / /
'brel pa med pa'i gnyen 'dun lags / /
nyid kyi sha yang stsol mdzad na / /
dngos po gzhan lta smos ci 'tshal / /
legs mdzad khyod kyis srog kyang ni / /
slong ba'i skye bo rnams la btang / /
nyid kyi sku dang srog dag gis / /
lus can gshed mas zin rnams kyi / /
lus dang srog kyang khyod kyis ni / /
lan brgya phrag du bslu ba mdzad / /
ngan 'gros bsnyengs slad ma lags la / /
bzhed pa'i 'gro ba'ang sgrub ma lags / /
dgongs pa dag pa 'ba' zhig gis / /
khyod kyis tshul khrims goms par mdzad / /
rtag tu gya gyu rnam spangs shing / /
drang brtan rnams ni rtag bsten pas / /
yongs su dag pa'i las rnams kyis / /
khyod ni gzhi rten gcig pur gyur / /
sdug bsngal mang pos gzir ba na / /
khyed kyis dge ba'i thugs kyis ni / /
nyon mongs rnams la sran btsugs nas / /
skye bo nyon mongs can la brtse / /
khyod kyis gzhan gyi don slad du / /
sku srog btang nas dgyes gyur gang / /
de 'dra srog chags 'gums pa las / /
sos pa rnams la'ang byung ma gyur / /
khyod ni lan 'ga' ma lags par / /
gtubs kyang sdug bsngal mi dgongs par / /
gshed ma bgyid pa'i sems can la'ang / /
gtso bo thugs rjer gyur pa gang / /
khyod kyi thugs ni rin po che / /
rdzogs pa'i byang chub sa bon te / /
dpa' khyod kho nas snying por mkhyen / /
de gzhan skye bos 'ol mi mchi / /
dka' spyad las ni ma bgyis par / /
go 'phang rnyed dka' mi 'thob ces / /
de slad nyid la'ang ma gzigs par / /
khyod kyi brtson 'grus legs par spel / /
khyad par 'phags par bgyi ba la / /
khyod la thang lhod 'ga' ma byung / /
de slad khyod kyi khyad par rnams / /
thog drung rim pa dbyer ma mchis / /
thugs ni thugs rje chen po dang / /
rtag tu rjes su 'brel slad du / /
ting 'dzin 'bras bur bcas pa yi / /
shin tu bde la'ang khyod ma chags / /
gzhan dang thun mong ma lags pa'i / /
bde ba gang de gya nom yang / /
dam pa'i spyod ldan khyod 'dra la / /
gnod par bas kyi sman ma mchis / /
'dres pa las ni legs bshad nyid / /
snying po skyon med nyi tshe zhig /
khyod kyis kun bzhes thugs la bzhag /
nyes bshad dug bzhin yongs su spangs / /
rin chen snying po mkhyen khyod kyis / /
legs bshad srog gis 'jal ba na / /
skye ba de dang de dag tu / /
byang chub slad du dpa' rtsal bstan / /
de slad grangs med gsum dag tu / /
khyod ni de ltar brtson pa na / /
brtson 'grus 'ba' zhig grogs gyur pas / /
go 'phang bla na med pa brnyes / /
rgyu la bstod pa ste le'u gnyis pa'o // //
mtho la phrag dog mi mdzad cing / /
dma' la rngan can mi mdzad la / /
mnyam la 'gran pa mi mnga' bas / /
khyod ni 'jig rten gtso bor gyur / /
khyod ni yon tan rgyu rnams la / /
mngon bgyis 'bras bu rnams la min / /
yang dag sgrub pa de nyid kyis / /
khyod kyi yon tan pha mthar phyin / /
ji ltar khyod kyi zhabs rdul yang / /
bsod nams skye ba mched 'gyur ba / /
de ltar khyod kyis legs spyad pas / /
bdag nyid rab tu bskrun pa mdzad / /
nyes pa nyams smad rtsa nas bton / /
yon tan spel nas rnam par sbyangs / /
gzhung lugs bzang po des na khyod / /
grub mchog lhag par brnyes pa lags / /
ji ltar bdag gi rgyud la de / /
bag chags lhag ma'ang ma lus pa / /
de ltar rnam pa thams cad du / /
nyes pa khyod kyis rab tu bcom / /
ji ltar gzhan la de dag dang / /
'dra ba tsam yang mi gda' ba / /
de ltar khyod kyis bsags bsags nas / /
bdag nyid la ni yon tan bsgrubs / /
'jig rten pa yi dpe dngos kun / /
gegs bgyid pa dang sgrib pa can / /
re zhig pa dang nyi tshe ba / /
shin tu rnyed par sra ba lags / /
khyod kyis yon tan bla med la / /
gegs bgyid ma mchis rtogs ma mchis / /
brtan pa dang ni rgyun chags pas / /
dpe lta mchis par ga la 'gyur / /
gang tshe khyod kyi dgongs pa'i dkyil / /
gting dang pha rol med brtags na / /
rgya mtsho zab pa nyid kyang ni / /
gnag rjes lta bur sa ler gda' / /
chos rnams kun gyis mi bskyod pa / /
khyod kyi brtan pa mngon bsams na / /
sa yi brtan pa nyid kyang ni / /
shir sha'i ge sar rtse ltar chung / /
thub pa khyod kyi ye shes kyi / /
snang bas mi shes rab rib dag /
'joms pa'i thad na nyi ma yang / /
me khyer tsam du'ang mi spyod do / /
khyod kyi gsung thugs mdzad spyod rnams / /
dag pa'i gan na ston zla dang / /
chu dang nam mkha'i dag pa rnams / /
dri ma can ni lta bur gda' / /
'jig rten legs pa gang ci'ang rung / /
thams cad bsngos na'ang der bas te / /
nyon mongs 'jig rten chos rnams kyis / /
sangs rgyas chos la khyad mi khor / /
rin chen chos gang brnyes nas khyod / /
mchog tu gyur pa de nyid dang / /
khyad du bsgrun zhing de dang ni / /
khyod dang bsgrun ldom kho nar bas / /
gang la spyi tsam bstun nas ni / /
cung zad brjod par bgyid pa de / /
smra ba po yi rang dga' dang / /
thabs dang gcam bu tsam du bas / /
dpe med pa la bstod pa ste le'u gsum pa'o // //
khyod ni bdud las rnam rgyal te / /
'gro kun dad par mdzad pa yang / /
bdag gis chos nyid rjes bsams na / /
chen po ltar gang ma mthong ngo / /
sdang bas rgol bar rtsol byed pa / /
mang po'ang gzhom par bya ba ni / /
khyad par gnas la brten pa yi / /
bzod pa'i tshegs su mtshar mi che / /
gang tshe bdud rnams mngon btul ba / /
de yi nub mo kho na la / /
nyon mongs shin tu che spangs pa / /
de nyid rmad du byung ba lags / /
'od zer phreng ba stong ldan pa'i / /
nyi mas mun bsal gang lags dang / /
dpa' bo khyod kyis mu stegs las / /
rgyal bar mdzad pa ci zhig mtshar / /
'dod chags bral bas chags bcas dang / /
zhe sdang bral bas zhe sdang can / /
gti mug bral bas rmongs pa ste / /
gsum pos rtag tu gsum dag btul / /
dam chos rab tu bstod pa dang / /
dam chos ma lags smod mdzad kyang / /
dam pa dag dang tha ma la / /
khyod ni chags dang khro mi mnga' / /
dgra bcom pa dang mu stegs la / /
rjes su chags dang khong khro bar / /
khyod kyi thugs ni mi 'gyur na / /
khyod la bstod du ci zhig mchis / /
yon tan rnams la'ang ma chags la / /
yon tan can la'ang bzhed mi mnga' / /
kye ma'o khyod kyi thugs stobs ni / /
rab dang yongs su dag pa lags / /
dbang po rnams ni rab dang ba / /
dus rnams rtag tu mi nyams pas / /
khyod thugs rtag tu dang ba dag /
mngon sum gyur pa bzhin du gda' / /
rang bzhin dam pa legs gsungs dang / /
mdzad spyod bzang pos bsgrags pas na / /
khyod kyi blo gros dgongs pa dag /
rnam dag byis pa'i bar la grags / /
rmad du byung ba'i bstod pa ste le'u bzhi pa'o // //
nye bar zhi la yid du 'ong / /
'bar la gnod pa mdzad mi mnga' / /
dul la rngom brjid che ba yis / /
sku 'dis su zhig dad mi mdzad / /
khyod kyi sku de gang gis na / /
lan brgyar mthong dang gang zhig gis / /
dang por mthong ba de gnyis ka /
'dra bar mig ni mgu bar mdzad / /
khyod kyi sku ni mdzes pa'i phyir / /
blta bas mi ngoms rang bzhin pas / /
mthong ngo cog ni phyi phyir zhing / /
dga' ba bskyed par mdzad pa lags / /
rten gyi yon tan dag dang ni / /
brten pa'i yon tan phan tshun du / /
'tsham pas khyod kyi sku dang ni / /
yon tan phun tshogs mchog dang ldan / /
mtshan dang dpe byad bzang 'bar ba / /
khyod kyi sku las ma gtogs pa / /
de bzhin gshegs pa'i yon tan 'di / /
gzhan gang zhig la legs gnas 'gyur / /
khyod sku rten pa'i yon tan la / /
nga dpal che zhes gsung gsung ltar / /
de yi yon tan rnams kyang slar / /
des legs bkod ces gsungs pa 'dra / /
sku la bstod pa ste le'u lnga pa'o // //
'gro ba 'di dag thams cad ni / /
khyad med nyon mongs rnams kyis bcings / /
khyod ni 'gro ba'i nyon mongs dag /
dgrol slad yun ring thugs rjes bsdams / /
dang por khyod la phyag bgyi'am / /
'on te gang gis 'khor bar khyod / /
skyon mkhyen yun ring de lta bur / /
bzhugs mdzad thugs rje che la bgyi / /
dben pa'i bde ba spang gyur khyod / /
mang po'i nang du bzhugs pa gang / /
de khyod thugs rjes dus 'das pa / /
glags shig thod nas bgyis par bas / /
rig pa yis ni mtsho nang nas / /
klu bzhin khyod kyi thugs rje yis / /
dgon pa zhi gnas grong gi mthar / /
gdul ba'i don gyi slad du drangs / /
nyer zhi mchog la gnas bzhin du / /
thugs rje gtso dang ldan pas na / /
rol mo mkhan gyi sgyu rtsal yang / /
khyod kyi zhabs kyi 'dor bar mdzad / /
rdzu 'phrul seng ge'i sgra dang ni / /
nyid kyi yon tan brjod pa gang / /
de ni bzhed spyod mi mnga' ba / /
khyod kyi thugs rjes bstan pa lags / /
gzhan gyi don du rab bzang gi / /
nyid kyi don la brtse med pas / /
mgon po khyod nyid 'ba' zhig la / /
thugs rjes thugs rje mdzad ma gyur / /
'di ltar res 'ga' brtan pas gang / /
gzhan don bsgrub pa mdzad slad du / /
khyod ni lan brgyar phyogs dag tu / /
gtor ma bzhin du btang ba lags / /
de ltar khyod la gnod mdzad kyang / /
nongs pa can du mi rtsi bas / /
khyod kyi bzhed pa kho na dang / /
mthun 'jug pa ni lags par gda' / /
thugs la bstod pa ste le'u drug pa'o // //
tshig bzang ba dang don che dang / /
bden pa dang ni snyan pa dang / /
zab gsal gnyis ka'i don ldan dang / /
bsdus dang spros pa dang ldan pa / /
khyod kyi gsung ni de lta bu / /
khyod kyi dgra bos thos na yang / /
thams cad mkhyen pa lags so zhes / /
su zhig nges pa skye mi 'gyur / /
mang po ril gyis snyan pa lags / /
bcos ma 'ga' tsam snyan pa lags / /
khyod kyi gsung don grub pas kyang / /
thams cad legs gsungs kho na lags / /
khyod kyi gsung ni rnam brtags na / /
gang zhig 'jam dang rtsub pa dang / /
gang yang de gnyis ldan pa dag /
thams cad ro gcig nyid du 'gyur / /
e ma'o shin tu yongs dag pa'i / /
phrin las rnams kyang rab tu bzo / /
de yis rin chen gsung rnams kyi / /
snod 'di 'dra ba 'di bgyis so / /
khyod zhal blta na rab sdug pa / /
de las mnyan na snyan pa yi / /
gsung 'di dag ni zla ba las / /
bdud rtsi 'dzag pa bzhin du gda' / /
khyod kyi gsung ni 'dod chags kyi / /
rdul rab zhi mdzad char sprin 'dra / /
zhe sdang sbrul ni gdon pa'i phyir / /
nam mkha' lding dang 'dra ba lags / /
yang dang yang du mi shes pa'i / /
rab rib 'joms pas gdugs dang 'dra / /
nga rgyal ri bo mngon 'joms pas / /
brgya byin mtshon cha 'dra ba lags / /
don gzigs pas ni mi slu ba / /
nongs mi mnga' phyir rjes su mthun / /
legs par sbyar bas ge sla ste / /
khyod kyi gsung ni legs gsum ldan / /
re zhig dang por khyod kyi gsung / /
nyan pa rnams kyi yid 'phrog mdzad / /
de nas yid la bsam bgyis na / /
rdul dang mun pa dag kyang sel / /
phongs pa rnams kyi dbugs 'byin cing / /
bag med rnams ni skrag par mdzad / /
bde ba can dag skyo bgyid pas / /
khyod gsung kun dang 'tsham par 'jug /
mkhas pa rnams kyi dga' ba skyed / /
bar ma rnams kyi blo yang spel / /
tha ma'i rab rib rnam 'joms pas / /
gsung 'di skye bo kun la sman / /
lta ba dag las dgar mdzad cing / /
mya ngan 'das par nye bar 'dren / /
nyes pa sel mdzad khyod kyi gsung / /
yon tan rnams kyi char yang 'bebs / /
kun la ma thogs thugs mnga' zhing / /
dgongs pa'ang kun du nyer gnas pas / /
de slad khyod kyis lung bstan kun / /
thams cad la yang slu mi mnga' / /
gang slad yul min dus min dang / /
snod min rnams su mi 'jug pa / /
de slad khyod gsung don mchis te / /
brtson 'grus legs par brtsams pa bzhin / /
gsung la bstod pa ste le'u bdun pa'o // //
bgrod pa gcig dang thabs bde dang / /
legs par 'brel dang nyes pa med / /
thog ma bar dang mthar dge bas / /
khyod kyi bstan 'dra gzhan la med / /
khyod kyi gzhung lugs de lta bu / /
gcig pu phangs la lta chags pas / /
byis pa gal te smod bgyid na / /
lta dang 'dra ba'i dgra ma mchis / /
gzhan ni 'gro ba'i don slad du / /
sdug bsngal mang bstar gang lags pa / /
de bsams khyod bstan ngan na yang / /
gnas par bgyi ba la thug na / /
phan pa gsung zhing phan mdzad pa / /
khyod kyi bstan pa ci smos te / /
mgo la zhugs ni 'bar bas kyang / /
ci yi slad du sgrub mi bgyid / /
khyod kyi bstan pas rang dbang dang / /
byang chub bde dang zhi ba dang / /
khyod kyi yon tan bsngags pa dang / /
legs pa bzhi po 'di kun thob / /
dpa' bo khyod kyi bstan pa 'di / /
mu stegs thams cad skrag mdzad la / /
bdud ni sems khong chud mdzad cing / /
lha dang mi rnams dbugs kyang 'byin / /
'chi bdag bstan pa khams gsum gyi / /
sa chen dag na spyod bgyid pa / /
mi thogs bzlog pa ma mchis pa'ang / /
khyod kyi bstan pas zil gyis mnan / /
khyod kyi bstan pa'i lugs 'tshal ba / /
dga' na bskal par yang gnas la / /
gang du bdud kyis mi rdzi ba / /
der yang dga' mgur rab tu mchi / /
lung gi don ni bsam pa dang / /
bsgom dang gus par mnyan pa yi / /
dus gsum cha dbye khyod kyi ni / /
bstan las gzhan la mchis ma lags / /
drang srong skyes mchog khyod kyi bstan / /
de ltar legs pas khyab 'di la / /
ma gus gang lags de las ni / /
sdug bsngal chen po'ang ci zhig mchis / /
bstan pa la bstod pa ste le'u brgyad pa'o // //
khyod thos pas ni spro ba skye / /
mthong bas dad pa skye bar 'gyur / /
khyod gsung thos pas dga' 'gyur te / /
bstan pas rnam par grol bar mdzad / /
khyod kyi sras kyis mgu bar 'gyur / /
'phel bas skye dgu rnams kyang dga' / /
gshegs pa na ni phan 'dogs mdzad / /
ldog pa na ni rgud par 'gyur / /
bsgrags pas sdig pa 'phrog par mdzad / /
khyod dran pas ni rangs par 'gyur / /
btsal bas blo gros skye 'gyur te / /
yongs su shes pas rnam par 'dag /
khyod la bsu bas dpal du byed / /
bsten pas blo gros mchog tu 'gyur / /
bsten na 'jigs pa med par mdzad / /
bsnyen bkur bgyis pas bde bar 'gyur / /
tshul khrims phun sum tshogs pas dag /
bsam gtan phun sum tshogs pas dang / /
shes rab phun tshogs mi 'khrugs pas / /
khyod ni bsod nams mtsho chen lags / /
khyod sku bltar 'os rin chen te / /
legs gsungs mnyan 'os rin chen lags / /
chos ni spyad 'os rin chen pas / /
khyod ni rin chen 'byung gnas lags / /
khyod ni chu bos bdas pa'i gling / /
smas pa'i bdag nyid skyob pa ste / /
srid pa'i 'jigs pas nyen pa'i skyabs / /
thar 'tshal rnams kyi 'dren pa lags / /
tshul khrims dag phyir snod kyi mchog /
zhing gshin 'bras bu phun sum tshogs / /
srog chags kun la phan mdzad phyir / /
grogs kyi phul yang khyod lags so / /
phan 'dogs mdzad pas mdza' bshes te / /
'grogs na bde phyir snying du sdug /
zhi phyir gcig tu yid du 'ong / /
yon tan kun mnga' mchod 'os khyod / /
sdig pa med pas yid dang 'thad / /
sku gsung bzang bas dga' bar mdzad / /
don kun 'grub phyir dpal yangs te / /
yon tan legs rten bkra shis lags / /
smon lam la bstod pa ste le'u dgu pa'o // //
khyod ni rngan then bgyid la skul / /
chom rkun bgyid pa tshar yang gcod / /
gya gyu can rnams rnal du 'god / /
dal bus bgyid la gzhen skul 'debs / /
dul ba rnams ni lam la sbyor / /
dmu rgod rnams la btang snyoms mdzad / /
de slad skyes bu 'dul ba yi / /
kha lo sgyur ba bla med mchog /
khyod ni nyam thag rnams la brtse / /
bde bar gnas la phan par dgyes / /
phongs par gnas la thugs rje bas / /
kun la phan par bzhed pa lags / /
khyod ni dgra bo rnams la'ang byams / /
nyams par gyur la phan 'dogs mdzad / /
gtum po rnams la thugs brtse bas / /
khyod ni ya rabs rmad cig lags / /
phan 'dogs bgyid slad pha ma dag /
gal te bla mar 'tshal na go / /
khyod ni lhag par phan 'dogs pas / /
bla ma nyid gyur smos ci 'tshal / /
rang gi don la mi lta bas / /
nyid kyi dgra bo ltar gyur cing / /
g.yang sa'i mun na gnas rnams la / /
ra ba lta bur gyur pa'ang khyod / /
'jig rten gnyis kar sman gdags dang / /
'jig rten las ni 'da' slad du / /
mun par gyur pa'i 'jig rten la / /
khyod kyis shes rab snang bar mdzad / /
yul la nye bar spyod pa na / /
lha mi'i spyod pa tha dad kyang / /
chos kyi longs spyod thun mong bas / /
khyod la dbye ba mi mnga'o / /
bcom ldan khyod kyis skye ba dang / /
na tshod rigs dang yul dang ni / /
dus kyi skyon med chos rnams kyis / /
'di dag kun la sman yon btags / /
khyod kyi nyan thos srid bral zhing / /
ya mtshan 'dzin pa med rnams la'ang / /
lha rnams thal sbyar smon bgyid cing / /
ya mtshan che ba lta bur mchod / /
e ma'o sangs rgyas 'khor ba yi / /
nyid gur gyur pa byung ba brjid / /
des ni mi yang lha rnams kyis / /
smon par bya ba nyid du gyur / /
lam la 'jug pa la bstod pa ste le'u bcu pa'o // //
mnyel dang zhe bde nyams gyur dang / /
skye bo ngan dang 'grogs pa dang / /
mi mthun pa dang mang po yi / /
skyon yang yon tan bzhin dgongs shing / /
'gro ba'i don slad ma chags pa'i / /
thugs kyis brtson pa gang mdzad pa / /
sangs rgyas rnams kyi sangs rgyas kyi / /
chos nyid bcom ldan de rmad do / /
bshos kyang phal pa gsol mdzad cing / /
res 'ga' smyung ba dag kyang mdzad / /
nyam nga'i shul du'ang gshegs mdzad cing / /
rad rod can du'ang mnal ba mdzad / /
mgon khyod gtso bor gyur lags kyang / /
gdul bya rnams la byams slad du / /
sku ngas brngo dang gcam tshul dang / /
skad dang cha lugs sgyur ba'ang mdzad / /
kun gyis dga' mgur rang don phyir / /
bran bzhin bskor bar bsgrims pa las / /
mgon khyod rtag tu bdag nyid la / /
mnga' ma mchis pa'ang ma lags so / /
khyod la gang dang gang du yang / /
ji skad bskul ba'ang mi spong ste / /
nyid kyi sgrub pa bzang po las / /
'da' bar 'gyur ba ma mchis so / /
ji ltar khyod ni gnod bgyid la / /
phan pa lhur mdzad de lta bur / /
skye bo dag ni phan bgyid la'ang / /
phan pa de ltar lhur mi bgyid / /
khyod ni gnod bgyid dgra bo la / /
phan pa mdzad pa'i bshes lags te / /
rtag tu skyon dag tshol ba la / /
yon tan 'ba' zhig tshol ba lags / /
khyod ni gang na dug bcas shing / /
zhugs dang bcas par spyan drangs pa / /
der ni brtser bcas gshegs pa dang / /
khyod la bdud rtsi can du gyur / /
bzod pas mi snyan brjod pa dang / /
'khu ba dag ni bde legs kyis / /
mi snyan smra la bden pas te / /
khyod kyis sdang ba byams pas btul / /
thog ma med dus goms pa yis / /
mi yi rang bzhin mang po yang / /
khyod kyis ngan song rnam bzlog nas / /
skad cig nyid la yongs su bsgyur / /
dka' ba mdzad pa la bstod pa ste le'u bcu gcig pa'o // //
rtsub pa dang 'jam bgyis pa dang / /
'jungs pa rnams ni gtong phod dang / /
gtum pa des par bgyis pa gang / /
de ni khyod kyi thabs mkhas lags / /
dga' bo'i dbang po nyer zhi dang / /
nga rgyal khengs pa 'dud pa dang / /
sor mo'i phreng ba'ang zhi bgyis na / /
su zhig ngo mtshar bskyed mi bgyid / /
khyod kyi chos kyi ros tshim pas / /
gser las bgyis pa'i mal spangs nas / /
ran mang bting ba'i gnas mal du / /
brten rnams bsod nyams nyal bar bgyid / /
khyod kyis dus dang bsam mkhyen pas / /
res 'ga' zhus na'ang mi gsung la / /
spros gyur gzhan la bstan pa dang / /
drung du gshegs nas bshad pa'ang mdzad / /
dri med gos la tshon bzhin du / /
thog mar sbyin sogs gtam dag gis / /
sems la spro ba bskyed nas ni / /
phyi nas chos ni bstan pa mdzad / /
'khor ba mi bzad gting nas ni / /
'gro ba nyon mongs drang slad du / /
khyod kyis gang zhig ma stsal ba'i / /
thabs dang spyod pa de ma mchis / /
sku yi cha lugs rnam mang dang / /
gsung gis so so'i skad bzhin du / /
gdul bya'i bsam pa tha dad pa / /
de dang der ni khyod kyis mdzad / /
de dag kun kyang dag pa dang / /
mi 'gal ba dang mchod 'os dang / /
brjid dang lha mi rnams la ni / /
sman 'dogs bkur ba sha stag lags / /
smra dang bgyid pa phal cher ni / /
legs par rdo thogs ma lags kyi / /
bden par gsung ba khyod la ni / /
de gnyis gzhan du gda' ba lags / /
bdag nyid dag pa 'ba' zhig gis / /
khyod kyis 'gro ba'i dpal zhing mdzad / /
'di ltar rnam pa 'di 'dra'i zhing / /
'jig rten gsum na mchis ma lags / /
thog med srid pa nyam nga bar / /
snga nas gcig tu nyams pa yi / /
sems can kun la sman slad du / /
khyod ni de ltar brtson pa lags / /
mkhas pa la bstod pa le'u bcu gnyis pa'o // //
gang gis khyod drin lan lon pa'i / /
sgrub de mchis snyam mi bgyid de / /
skye bo gang dag mya ngan 'das / /
de dag gis kyang lan ma lon / /
khyod kyi chos la gnas de dag /
rang don kho na bgyid par bas / /
de yi slad du 'o brgyal gang / /
de la lan go ci zhig lon / /
khyod ni sems can gnyid log pa'i / /
rgyud la gzigs pa'i zhugs tse ba / /
bag med gyur pa rnams kyi ni / /
grogs bzang bag dang bcas pa lags / /
khyod kyis nyon mongs gzhom pa bshad / /
bdud kyi g.yo dag bstan pa mdzad / /
'khor ba'i rang bzhin mi bzad brjod / /
'jigs pa med pa'i phyogs kyang bstan / /
phan dgongs thugs rje can gyis ni / /
sems can rnams la bgyi 'tshal ba / /
gang zhig khyod kyis ma mdzad pa / /
gzhan go ci zhig mchis lags kye / /
gal te chos ni 'di dag dang / /
spo ba zhig tu btub na ni / /
gdon mi 'tshal bar khyod kyis ni / /
lha sbyin la brten kun la'ang stsol / /
de slad 'gro la brda sprod pa / /
'gro ba'i mgon po khyod kyis ni / /
'di na phan tshun byed pa po / /
med pa skad du nges par gsungs / /
'jig rten rnams la thugs brtse bas / /
yun rings sa stengs dam chos bshad / /
'jig rten gsum phan 'dogs nus pa'i / /
slob ma dam pa'ang mang du bskrun / /
mngon du gdul bya'i tshogs kyang ni / /
mdzes bzangs yan chad btul lags pas / /
da go khyod la sems can gyi / /
bu lon lhag ma ci mchis na / /
'di ltar rdo rje'i ting 'dzin gyis / /
sku gdung til 'bru bzhin blags nas / /
mjug tu'ang khyod kyis shin tu ni / /
dka' spyad yal bar ma dor ro / /
gzugs kyi sku dang chos 'di dag /
gzhan don kho nar mdzad do zhes / /
'jig rten yid ches dka' 'di la / /
khyod kyis mya ngan 'das pa bstan / /
de slad chos sku ma lus pa / /
sras kyi mchog la gtad mdzad de / /
gzugs sku til 'bru ltar bshig nas / /
khyod ni yongs su mya ngan 'das / /
e ma'o gnas pa e ma'o tshul / /
e ma'o yon tan e ma'o sku / /
sangs rgyas kyi ni chos rnams la / /
ya mtshan mi che 'ga' ma mchis / /
phan 'dogs mdzad cing blta na sdug /
sku gsung phrin las zhi gyur pa / /
khyod la'ang sdang bar rab bgyid pa'i / /
rmongs pa mi bzad pa la gzigs / /
bsod nams rgya mtsho rin chen gter / /
yon tan 'byung gnas chos kyi tshogs / /
khyod la sems can gang 'dud pa / /
de dag la yang phyag 'tshal legs / /
mgon khyod yon tan mi bas kyang / /
bdag gi zho sha bas 'tshal bas / /
des na 'jigs pa mchis slad du / /
glo ba la ni bcags bzhin mchis / /
khyod kyi rang gi ngo bo nyid / /
tshad ma mchis la bsam mi khyab / /
bstan min grangs kyang ma mchis pa / /
khyod bdag nyid kyis mkhyen lags grang / /
mtsho chen chab ni bas par ma gyur kyang / /
skye bo'i gdung ba rab tu zhi bgyid ltar / /
khyod kyi yon tan cha tsam ma bsgrags kyang / /
bdag ni mchog tu glo pa dga' zhing mchis / /
bdag gis thub la dad pas spobs skyes pa'i / /
dge ba'i las 'di'i 'bras bu 'khrungs pa yis / /
ngan rtog rlung dmar 'tshubs pas dkrugs pa yi / /
'gro ba'i sems ni rnal du gnas par shog /
bu lon med par bstod pa ste le'u bcu gsum pa'o // //
brgya lnga bcu pa'i bstod pa slob dpon mkhas pa chen po bram ze rta dbyangs kyis mdzad pa rdzogs so // //
rgya gar gyi mkhan po shrI shrad+d+haka ra wa r+m+ma dang /
lo tsA ba shAkya blo gros kyis bsgyur cing zhus te gtan la phab pa'o //
