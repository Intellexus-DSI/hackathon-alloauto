@## / /
rgya gar skad du /
shru ti pa rI k+Sha kA ri kA /
bod skad du /
thos pa brtag pa'i tshig le'ur byas la /
thams cad mkhyen pa la phyag 'tshal lo / /
de ltar don dang sgra 'ga' yang / /
dngos su 'brel pa med pa'i phyir / /
ji lta bur na 'brel pa ni / /
dngos po las byung yin par 'gyur / /
gzhan yang rung ba'i rang bzhin phyir / /
sgra yi bdag nyid don gsal byed / /
sgron ma la sogs bzhin 'dod na / /
de lta yin na brda don med / /
sgra yi bdag nyid ma bzung yang / /
don gsal byed par 'gyur zhes te / /
gal te dbang po bzhin du de / /
don dang 'brel par rtogs byed na / /
dper na du ba las me'am / /
bum pa sogs la snang ba bzhin / /
gzhan gsal byed par 'dod pa gang / /
rgyu de'am 'bras bur 'gyur grang na / /
sgra ni don skyed byed min zhing / /
don gyis skyed pa'ang ma yin no / /
khyad med 'dogs pa'ang mi 'dod na / /
ji ltar de don gsal byed yin / /
rang gi ngo bo brjod pa yi / /
blo rgyu gsal bar byed 'dod na / /
sgra ni don la de bzhin min / /
tha dad dus su dmigs phyir ro / /
de nyid phyir na mkhas rnams kyis / /
med na mi 'byung 'brel par brjod / /
de de'i bdag nyid ngo bo 'am / /
de yi 'bras bu nyid du 'gyur / /
blo gang don nyid bdag 'bras phyir / /
tshig ni de gsal byed pa yin / /
phyi rol gnas pa'i ngo bo yis / /
'ga' yang 'brel pa yod ma yin / /
'di ni tha snyad shes pa la / /
don gyi rnam pa nyi tshe zhig /
rnam par rtog pa skyed byed kyi / /
don ni gsal bar byed ma yin / /
de ltar rigs pa med phyir don / /
ji ltar yang ni gsal byed min / /
'di'o zhes brtags la brten nas / /
de ni gsal bar byed 'dod na / /
sgra dag don ni du ma'i phyir / /
don gang gsal bar byed pa yin / /
gal te bstan bcos las rnam phye / /
de ni ma nges nyid min nam / /
de ni kun la rung ba'i phyir / /
nges pa pa dang bral phyir ro / /
sgra ni mi 'dod pa la yang / /
'jug par rtag tu dogs pa yin / /
gal te skabs kyi don grub na / /
gal te de la nges par 'gyur / /
de la don ni ma grub pa'ang / /
de ni gzhan du ma nges nyid / /
gal te 'jig rten brjod las 'grub / /
yul dang dus sogs bye brag gis / /
'jig rten sgra don du ma'i phyir / /
des na de yang ma nges pa / /
sgra brjod pa yi sgo nas ni / /
don la blo gros skye min nam / /
bden te de nyid ji lta bur / /
skye snyam de la bsam pa 'jug /
ci de sgra de rung phyir ram / /
'on te brda la brten pa las / /
rung ba nyid na brda don med / /
'ga' la'ang the tshom mi 'gyur ro / /
brda ni mi la rag lus min / /
mi rnams rtag tu nyes dang bcas / /
ci brda 'di rigs la brtags sam / /
gzhan du yin snyam nges pa med / /
rang gi ngo bo rung na yang / /
log pa nyid ni zlog pa med / /
'di ltar ut+pal sngon po la / /
mar mes dmar por gsal bar byed / /
'jig rten grags pa bzla na ni / /
don gzhan brjod pa'i sgra 'ga' zhig /
yongs su rtog par byed pa ltar / /
de bzhin 'dir yang cis mi 'dod / /
thos pa brtag pa'i tshig le'ur byas pa / /
slob dpon dge srungs kyis mdzad pa rdzogs so // //
[]
