@## / /
rgya gar skad du /
shrI kA la tsa kra ri Ti ti sa ha dza sA d+ha nAM nA ma /
bod skad du /
dpal dus kyi 'khor lo skad cig gis bskyed pa'i lhan cig skyes pa'i sgrub thabs zhes bya ba /
bde ba chen po'i sku la phyag 'tshal lo / /
rnam pa dang bcas rnam pa med pa'i bcom ldan 'das ma shes rab ma des rab tu 'khyud / /
skye 'jig rnam par spangs pa'i mi 'gyur bde la dgod pa la sogs rnams dang bral ba yis / /
sangs rgyas rnams ni skyed par mdzad pa'i sku gsum dang bcas dus gsum yang dag mkhyen pa po / /
thams cad mkhyen pa dang po'i mchog gi sangs rgyas gnyis med de la phyag 'tshal lo / /
dang po skad cig gcig gis stong pa la gnas phyi nas de bzhin skad cig gis bskyed pa / /
sna tshogs chu skyes zla ba nyi ma sgra gcan rnams kyi dkyil 'khor la gnas dbang phyug dang / /
'dod lha dag gi snying gar g.yas brkyang shin tu sngo ba rdo rje dril bu dang ldan phyag gnyis kyis / /
sna tshogs yum gyi sku la yang dag 'khyud pa'i dpal ldan mnga' bdag dus 'khor lo / /
sprin nag lta bu'i ral pa'i tshogs la ta ma la mtshungs mi bskyod pa la sogs pas spras / /
phyag rgya drug gis kyang ni rab spras thod pa dkar po'i phreng bas bcings pa gang / /
mi mgo'i do shal spyan gsum gser mtshungs sku mnga' gri gug pad snod dang ldan phyag gnyis ma / /
dpal ldan sna tshogs yum dang gnyis med bde ba chen po'i rang bzhin la sogs bsgom par bya / /
de nas khams gsum rang dang mtshungs par ldan pa de rnams ma lus lha mo'i sku la bzhugs / /
de yang rang la rang lus gdan dang bcas pa nyi ma la ste nyi ma hUM la'o / /
U ni ha la de yang mgo bo la ste de nyid zla ba phyed pa nyid la'o / /
zla phyed thig le de nyid nA da de bzhin nam mkha' kha rlangs me long la phog mtshungs / /
de ltar 'od gsal zhugs nas slar yang snga ma dang mtshungs gzugs su dran par byas pa dang / /
sprul pa sna tshogs khams gsum rnams su nam mkha' khyab par skad cig gis ni spro bar bya / /
de ltar yang ni de bzhin bsdu zhing yang ni de ltar bskyed cing spro ba de bzhin du / /
mnyam par gzhag pa'i zung 'jug lam dang 'di yis ni / /
sangs rgyas zhabs la yang dag 'gro bar 'gyur / /
dpal ldan dus 'khor sgrub pa'i thabs / /
gang byas pa yi bsod nams 'dis / /
'jig rten pa rnams lhan skyes kyang / /
gnyis med rang bzhin zhabs thobs shog /
dpal dus kyi 'khor lo'i sgrub thabs lhan cig skyes pa zhes bya ba /
slob dpon rol pa'i rdo rjes mdzad pa rdzogs so // //
paN+Di ta bA gI shwa ra dang /
lo tsA ba chos rab kyis bsgyur ba'o //
