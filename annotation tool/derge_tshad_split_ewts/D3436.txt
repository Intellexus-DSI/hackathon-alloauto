@## / /
rgya gar skad du /
shrI tre+e lokya ba shaM ka ra Ar+ya b+hug+ma sA d+ha naM /
bod skad du /
dpal 'jig rten gsum po dbang du byed pa 'phags pa b+hug+ma'i sgrub thabs /
'phags pa spyan ras gzigs dbang phyug thugs rje chen po la phyag 'tshal lo / /
sangs rgyas byang chub sdig pa dang bral ba / /
bde gshegs sras dang rgyal ba'i yab nyid dang / /
'gro mgon 'jig rten mnan rnams phyag 'tshal nas / /
ngo mtshar can gyi sgrub thabs bshad par bya / /
snying gar a yig las skyes zla ba chu skyes zla ba yid kyi mun 'joms pa'i / /
hrIHyig 'od zer dra ba'i tshogs 'phro chu skyes dmar po skya rengs mdog lta bu / /
rnam thar gsum po yang dag bsam zhing mkhas pas gzugs ni dri med zhal sogs bsang / /
khro las rgyal bas dang por gnas dang bdag nyid bsrung ba'i sbyor ba nyid byas te / /
chang dang gur gum bzang po'i lde gus byugs / /
me tog dri bzangs rab byed gcal du bkram / /
bsam gtan gnas ni rab dgar bde ba'i stan / /
mthon po la ni rab tu 'dug byas te / /
gur gum tsan+dan dmar pos de mdun du / /
maN+Dal shin tu zlum byas legs par byugs / /
me tog dmar po so ma gcal du bkram / /
rang gi sngags bzlas mchod yon dam pa'i snod / /
de nas nam mkhar rgyal sras kun bltas nas / /
mkhas pas gcig tu 'gro kun skrag bcas gdon pa'i phyir / /
mchod pa'i cho ga rnam mang rang gi sa bon bskyed / /
de rnams blo gros ldan pas mnyam gzhag yid kyis bya / /
de nas de rnams kyi mdun du pus mo sa la btsugs shing btud nas 'dug ste /
thal mo sbyar nas bdag nyid lhag par grol ba'i phyir sdig pa bshags pa la sogs pa bya ste /
skrag pas sdig pa ma lus bshags bgyid cing / /
ma lus sdig la dga' bar mi bgyid do / /
dge ba kun la rjes su yi rang zhing / /
byang chub mchog tu bdag gis yongs su bsngo / /
dpung gnyen dkon mchog gsum la bdag skyabs mchi / /
sangs rgyas rnams la bdag gis lus 'di 'bul / /
'gro la phan bgyid byang chub snying po bzung / /
sangs rgyas phun tshogs gnas la yang dag bsten / /
'gro ba mtha' dag sdug bsngal kyis mnar yang dag blta / /
sngags pas de la brtse chen 'od zer bsgom bya ste / /
bdag dang 'gro ba ma lus gnyis med stong par bsgom / /
kun la phan par yang ni rab tu blta bar bya / /
de nas oM swa b+hA ba shud+d+haHsarba d+harmaHswa b+hA ba shud+d+ho\u0f85haM /
oM shu n+ya tA dz+nyA na badzra swa b+hA wa at+ma ko\u0f85haM zhes pa 'dis byin gyis brlab par bya'o / /
de nas mdun du 'od zer dra ba 'phro ba yi / /
pA la sha yi me tog lta bu'i hrIHyig bsam / /
des byung zla ba gang ba'i gzugs bltas la / /
hrIHyig 'od zer dra ba'i 'od kyi dbus / /
de steng hrIHyig las byung nyi ma ste / /
'od kyis phyogs rnams kun tu snang byed cing / /
dbus nas hrIHyig las byung 'od zer 'bar / /
mun pa mtha' dag 'joms byed yang dag bsam / /
de steng rang gi sa bon las skyes pa'i / /
'dam skyes rnam rgyas nyi ma'i kha dog bzhin / /
yi ge hrIHyis rab mdzes dbus ma'i cha / /
mkhas pas yid kyi mun 'joms rnam par bsam byas la / /
de nas rang gi sa bon ma lus pa las ni / /
thub dbang spro dang de las bsdu byas nas / /
sa bon gyis mtshan nyi zla'i thig les bskyed / /
'gro ba'i mgon du bdag nyid blta bar bya / /
pad+ma dang ni zla ba'i steng na rol zhing mnyam pa'i zhabs kyis yang dag bzhugs / /
'khrul pa rab bcom pad+ma rgyas pa'i zhal mnga' glog dang byi ru lta bur gsal / /
spyan gnyis yangs pa ut+pal sngon po 'dra zhing smin 'khyug mdzes pas brgyan gyur pa / /
ral pa mdzes shing mu tig chun pos rnam brgyan lha yi gos kyis rab mdzes pa / /
'od zer dmar po 'phro ba'i sa bon las skyes rgyal ba phun tshogs sems can don / /
phyag ni g.yon pa pad+ma dmar po rnam par rgyas pa rnam par bsnams gyur pa / /
mkhas shing phyag g.yas nas ni rnam pa kun gyi mchog ni rab tu stsol bar mdzad / /
rin chen rgyan gyis rab mdzes yid rab dad pa'i 'jig rten dbang phyug 'od rab gsal / /
de nas snying gar chu skyes zla ba la / /
hrIHyig 'od kyis yongs bskor nye bar bsam / /
snying mgrin spyi bor zla ba'i steng rnams su / /
hUM AHoM yig 'od 'bar myur du blta / /
de nas phyogs min pad+ma yang dag blta / /
ban du'i kha dog phyogs bzhir rab tu rgyas / /
de steng bsil zer byed pa yongs rdzogs pa / /
gur gum lta bur rab gsal bsgom par bya / /
de la rang snying sngags kyi 'od zer ni / /
zhal nas nges 'thon zla ba bzhi yi bdag /
gang la de zhugs de rnams steng du ni / /
mun pa'i tshogs 'joms nyi ma de bzhin du / /
me sogs mtshams gyur nyi ma gnas pa la / /
sa bon shin tu dkar nag dmar dang ser / /
lAM mAM de nas pAM dang tAM bzhi las / /
zla ba nyi ma yang dag sbyor bar bsam / /
de nas zla ba'i sa bon las skyes blta / /
ji ltar rang gi rten ni gzhir gyur pa / /
lha mo sna tshogs rgyan dang na bza' mchog /
rin chen thor tshugs rab bcings rgyan gyis mdzes / /
me ru pad+ma zla la spyan ma ste / /
kun+da zla 'od yid 'ong phyag gnyis ma / /
bden bral pad+ma zla la mA ma kI / /
brtse ldan snum bcas in+d+ra nI la'i mdog /
rlung gi pad+ma zla la gos dkar mo / /
chu skyes dmar po nyi ma dang mtshungs bde / /
dbang ldan pad+ma zla la sgrol ma ste / /
gser mdog shin tu zhi ba bsgom par bya / /
de rnams pus mo sa la btsugs shing ring zhing yangs pa'i spyan / /
nu ma zung dag mtho zhing mkhregs la rked pa'i dbus cha phra / /
gus pa dang bcas rol pa'i sku smad rgyas shing yan lag mchog /
skra yi 'od zer 'khyil shing 'dzum ldan thal mo rab tu sbyor / /
de nas snying ga'i sngags kyi 'od zer phreng ba yis / /
gdan drangs mdun gyi bar snang la ni bzhugs par bsam / /
dpal ldan ye shes 'khor lo'i cho ga bzhin du ni / /
rang gi 'khor los gdan drangs gzhug pa la sogs bya / /
de nas rang gi bdag nyid rjes 'jug bum pa yis / /
dbang bskur ye shes chu yis mngon par gang bar blta / /
rgyal ba'i dbang bskur chu las rab tu skye gyur pa'i / /
kun gyi spyi bor ngag gi dbang phyug legs par bsam / /
de nas rang snying sa bon 'od zer las skyes pa'i / /
lha mo'i tshogs dang lha rnams kyis ni gang gyur te / /
dpag tu med pa'i mchod pa sna tshogs 'phro ba yis / /
rang gi 'khor lo yang ni yongs su mchod par bsgom / /
de nas snying gar zla ba dmar po yongs rdzogs la / /
'od zer dmar po'i cha shas tshogs kyis yongs su bskor / /
shin tu dmar po'i oM hUM yi ge dbus su gnas / /
bdag gi sa bon las ni rab tu 'bar bar blta / /
rnam par 'phro ba'i 'od zer rjes 'jug kha dog tshogs / /
rgya skyegs dmar po bzhin du 'jig rten snang bar byed / /
rdzogs pa'i sangs rgyas rnam par dag pa'i byang chub gzung / /
sngags pas de la de bzhin so sor bsdu ba dang / /
yang dag spro dang bsdu ba'i cho ga yang yang du / /
rnam par skyo ba med pa'i yid kyis de bzhin bya / /
de dag gis ni ngal ba cher gyur gang gi tshe / /
de tshe zhal 'jug 'khor lo dang ldan sngags bzlas bya / /
nyi ma so so'i thun mtshams la / /
bsgom pa la 'bad sngags bzlas bya / /
gal te skabs ni yod gyur na / /
ji srid mngon sum mi snang bar / /
thun mtshams so sor cho ga bzhin / /
rnam dag yid gsum sngags byin brlabs / /
sngags pas mngon par bzlas pa bya / /
'byung po kun la gtor ma sbyin / /
de nas ldang bar 'dod pa na / /
tshigs bcad gcig pa'i smon lam gdab / /
yang na dpal ldan klu sgrub zhabs / /
la sogs kyis mdzad mngon 'phags kyis / /
bdag gi bsod nams 'di yis ni / /
'gro kun rtag tu dri med pa'i / /
dpal ldan khams gsum dbang byed gnas / /
de bzhin myur du thob par shog /
oM A hUM zhes brjod snying gar / /
lha mo bzhi bsdu sa bon la / /
langs nas bya ba thams cad bya / /
sna tshogs pa yi don rnams dang / /
de bzhin thun mtshams bzhi yi dus rnams te / /
'on kyang khyad par cung zad 'di yod de / /
blo yis ye shes sems dpa' gshegs nas ni / /
rang gi 'khor lor ma lus bsdu bya ste / /
thun mtshams lhag ma don dam sems nyid ni / /
yang dag mngon du byas nas sngags pas nyal / /
snga ma'i dus su smon lam nus pa yis / /
rab tu sad nas de bzhin langs par bya / /
gang gis kun tu 'jig rten mgon po bsgom / /
de yis 'jigs pa che rnams rab tu zhi / /
ri dwags dbang po chu dang thog srin po / /
sbrul dang me dang dgra dang 'ching ba rnams / /
gang gi rang lus 'jig rten dbang phyug blta / /
de las nyer 'phros nad dang bgegs la sogs / /
dbul dang skal ngan mi bdag gis 'dzin dang / /
dus min dus su 'chi bar 'gyur ba dang / /
gang gis thog med srid pa'i nang zhugs nas / /
lus dang ngag dang yid kyi sdig pa rnams / /
mi shes dbang gis byas pa de rnams ni / /
gang gis 'jig rten mgon dran nyams shing zhi / /
gang gis rtag tu gus pas sgom byed na / /
ngag gi rang bzhin kun shes skye bo'i dbang / /
sngon ma mthong ba'i sgyu rtsal tshogs rnams dang / /
chung ngu la sogs yon tan brgyad rnams thob / /
gang gis 'jig rten dbang phyug sgom byed na / /
zla ba drug gis rig pa 'dzin par 'gyur / /
de yis zas skom stan dang pad+ma'i sa / /
rdzas la sogs pa mchog rnams nges 'byung 'gyur / /
gang gis sngags ni yang dag bzlas byas na / /
nyes pa dang bcas thams cad spong bar 'gyur / /
yon tan thams cad yang dag skye zhing brtan / /
de phyir ngal med sems kyis sngags bzlas bya / /
dpal ldan khams gsum dbang byed 'jig rten dbang phyug gi ni yon tan gsal byed pa'i / /
bdag gis sgrub thabs zla ba'i 'od zer bgyis pa'i gang zhig bsod nams stobs kyis ni / /
de yis 'gro ba ma lus snying rje'i gzhan dbang yid kyi mun pa 'joms gyur pa'i / /
'gro ba thams cad dbang du byed pa'i go 'phang thob cing rtag tu zhi gyur cig /
'jig rten gsum po dbang du byed pa'i 'phags pa b+hug+ma'i sgrub thabs rdzogs so // //
slob dpon dpal ldan shU n+ya tA sa mA d+hi badzra pA das mdzad pa'o //
[ ]
