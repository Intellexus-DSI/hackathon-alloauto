@ / /
chos spyod mdor bsdus pa'i bya ba bzhugs so / / @## / /
dpal dgyes pa'i rdo rje la phyag 'tshal lo / /
'di'i lam du 'jug pa'i rnal 'byor pas dang por lhan cig skyes pa'i bde pa'i ngang du nyal nas /
nang par tho rangs khar tshad med pa'i lha mo bzhis tshad med pa'i glus bskul nas langs te khrus byas nas nang du gnas te /
bdud rtsi dang ba'i rnam lngas sems dang bas maN+Dal legs par byas te byug pa bya zhing /
ngag tu badzra re khe hUM zhes byas pas sa gzhi byin gyis brlabs nas /
de nas me tog gcig maN+Dal gyi dbus su gzhag /
srung ba'i phur bu stod khro bo smad phur pa gcig tu bsams la bsrung ngo / /
me tog gcig rang gi mgor bzhag nas lus bsrungs pa dang de nas lag pa bkrus nas /
oM de ba pi tsu badzra hUM hUM hUM phaT swA hA / /
zhes pas me tog gcig dbus su bzhag pas gtso bo yab yum du bskyed /
shar du go rI na maH zhes pas me tog gcig gzhag /
de bzhin du lho dang nub dang byang dang shar lho lho nub nub byang dang byang shar mtshams su rim pa bzhin du /
tso bo rI na maH /
be tA lI na maH /
g+hasma rI na maH puk+ka sI na maH /
sha ba rI na maH /
tsaN+DalI na maH /
Do m+bi nI na maH /
zhes pas me tog dgram pa dang /
der lha mo re re mos pa tsam gyis bskyed de /
mchod pa rim pa bzhin du bshams nas /
bris sku la sogs pa legs par bkram nas /
stan bde ba la sogs par 'dug ste /
rang nyid mos pa'i lhar bsams pa'i snying gar /
paM las pad+ma dang raM las nyi ma'i steng du hUM sngon po bsams la /
lus kyis rdo rje dril bu gzung /
ngag tu oM he badzra a d+hi sh+tha Na rak+sha rak+sha hUM hUM hUM phaT swA hA /
zhes brjod pas sems kyis hUM las 'od zer 'phros pas thams cad rdo rje'i sa gzhi dang /
dra ba dang /
ra ba dang /
gur du bsams la oM he badzra la gong gi sngags rak+Sha la sogs pa sbyar /
bsam pas lus thams cad rdo rje'i rnam par bya ba dang /
oM badzra badzra la dzi hwa la sogs pa sbyor bas ngag rdo rjer bsams pa dang /
oM he badzra yo ga rak+Sha rak+Sha hUM hUM hUM phaT swA hA /
zhes brjod pas /
sems rdo rje'i rnam par song bar bsams pa ni sems srung ba'o / /
de nas mchod pa thams cad la dmigs nas /
oM badzra pu Sh+be AH hUM zhes pa la sogs pa gang du brjod cing me tog dang spos dang mar me dang dri chab dang lha bshos rnams so so'i rdzas bsnams par byin gyis brlabs la /
mchod yon la dzaH hUM baM hoH swA hA /
zhabs ba sil la ni ri ti khaM swA hA /
zhes brjod pas byin gyis brlabs nas tshogs kyi lha spyan drang ba ni /
lus kyis rdo rje dril bu gzung nas /
ngag tu /
khyod ni rnal 'byor ma'i tshogs kyis yongs su bskor / /
rdo rje mi phyed ci bzhed pa / /
mchog tu dgyes par gshegs nas kyang / /
byin gyis brlab par mdzad du gsol / /
zhes brjod la bsam pas snying ga'i pad+ma'i hUM las 'od 'phros pas /
'od kyis bla ma dang kye'i rdo rje 'khor dang bcas pa spyan drangs la /
de la mchod yon dang zhabs bsil dang /
gdan rnams phul la maN+Dal gyi steng du bzhugs su gsol / /
de nas dang po'i bla ma'i smin mtshams su shes pa gtad la bla ma la phyag bya ba dang /
mchod pa bya ba'o / /
de nas yid kyis gtso bo'i zhabs la spyi bos gtugs la lus ngag yid gsum gyi sdig pa dag par bsam pa dang /
lus kyis phyag bya gsung /
tshig brjod cing phyag bya'o / /
de nas mchod par dbul ba ni /
dang po mi'i mchod pa rdzas rim par bshams pa yod na de dbul /
med na rang gi snying ga nas phyi'i mchod pa'i lha mo sprul la dbul /
ngag tu brjod pa ni /
chu dang thang las skyes pa yi / /
lha rdzas bzang po'i me tog 'di / /
gus pa mchog gis bdag 'bul na / /
ci bde bar ni bzhes su gsol / /
oM hUM /
lhan cig skyes dang sbyar ba yi / /
lha rdzas bzang po'i bdug spos 'di / /
gus pas mchog gis bdag 'bul na / /
ci bde bar ni bzhes su gsol / /
oM hUM /
gdon rnams rab 'joms shis pa yi / /
dge zhing mun sel mar me 'di / /
gus pas mchog gis bdag 'bul na / /
ci bde bar ni bzhes su gsol / /
oM hUM /
nags tshal chu ni yid 'ong ba'i / /
dri zhim chu yi lha yi chu / /
gus pas mchog gis bdag 'bul na / /
ci bde bar ni bzhes su gsol / /
oM hUM /
sman rnams bcud ni yid 'ong ba'i / /
sngags kyi zhal zas bshos 'di dag /
gus pas mchog gis bdag 'bul na / /
ci bde bar ni bzhes su gsol / /
oM sarba ta thA ga ta nai wi d+ye pU dza me g+ha sa mu dra s+pha ra Na sa ma ye hUM zhes pas mchod pa dbul bar bya'o / /
da ni nang gi mchod pa ni rang gi snying ga nas /
lha mo brgyad spros pa ni /
gau rI byang chub sems dkar po thogs pa /
tsau rI byang chub sems dmar po thogs pa /
betA lI dri chu thogs pa /
g+hasma rI sha lnga 'dzin pa /
tsaN+DalI cang te'u brdung ba spros la mchod par bya'o / /
gsang ba'i mchod pa ni rang gi snying ga nas lha mo Dom+bi nI spros nas /
yum bdag med ma dang gnyis med du bstim la mchod do / /
de'i dus su ngag tu 'di skad brjod do / /
gau rI ma ni ri bong 'dzin /
tsau rI ma ni nyi ma 'dzin /
bai tA lI ni rdo rje chu /
g+hasma rI ni sman 'dzin cing / /
sbos mo tsan+dan sdong bu 'dzin / /
ri khrod ma ni sbrang tsi 'dzin / /
gtum mo cang te'u sgra brdung zhing / /
g.yung mo mgul pa dag la 'khyud / /
'dod chags chen po rjes chags pa / /
skyes bu bzhin du byed par shog /
phyi dang nang dang gsang ba gsum / /
'di dag gsum gyis gtso bo mchod / /
oM sarba ta thA ga ta a nut+ta ra pU dza me g+ha sa mu dra s+pha ra Na sa ma ye hUM swA hA hAM /
de nas sdig pa bshags pa ni /
bdag gi sdig pa bgyis pa dang / /
rjes su yi rang bgyid stsal gang / /
rdzogs sangs rgyas kyi spyan snga 'dir / /
thams cad ma lus so sor bshags / /
sangs rgyas byang chub sems rnams dang / /
'phags pa rang rgyal nyan thos dang / /
so so skye bo'i tshogs rnams la / /
gus pas rjes su yi rang ngo / /
rdzogs pa'i sangs rgyas rkang gnyis mchog /
de yis gsungs pa'i dam chos dang / /
byang chub sems dpa'i dge 'dun la / /
byang chub bar du skyabs su mchi / /
bdag gi sbyin pa la sogs pa / /
pha rol phyin pa kun rdzogs pa / /
rdo rje theg pa bla med pa'i / /
lam ni yang dag bsten par bgyi / /
bdag gi dge ba 'di dag kun / /
bla med byang chub yang dag rdzogs / /
sems can kun don phan pa'i phyir / /
mi gnas mya ngan 'das la dgod / /
bdag gi dge ba 'di dag kun / /
yongs su rdzogs par gyur nas ni / /
sems can kun dang thun mong du / /
yongs su smin cing rdzogs par shog /
ces brjod la /
sangs rgyas dang byang chub sems dpa' dang dpal dgyes pa rdo rje'i lha tshogs 'khor dang bcas pa la /
bdag nyid lus dbul te /
bdag dus thams cad dang rnam pa thams cad du bzhes su gsol /
thugs rje chen po dang ldan pa'i mgon po khyed rnams kyis /
dam tshig chen po'i dngos grub stsal du gsol /
de nas sdom pa bzung nas bstod pa nyi shu pas bstod la /
bzod pa gsol nas ni /
gang yang bdag blo gti mug pas / /
zhes pa la sogs pa'o / /
yi ge brgya pa lan gsum brjod nas smon lam gdab pa ni rigs su skye zhing dam tshig can / /
smyo med kyi yi rdo rje ston / /
bla ma la gus snying rjer ldan / /
skye zhing skye bar 'gyur bar shog /
lag pa rdo rje dril bu 'khrol / /
zab mo'i chos ni klog pa dang / /
btsun mo'i khu ba mnyam zas can / /
skye zhing skye bar 'gyur bar shog /
de nas gshegs su gsol ba ni / /
oM khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas kyang / /
slar yang byon par mdzad du gsol / /
zhes brjod la he badzra maN+Dal muHzhes pas gshegs su gsol bar bya'o / /
mdor bsdus pa'i bya ba rdzogs so //
