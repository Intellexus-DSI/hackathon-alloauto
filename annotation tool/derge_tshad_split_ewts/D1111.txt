@## / /
rgya gar skad du /
sarba dz+nyem hA shwa ra sto traM nA ma /
bod skad du /
thams cad mkhyen pa dbang phyug chen po'i bstod pa zhes bya ba /
dkon mchog gsum la phyag 'tshal lo / /
gang zhig lha las lhag pa'i lha / /
de gang lha yi bla ma ste / /
bla ma'i bla mar gyur pa de / /
de la bdag ni skyabs su mchi / /
chen po nyid dang dbang nyid dang / /
gang zhig dbang phyug che nyid gyur / /
'jig rten gsum las grol ba yi / /
dbang phyug tshe der bdag phyag 'tshal / /
ye shes me yi 'od kyis ni / /
'dod dang rmongs pa'i rang bzhin gyi / /
grong khyer sum brtsegs zad bsregs pa'i / /
grong khyer gsum bsregs pa der 'dud / /
byams pa'i thod pa rtag 'chang zhing / /
snying rje'i thal bas yang dag byugs / /
tshul khrims zla bas dbu brgyan pa'i / /
dbang phyug tshe der bdag phyag 'tshal / /
byams dang snying rje'i rwa mchog dang / /
dga' dang btang snyoms mig ldan pa'i / /
theg chen khyu mchog bcibs pa yis / /
gang zhig gshegs mdzad dbang phyug che / /
sbyin dang tshul khrims bzod brtson 'grus / /
bsam gtan la sogs btsun mo dang / /
mchog bcas tshogs kyis gshegs mdzad pa'i / /
dbang phyug che der bdag phyag 'tshal / /
g.yo yi rwa yis kun du khyab / /
kun nas nyon mongs srid dbus zhig /
phar 'gro'i srid bu mi bzad pa / /
lta ba 'bar ba rab bsregs can / /
dur khrod gang dgos thugs mnga' ba / /
rnam pa sna tshogs sprul pa'i gzugs / /
rtag tu tshogs bcas kyis 'khyud pa'i / /
dbang phyug che der bdag phyag 'tshal / /
'jig rten gsum gyi 'dod pa'i rgyus / /
don gnyer 'joms pa gang zhig 'khor / /
bka' sgrub pa yis mi mchi ba'i / /
dbang phyug che der bdag phyag 'tshal / /
yan lag brgyad kyi tshul ldan zhing / /
rdzu 'phrul rkang pa'i sgong skyes kyi / /
yongs bskor mi 'jigs chen po'i gling / /
sgo nyid g.yo ba rab tu dag /
snying rje'i chu ni rgyu ba can / /
dam chos chu bo gang 'dzin pa / /
dbang phyug che der bdag phyag 'tshal / /
mi shes pa yi ma he yis / /
'jig rten thams cad 'jigs byed pa'i / /
bsnun mdzad ye shes rtse gsum gyis / /
rtse gsum can gang dbang phyug che / /
mchog dang tha ma bar dag dang / /
zhi'am ma zhi go 'phang la / /
ma zhi thams cad rnam grol ba'i / /
dbang phyug che der bdag phyag 'tshal / /
skye ba'i sdug bsngal ma lus pa / /
thugs rje mchog gi khyad par gyis / /
gang zhig gsal bar 'phrog pa yi / /
'phrog pa de la bdag 'dud kyis / /
dbang phyug dam pa phun tshogs shing / /
'dod pa'i chu la sred spangs pa / /
de la phyag 'tshal lha chen po / /
sems can thams cad bde mdzad pa / /
gang zhig kun gyi rjes 'brangs pas / /
sems can thams cad sdud pa yi / /
bdud kyi bgegs kyis mi thub pa'i / /
'dod pa 'joms de la phyag 'tshal / /
dbang phyug dam pa chen po nyid / /
rab nyes sbub pa skyes bu gang / /
de la phyag 'tshal lha chen po / /
sems can thams cad phan bzhed pa / /
gnod pa'i kun du dgrar gyur gang / /
byams pa yis kyang rnam zhen dang / /
dkar po'i chos kyang yongs rdzogs pa'i / /
dbang phyug tshe der bdag phyag 'tshal / /
gza' dang rims nad dbul ba dang / /
las kyis gzir pa'i 'gro ba dang / /
gsung tsam gyis myur zhi mdzad pa'i / /
zhi ba de la bdag 'dud do / /
'jig rten kun gyi dbang phyug la / /
bstod pas bdag gis dge bsags pas / /
des ni 'jig rten ma lus 'di / /
ye shes dbang phyug che gyur cig /
thams cad mkhyen pa dbang phyug chen po zhes bya ba'i bstod pa bram ze'i dge bsnyen mtho btsun grub rjes mdzad pa rdzogs so // //
rgya gar gyi mkhan po dzA ran da na dang /
zhu chen gyi lo tsA ba rin chen bzang pos bsgyur ba'o //
