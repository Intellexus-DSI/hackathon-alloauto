@## / /
rgya gar skad du /
shik+Sha sa muts+tsha ya kA ri kA /
bod skad du /
bslab pa kun las btus pa'i tshig le'ur byas pa /
sangs rgyas dang byang chub sems dpa' thams cad la phyag 'tshal lo / /
'di ltar bdag dang gzhan dag kyang / /
'jigs dang sdug bsngal mi 'dod na / /
bdag dang bye brag ci yod na / /
gang de bsrung la gzhan mi bsrung / /
sdug bsngal mthar 'byin 'dod pa dang / /
bde ba'i mthar yang 'gro 'dod pas / /
dad pa'i rtsa ba brtan bya ste / /
byang chub la yang blo brtan bya / /
byang chub sems dpa'i sdom pa ni / /
rgyas par theg pa che las 'byung / /
gang gis ltung bar mi 'gyur ba'i / /
gnad kyi gnas rnams 'dir rig bya / /
bdag gi lus dang longs spyod dang / /
dge ba dus gsum skyes pa rnams / /
sems can kun la btang ba dang / /
de bsrung dag pa spel ba'o / /
sems can rnams kyis longs spyad phyir / /
lus la sogs pas bsrung bar bya / /
ma bsrungs longs spyod gang las 'ong / /
gar mi spyod pa ci zhig sbyin / /
de bas sems can longs spyod phyir / /
dge ba'i bshes gnyen mi gtong zhing / /
mdo sde dag la rtag blta bas / /
lus la sogs pa bsrung bar bya / /
de la lus bsrung gang zhe na / /
gnod par 'gyur ba spang ba ste / /
de kun gang gis 'thob ce na / /
'bras bu med pa'i byed spangs pas / /
de yang rtag tu dran pas 'grub / /
dran pa shin tu gus las 'byung / /
gus ni zhi ba'i che ba nyid / /
shes par gyur nas brtun pas skyed / /
mnyam gzhag yang dag ji bzhin du / /
shes par 'gyur zhes thub pas gsungs / /
phyi rol g.yo ba bzlog pa yis / /
sems ni zhi las mi g.yo zhing / /
kun du mi rgod 'jam pa dang / /
ran cing mnyen par smra ba yis / /
skal can skye bo 'dun par 'gyur / /
gzung bar 'os pa'ang skye bar 'gyur / /
'di ni gzung 'os ma yin na / /
'jig rten rgyal ba'i myu gu brnyas / /
thal bas g.yogs pa'i me bzhin du / /
sems can dmyal la sogs par sreg /
de phyir rgyal bas sdom pa'i mdor / /
gang gis sems can ma dad 'gyur / /
de ni bsgrims te rnam spang zhes / /
dkon mchog sprin las bka' stsal to / /
'di ni bdag lus bsrung ba ste / /
sman dang gos la sogs bcas pas / /
bdag la sred pas longs spyad na / /
nyon mongs bcas pa'i ltung bar 'gyur / /
legs spyad dag la brtsam par bya / /
thams cad la yang tshod rig bya / /
de ltas bslab pa'i gzhi 'di las / /
de yi longs spyod bsrung mi dka' / /
rang don rnam smin sred spangs pas / /
dge ba kun du bsrung bar 'gyur / /
'gyod par yang ni mi bya ste / /
byas par gyur kyang bsgrag mi bya / /
rnyed dang bkur stis 'jigs bya zhing / /
khengs pa rtag tu spang bar bya / /
byang chub sems dpa' dad bya zhing / /
chos la yid gnyis spang bar bya / /
lus ni rnam par sbyang byas na / /
phan pa'i longs spyod 'gyur ba ste / /
'bras chan legs par tshos pa dang / /
gzegs med lus can phan pa 'dra / /
ji ltar lo tog btsas khebs na / /
nad kyis zhum zhing rgyas mi 'gyur / /
de ltar sangs rgyas myu gu yang / /
nyon mongs khebs na rgyas mi 'gyur / /
lus kyi dag pa gang zhe na / /
sdig dang nyon mongs rnam sbyong yin / /
rdzogs sangs rgyas kyis gsungs tshul du / /
'bad pa med na ngan 'gror 'gro / /
bzod bya thos pa bcal bar bya / /
de nas nags su gnas par bya / /
mnyam par gzhag la brtson bya zhing / /
mi sdug la sogs bsgom par bya / /
yang dag 'tsho ba sbyangs pa yis / /
longs spyod dag par shes par bya / /
stong pa snying rje'i snying po can / /
bskyed pas bsod nams dag par 'gyur / /
gzung bar bya ba rab mang la / /
'di ni nyung na 'dis ci bya / /
shin tu ngoms pa skyed ma yin / /
de phyir 'di ni 'phel bar bya / /
de la lus 'phel gang zhe na / /
le lo med dang stobs skyed yin / /
stong dang snying rje'i snying po can / /
sbyin pas longs spyod 'phel bar 'gyur / /
brtson dang bsam pa brtan par yang / /
dang po nan tan byas nas ni / /
snying rje mdun du bzhag nas ni / /
dge ba spel la nan tan bya / /
bzang po spyod pa'i cho ga bzhin / /
phyag 'tshal la sogs gus par bya / /
dad pa la sogs rtag tu bsgo / /
byams dang sangs rgyas sogs dran bya / /
dus rnams kun du sems can don / /
chos kyi sbyin pa zang zing med / /
byang chub sems ni mdor bsdu na / /
bsod nams 'phel ba'i rgyu yin no / /
'grub pa yang dag spong rnams te / /
bag yod pa dang ma bral zhing / /
dran pa dang ni shes bzhin dang / /
tshul bzhin du ni sems pa'o / /
bslab pa kun las btus pa'i tshig le'ur byas pa /
mkhan po zhi ba lhas mdzad pa rdzogs so // //
[
