@ / /
sbyor ba yan lag drug gi man ngag bzhugs // @## / /
dpal ldan bla ma dam pa rnams dang dpal dus kyi 'khor lo la phyag 'tshal lo / /
dus kyi 'khor lor phyag 'tshal nas / /
rnal 'byor yan lag drug bshad bya / /
so sor sdud dang bsam gtan dang / /
srog rtsol de bzhin 'dzin pa dang / /
rjes su dran dang ting nge 'dzin / /
rnal 'byor yan lag drug tu ni / /
rgyun du sangs rgyas mchog gis gsungs / /
kun la drug tu shes bya ste / /
rab kyis dang po rtog pa'o / /
'bring gis srog rtsol la sogs yin / /
tha mas drug po rim pas bsgom / /
byis pa gzhug dang bum pa dang / /
gsang ba ye shes sngon song bas / /
bzhi pa yi ni dbang byas te / /
dam tshig rtsa ba yan lag can / /
de yis dben par gnas byas la / /
so sor sdud pa 'di ltar bsgom / /
bsgom pa stong nyid bsgoms pa yis / /
'gag pa rlung ni 'gag par byed / /
skye ba shugs la bde ba skye / /
'byung ba lam rtags dngos su 'byung / /
ngo bo stong ba nyid yin te / /
so so'i rtog pa thams cad sdud / /
dbye ba bcu ru gsungs pa yin / /
dbang po'i mngon sum dag tu bzhed / /
ye shes phung po shes rab bo / /
'bol ba'i stan la byed pa ni / /
lus bsrang rdo rje skyil krung bca' / /
lce bzlog gsus sbyar mig gyen bzlog /
gtsug tor sgyur pa'i lta stangs so / /
lag gnyis rdo rje bsdam par bya / /
des ni rlung rnams 'ching byed pa'o / /
dpral ba'i thig ler srog bcug la / /
g.yas pas yi rlung dus bsgom / /
mtshan mo bla gab bcas pa ru / /
nam mkha' la dmigs stong nyid bsgom / /
sprod dang tho rangs gung la min / /
nyin mo bla gab med pa ste / /
nam mkha' la bltas snga dro phyi / /
nyi zer nyi ma'i gung la min / /
de ltar bsgoms pas yul sogs dgag /
nang du lha yi mig sogs te / /
stong nyid gzugs te dmigs bcas mthong / /
chos la pha rol bcu gnas la / /
lha la lha mo bcu zhes bya / /
rtags su lam la bcu mthong 'gyur / /
du ba smig rgyu mkha' snang dang / /
mar me 'byung ste 'byung rlung thim / /
tha ma sprin med nam mkha' ni / /
rtags can shes rab pha rol phyin / /
'bar ba zla nyi glog sgra gcan / /
thig le drug ste tha ma yin / /
thams cad rgyur mthong rtags can te / /
'byung lnga ye shes phung po lnga / /
gsang 'dus mtshan brjod nas phyed phyed / /
sprul sku longs sku rtogs med do / /
rdo rje bslang ba'i bde ba 'byung / /
bsgoms pas dus kar ri mo nag /
mthong ba nang du stong gzugs so / /
des ni stong gzugs rtogs par byed / /
so sor sdud la snyoms zhugs nas / /
sngags kun byin gyis rlob byed la / /
ngag gi bden par 'grub pa'o / /
gzung ba'i yul dang bral bar 'gyur / /
gnyis pa bsam gtan yan lag ni / /
stong gzugs brtan phyir byed pa'o / /
ngo bo yul ni stong gzugs te / /
dus ni nam mkha' rgyu dus so / /
dbye ba rnam pa lnga zhes bya / /
lta stangs de nyid phyag rgya ni / /
mnyam gzhag yid kyi mngon sum ste / /
sgom pa sngar gyi stobs gzugs la / /
sems gzhag nam mkha' lta ba yin / /
'byung ba'i rim pas gong thim pas / /
sa sogs gang mthong sgyu ma ltar / /
mnyam gzhag rjes thob med par mthong / /
bsam gtan chags pa'i bde ba 'byung / /
lha mos bskul la lung bstan thob / /
stong nyid sems 'jug shes rab ste / /
dngos rnams sems 'dzin rtog pa'o / /
de 'dzin 'jug pa spyod pa'o / /
sems kun gzhag pa dga' ba'o / /
bde ba phun sum mi g.yo bde / /
mkha' yi bdag nyid rnam shes so / /
bsam gtan la ni snyoms zhugs na / /
mngon par shes pa thob par 'gyur / /
de gnyis thog mar dge ba ste / /
stong gzugs rtogs pas bsnyen par gsungs / /
de nas stong gzugs mthong nas ni / /
mi 'gyur bde ba skye pa'i phyir / /
srog rtsol yan lag bsgom par bya / /
rkang pa gcig gis gcig mnan cing / /
mthe bong nang bcug khu tshur bsdam / /
yul ni rtse gsum rlung yin no / /
'du byed phung po rlung rgyu'i dus / /
lta stangs bdud rtsi 'khyil pa'o / /
phyi ru dang po rlung gtor nas / /
nang du myur dang rnam sdud dang / /
rengs dang sngags sbyor gda' yis ni / /
bum pa can dang rdul mtha' yis / /
rlung gnyis dbus su rab bcug nas / /
rlung bcu rab tu zhi bar bya / /
rdo rje me la srog zhugs pa'i / /
bde ba nges par skye bar 'gyur / /
zla ba drug tu brtson byas pas / /
zhag re rlung bcu 'gag 'gyur te / /
nyi khri chig stong drug brgya 'gag /
de yis lte bar rlung gnyis 'dom / /
ye shes gtum mo 'bar ba yis / /
sangs rgyas lha mo bcu sad nas / /
khu ba bcas pa'i bde ba 'byung / /
steng dang 'og tu gnas gnyis dod / /
ma zos bkres med zos kyang 'ju / /
thur sel mi 'dzag bde ba 'dzag / /
sgyu 'phrul rdo rje gsum po che / /
lus yang la sogs mi rtog bde / /
yid kyi mngon sum zhes bya'o / /
srog dang rtsol bas nges par ni / /
sangs rgyas byang chub sems dpas gzigs / /
rlung sems rab tu brtan bya'i phyir / /
'dzin pa'i yan lag bsgom par bya / /
yul ni bde ba'i rlung nyid do / /
brtan par 'dzin pas 'dzin pa'o / /
tshor ba'i phung po dbus mar gnas / /
lta stangs la sogs de 'dra la / /
lag pa gnyis bsdam nam mkha'i dus /
d+hU tIr rlung ni tshud tsam gyis / /
lam du mi 'gyur thig ler gzhug /
lus sogs thig le bzhi po la / /
rim dang cig car rlung sems ni / /
nges par btsud nas mi g.yo bya / /
de la mi g.yo brtan gyur pas / /
thig ler chags pa'i bde ba skye / /
bud med kun la snyoms 'jug kyang / /
thig le ltung par mi 'gyur ro / /
lus ston bde skye lus brtan 'gyur / /
de yang yid kyis mngon sum mo / /
rtag tu 'dzin pa'i stobs kyis ni / /
rdo rje sems dpa' yang dag 'jug /
'chi bdag la sogs kyis mi tshugs / /
'gro dang 'ong ba zad byed cing / /
nyon mongs la sogs zad par byed / /
stobs bcu la ni 'jug par 'gyur / /
tshe ring nad med khams cha snyoms / /
de gnyis bar du dge ba ste / /
nye bar bsgrub pa zhes bshad la / /
drag shul spyod par gsungs pa'o / /
de nas bde ba spel bya'i phyir / /
rjes su dran pa'i yan lag bya / /
yul ni bde ba nyid yin te / /
bde ba rgyud la dran pa'o / /
ye shes rlung rgyu'i dus su'o / /
lta stangs lha yi lta ba ste / /
'du shes phung por mthe'u chung gzhug /
dbye ba gsum ste bsgoms stobs dang / /
lag pa bud med sbyor ba yis / /
'khor nas dpral gnas byang sems dbab / /
rdo rje nor bur rab gzung ba / /
dngul chu'i dpe yis shes byas la / /
steng nas 'og tu rdo rje gcig /
de 'dra rlung sems gtad pas ni / /
dga' ba bzhi la bcu drug skye / /
yar ngo chags chen mtshan nyid do / /
ras bal stag la be shing dpe / /
spros bcas spros med shin tu med / /
'pho ba'i bag chags spangs byas pas / /
sgrib pa gsum po dag par 'gyur / /
chags pa shin tu sbyar bar bya / /
de don bsgoms pas bde chen ni / /
lhan cig skyes pa skye bar 'gyur / /
mngon shes drug kyang cher 'gyur zhing / /
gzugs sku rnam gnyis mngon sum mthong / /
nges par lung bstan thob par 'gyur / /
rang rig mngon sum du ni 'dod / /
rjes dran la ni snyoms 'jug pa / /
'od kyi dkyil 'khor 'byung bar 'gyur / /
gzhan yang ye shes sku las so / /
bsgrub pa zhes ni gsungs pa'o / /
de nas mi 'gyur bde bsgrub phyir / /
ting nge 'dzin ni nges par bsgom / /
ngo bo bde stong gnyis med de / /
de la rtse gcig gnas pa'o / /
gzugs kyi dbyings kyi phung po sogs / /
ye shes rlung rgyu'i dus su'o / /
sangs rgyas zhi ba'i lta stangs te / /
lag pa ting 'dzin phyag rgya'o / /
bsgom pa dmigs bcas stong gzugs dang / /
dmigs med bde ba ro mnyam la / /
sems ni mi g.yo brtan par gnas / /
dngos po thams cad bde 'char ro / /
dpal ldan mi 'gyur bde ba skye / /
sangs rgyas dngos su yang dag mthong / /
de la brtan par gyur pa des / /
thig le gyen bzlog spyi bor 'gro / /
rdo rje nor bu ngo bo nyid / /
thob nas chos sku longs sku dang / /
sprul sku gnas bzhir thob par 'gyur / /
rdo rje bzhi dang rnam thar dang / /
byang chub bzhi yang rtogs par 'gyur / /
gsang gnas spyi bor rlung dag ni / /
stong dang brgyad brgya 'gags pa yis / /
sa ni bcu gnyis rim pas thob / /
sku ni bcu drug dag par 'gyur / /
thig le spyi bo rdul nor bu / /
mi gnas mya ngan 'das par brjod / /
yon tan thams cad rdzogs par 'gyur / /
ting 'dzin dbang sgyur tsam gyis ni / /
sgrib pa thams cad bral bar 'gyur / /
dri ma med par dag par 'gyur / /
gzugs kyi phung por gsungs pa'o / /
sgrub pa chen po zhes bshad de / /
rnal 'byor mngon sum yin par 'dod / /
de gnyis tha mar dge bar 'dod / /
de ltar yan lag drug po la / /
lo gsum zla phyed gsum gyis ni / /
sangs rgyas 'dra bar 'gyur ba ste /
sa dang thob pa zhes kyang 'dod / /
khams drug sbyangs pas ye shes drug /
rigs drug pha rol phyin drug 'dod / /
mngon shes drug dang rjes dran drug /
rlung drug ye shes bla ma gsungs / /
lus gzer 'phags la phyag rgya gsal / /
de nas spyod pa gsum byas pas / /
dag pa'i sku bzhi ye shes 'grub / /
stobs sogs yon tan kun rdzob pa / /
tshe 'dir nges par 'gyur ba'o / /
bar dor sangs rgya'i man ngag 'di / /
'og rlung steng gi bu gar gdon / /
sbyor drug man ngag yod pa dag /
ma bsgoms na yang skye bdun 'grub / /
so sor sdud pa'i rtags byung zhing / /
gal te shi bar gyur pa na / /
de ni lam dam pa dang 'phrad / /
de nas dngos grub thob par 'gyur / /
chags can sbyor drug man ngag ni / /
dbab dang gzung dang bzlog pa dang / /
gnas su bskyal la rtsa dmigs gdab / /
rlung bsre sbyor ba drug pos bya / /
so sor sdud pa'i spog pa ni / /
drag tu byed cing 'tsham par bya / /
bsam gtan stong gzugs drag tu bsgom / /
btsan thabs sbyor bas rlung gzung ba / /
mgo bo mi na'i bar du bya / /
rlung sems drag tu thig ler gzung / /
chags la las rgya mang la sbyar / /
bde chen ro mnyam dag tu bya / /
'di min mchog ni mi 'grub ces / /
gsungs pas nges par 'di bsgrub bya / /
rtog bsgom 'jig rten 'khor gsungs pa / /
bskyed rim la sogs ci zhig bya / /
dus 'khor zhabs kyis gsungs pa yin / /
sbyor ba yan lag drug gi man ngag dus 'khor zhabs kyis mdzad pa'i snyan rgyud zhal gyi man ngag rdzogs so // //
paN+Di ta so ma nA tha dang /
lo tsA ba 'bro shes rab grags kyi sa bsgyur ba'o //
[]
