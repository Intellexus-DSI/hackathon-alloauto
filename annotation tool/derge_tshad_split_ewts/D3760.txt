@## / /
rgya gar skad du / /
maN+Dal bi d+hiH /
bod skad du / /
maN+Dal gyi cho ga /
bcom ldan 'das 'jam dpal gzhon nur gyur pa la phyag 'tshal lo / /
rje btsun 'jam dpal gzhon nu la / /
phyag 'tshal maN+Dal cho ga bshad / /
maN+Dal bsdu na rnam gnyis te / /
yid kyis bsam dang dngos byed pa'o / /
yid kyis dbul ba yid kyis yin / /
dngos byed yan lag dgu rdzogs dbul / /
rgyu rkyen sngon 'gro mtshams dang tshad / /
dbyibs dang kha dog byin rlabs rgyan / /
sa bzang bye ma lci ba la / /
srog chags la sogs bsal ba las / /
'jim pa legs par bsgrub par bya / /
de nas tshad med stong nyid bsam / /
bdud rtsi 'khyil pa'i sngags 'di yis / /
thog mar mtshams bcad bdag nyid bsrung / /
oM -i mra ta kuN+Da li ha na ha na hUM phaT /
zheng du khru gang yan chad tshad / /
dbyibs ni gru bzhi lham pa la / /
nang du zlum por bskor bar bya / /
kha dog kun ka sngo yang rung / /
yang na yid dang ci 'thad bya / /
yang na tshad dang kha dog dbyibs / /
phrin las rnam bzhi'i tshul dang sbyar / /
de nas snying ga'i sa bon las / /
'od 'phros yi ge traM zhu bas / /
stegs ni rin chen rnam lngar bsam / /
oM pany+tsa rat+na maN+Dal hUM /
ba yi rnam lnga dri lnga la / /
sa bon 'od 'phros a zhu bas / /
bdud rtsi'i rang bzhin gyur par bsam / /
oM i mra te hUM phaT /
de nas legs par byug par bya / /
tsan+dan la sogs dri lnga la / /
'od 'phros yi ge du zhu bas / /
bdug pa'i mchog tu gyur par bsam / /
oM badzra d+hU b+be AHhUM / /
rnal 'byor 'byor pa chung na'ang rung / /
tsan+dan med du mi rung ngo / /
de ltar dri zhim legs par byugs / /
de nas me tog rgyan bkram pa / /
lnga sogs yang na lha grangs bstun / /
de steng paM las pad+mar bsam / /
oM pad+ma maN+Dal hUM /
de steng a las zla dkyil bsam / /
oM tsan+d+ra maN+Dal hUM /
de steng b+h+rUM las gzhal yas khang / /
shin tu mdzes pa bsam par bya / /
de nas mgon po spyan drangs la / /
phyag 'tshal mchod dang sdig pa bshags / /
gzhan gyi dge la yi rang bya / /
chos kyi 'khor lo bskor bar bskul / /
mya ngan mi 'da' gsol ba gdab / /
dge ba dag ni thams cad la / /
'gro ba'i don du byang chub bsngo / /
de ltar phul ba'i yon tan ni / /
pha rol phyin bcu rdzogs ldan zhing / /
sgrib pa gnyis byang tshogs rdzogs te / /
ting 'dzin dkyil 'khor gsal gyur nas / /
rang bzhin dkyil 'khor mthong bar 'gyur / /
de ltar ma byas nyes dmigs ni / /
rdzogs la brtan pa ma thob bar / /
maN+Dal 'jog na mkha' 'gros gsod / /
de bas nan tan gus par bya / /
lung dang man ngag bla ma las brgyud pa / /
maN+Dal cho ga rim par bkod pa 'di / /
blo zhen don du bdag gis cung zad bsdus / /
'khrul na bzod mdzod mkhas rnams gzhan du rtsoms / /
dri med blos bsdus dge ba 'dis / /
srid gsum ris drug 'gro kun gyis / /
mnyam pa nyid kyi don rtogs nas / /
bde chen thang la phyin par shog /
maN+Dal gyi cho ga dngos grub brnyes pa'i slob dpon mkhas pa chen po kam pa la'i zhal snga nas mdzad pa rdzogs so // //
sngon gyi lo tsA ba chen po rnams kyis bsgyur ba ste 'gyur rnying lags skad do / /
[ ]
