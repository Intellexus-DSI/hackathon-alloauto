@## / /
rgya gar skad du /
tA rod+b+ha wa ku ru kul+lA sA d+ha naM /
bod skad du /
sgrol ma las 'byung ba'i ku ru kul+lA'i sgrub thabs /
sgrol ma las 'byung ba'i ku ru kul+le la phyag 'tshal lo / /
re zhig thog mar sngags pas yid du 'ong bar 'gyur ba'i gnas 'ga' zhig tu 'jam pa'i stan nang tshangs can la sogs pa la nye bar gnas te /
thang ka la sogs pa la bzhugs pa'i bcom ldan 'das ma bkram la /
phyi rol gyi mchod pa byas nas rang gi snying gar /
dri med zla ba nya ba'i mdog /
dbyangs yig dang po legs las 'byung / /
sems kyi zla ba legs bsgoms la / /
sa bon de steng dgod par bya / /
dro ba rnams kyi bzhi pa ni / /
me yi yi ge steng na gnas / /
yi ge i dang yang dag ldan / /
nam mkha' gnyis kyis brgyan pa'o / /
de yi 'od zer sna tshogs kyis / /
'jig rten dri ma med byas shing / /
mi mjed khams sogs sbyangs byas nas / /
ku ru kul+le'i rir song ste / /
de ni legs par bskul nas kyang / /
spyan drangs nas ni mdun du bzhugs / /
sa bon de las mkhas pa yis / /
mchod pa'i sprin tshogs chen po spro / /
me tog bdug pa de bzhin sgron / /
dri dang lha bshos tshogs rnams dang / /
'gying bag phreng ba gar dang glu / /
rol mo'i mchod sogs de bzhin du / /
dkon mchog gsum la skyabs su mchi / /
bdag gis sdig kun so sor bshags / /
'gro ba'i dge la rje yi rang / /
sangs rgyas byang chub yid kyis gzung / /
sngags 'di lan gsum brjod byas la / /
de nas bzod pa mdzod ces kyang / /
de yi tshigs su bcad pa'i dbyangs ni 'di yin te /
bdag ni rmongs pa'i yid kyis kyang / /
sdig pa cung zad gang bgyis pa / /
lus can gang yin skyob mdzad pa'i / /
lha mo khyod kyis de bzod mdzod / /
sems ni byams la gnas par bya / /
zhing de nas ni yang sems snying rje la nges par bzhag par byas la rab tu dga' ba'i sems kyang legs par bskyed pas gnas par bya ste / /
phyi nas ni btang snyoms su byas pas /
thams cad kyang sems tsam du rnam par gzhag par bya ba'o / /
rang bzhin nga rgyal gzhom don du / /
de nas sems kyang stong par bya / /
stong nyid me yis bsregs pas ni / /
yang srid phung po lnga mi 'byung / /
oM stong pa nyid kyi ye shes kyi rdo rje'i rang bzhin gyi bdag nyid ni nga yin no / /
yud tsam stong nyid rnal 'byor bya / /
sems ngal gso bar bya ba dang / /
dang po'i smon lam dran byas la / /
yang ni sa bon tsam dran bya / /
gcig tu yongs su myang 'das las / /
bdag gis sems can rab tu bsgral / /
'khor ba'i rgya mtsho brgal dka' las / /
ji ltar de dag bdag gis bsgral / /
snying rjes zin pas 'di rtogs nas / /
spyod med stong pa nyid btang ste / /
chos kyi dbyings kyi rang bzhin gyis / /
sems bskyed pa dang ldan pa la / /
sa bon sangs rgyas byin brlabs kyis / /
de la ut+pal zhes bya 'byung / /
ut+pa la ni zla ba'i gzugs / /
dbyangs yig a las legs 'byung ngo / /
zla ba der yang 'od zer sbyor ba yis / /
'jig rten khams rnams ma lus pa / /
de yi rnam sbyang bsgom par bya / /
sbyangs nas mkhyen bya 'od zer gyis / /
sangs rgyas bye ba thams cad ni / /
ut+pal de la zhugs par bsgom / /
de las sgrol ma 'byung ba yin / /
sku mdog dmar po phyag bzhi ma / /
pad+ma dmar po'i gdan la bzhugs / /
gos dmar zung bsnams skal ldan ma / /
rna gdub dbu rgyan dmar po can / /
g.yas kyi phyag gnyis mi 'jigs dang / /
mda' bsnams pa dang gzhan ma yi / /
g.yon pa'i phyag ni gnyis kyis kyang / /
gzhu dang mchog dmar ut+pal bsnams / /
ku ru kul+lA'i ri phug gi /
nang bzhugs snang mtha'i cod pan gnas / /
pad+ma dmar po'i gdan 'og na / /
sgra gcan de steng yongs gnas pa / /
'dod pa'i lha ni khyo shug gnyis / /
shin tu rgyal ba bsgom bya ste / /
de la rdo rje skyil krung bzhugs / /
rig pa kun la rnam sbyangs ma / /
rgyan rnams thams cad kyis brgyan pa'i / /
bcom ldan 'das ma yang dag bsgom / /
dam tshig sku ni legs ldan pas / /
ye shes 'khor lo legs par dgug /
skad cig snang ba yongs rdzogs pas / /
ye shes 'khor lo mdun du bzhugs / /
dzaHhUM baM hoH /
zhes bya ba 'dis /
spyan drangs dgug gzhug brtan par bya /
dgyes par yang bya ba'o / /
dam tshig gi phyag rgya'i sbyor bas kha'i lam nas gzhug par bya ste /
lag pa gnyis snyim par byas la gung mo gnyis ka yang rtse sprad cing /
rtse 'og mthil du srin lag gnyis dgug pa mtheb mo gnyis khong du btang ba'i 'og tu mnan la /
mdzub mo gnyis gung mo gnyis kyi glor sbyar zhing gang gi tshe mthe'u chung gnyis kyang cung zad rtse dgug pa'o / /
'dis ni dam tshig btsing bar bya ba dang /
'dis 'khor lo gzhug par bya ba yang yin no / /
de nas ni sangs rgyas rnams kyi zhes bya ba'i tshigs su bcad pa'i dbyangs brjod pas dbang bskur ba don du gnyer bar bya ste /
byang chub rdo rje sangs rgyas rnams / /
ji ltar byin pa chen po'i che / /
bdag kyang bskyab par bgyid don du / /
mkha' rdor la sogs bdag la stsol / /
de dag cher gyur sbyin mdzad de / /
dbang bskur rgyal po zhes bya ba'o / /
me tog dbang bzhin rgyal po yang / /
spyan ma lo sogs lnga bdag gis / /
khams gsum pa yi phyag byas pa'i / /
dbang bskur rdo rje chen po pa / /
sangs rgyas kun gyi gsang gsum gyi / /
gnas las legs byung bdag gis sbyin / /
sangs rgyas dbang bskur pa yin sgrol / /
chos ni gtsug gi nor bur bzhugs / /
ngo mtshar 'od zer dmar 'od kyis / /
'jig rten gsum po gsal bar mdzad / /
dbang bskur rin chen thob pas ni / /
dngos grub thams cad rab grub byed / /
lo phyed brtan pas legs gnas dang / /
ji skad bshad mchog sngon du btang / /
thun gsum la ni gtor ma btang / /
sgom pa'i rim pa sngon 'gro bas / /
sgrol ma'i snying 'o yis ni 'dir / /
sngags ni mnyam par bzhags pas bzlas / /
oM ku ru kul+le hrIHswA hA /
de dag gi sngon du 'gro ba yi ge 'bum bzlas pa las yang dag par brtsam par bya ba'o / /
cha shas kyis ni shes rab 'phel / /
cha gzhan gyis ni dbang du byed / /
cha ni gsum pa nyid kyis kyang / /
mi yi dug ni 'byin par byed / /
de ni 'jig rten kun gyi mchod par byed 'gyur zhing / /
bud med rgyags pa dag gis dregs ldan rnams kyang ste / /
ji ltar 'dod bzhin sngags 'dzin byed pa'i rje bo yis / /
bshad la goms pa'i sbyor bas lha mi mdzes rnams kyang / /
sgrin pos rim gyis goms byas te / /
dngos grub phran tshegs bsgrub byas la / /
dngos grub chen po bsgrub par bya / /
thams cad du 'dir the tshom spang / /
sgrol ma las byung ba'i ku ru kul+le'i sgrub thabs rtog pa las gsungs pa rdzogs so // //
paN+Di ta chen po a b+ha ya las dge slong tshul khrims rgyal mtshan gyis bsgyur ba'o //
[ ]
