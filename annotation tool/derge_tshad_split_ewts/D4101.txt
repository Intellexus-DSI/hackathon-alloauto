@## / /
rgya gar skad du /
Ar+ya d+harma d+h+wa tu gar+b+ha bi ba ra Na /
bod skad du /
'phags pa chos kyi dbyings kyi snying po'i rnam par 'grel pa /
dkon mchog gsum la phyag 'tshal lo / /
chos rnams gang dag rgyus byung de dag ni / /
rgyu dang de la 'gog pa gang yin pa / /
de bzhin gshegs pa nyid kyis bka' stsal pa / /
de skad gsungs pa'i tshul can dge sbyong che / /
zhes bya ba smos te /
de la chos gang dag ces bya ba ni rnam pa bdun du shes par bya ste /
rnam par shes pa dang /
ming dang /
gzugs dang /
skye mched drug dang /
reg pa dang /
tshor ba dang /
skye ba dang /
rga shi rnams so / /
chos de dag kyang rnam pa lnga las byung ba yin pas rgyus byung ngo / /
rgyu lnga po de dag kyang gang zhe na /
ma rig pa dang /
sred pa dang /
len pa dang /
'du byed dang srid pa dang lnga'o / /
chos rnam pa bdun dang /
de'i rgyu lnga po de dag 'gog pa ni rgyu dang de la 'gog pa ste /
de yang nye bar zhi ba dang /
thar pa dang /
mya ngan las 'das pa zhes bya ba nyid do / /
de yang su zhig gis bshad ce na /
de bzhin gshegs pa nyid kyis bka' stsal te zhes bya ba smos te /
des bshad ces bya ba'i don to / /
don ji ltar gnas pa de bzhin du rtogs pas na de bzhin gshegs pa'o / /
yang na dngos po ji lta ba bzhin du ma nor bar gzhan la ston par mdzad pas na de bzhin gshegs pa'o / /
de lta bu'i lam ston cing rang nyid kyis rtogs pa ste /
thos pa'i dang tshul gang la yod pa de ni de skad gsung ba'i dang tshul can zhes bya'o / /
chen po ni gtso bo dang /
phul dang /
dam pa dang /
rab mchog gi don te /
de yang gsungs pa /
mkhas pa dang /
dpa' ba dang /
dka' thub can dang /
spro ba che ba dang /
brtson 'grus drag po dang /
rmad du byung ba'i phrin las mdzad pa gang yin pa de ni chen po'o / /
de la shes par bya ba ma lus pa mkhyen pas na mkhas pa'o / /
nyon mongs pa thams cad bcom pas dpa' ba'o /
tshul khrims yang dag par bsgoms pas dka' thub pa'o / /
yon tan la sogs pa la mi skyo bas na spro ba che ba'o / /
mgo 'am thod la me 'bar ba bzhin du brtson 'grus drag po'o / /
rmad du byung ba'i chos mngon sum du mdzad pas na rmad du byung ba'i phrin las can te /
de lta bu la chen po zhes bya'o / /
dge sbyong zhes bya ba ni sdig pa dang nyon mongs pa nye bar zhi bas dge sbyong ngo / /
sdig pa thams cad spangs pas bram ze'o / /
nyon mongs pas ngal ba sel bas dge sbyong ngo / /
bdag nyid kyi dri ma 'byin pas na rab tu byung ba zhes bya ba ste /
de lta bu'i yon tan dang ldan pa'i bcom ldan 'das kyis de skad gsungs zhes sbyar ro / /
de bzhin du sdug bsngal dang /
kun 'byung dang /
'gog pa dang /
lam gyi bden pa la yang sbyar bar bya'o / /
de la rgyu ma rig pa las 'du byed la sogs pa rga shi'i bar du byed pa po med par 'byung ba ni /
lugs las 'byung ba yin la /
rgyu ma rig pa la sogs pa de dag 'gog pa shes pa lugs las bzlog pa zhes bya ba ste /
ma rig pa log pas 'du byed la sogs pa mi 'byung ste /
de ltar gsung ba ni dge sbyong chen po yin no / /
'phags pa chos kyi dbyings kyi snying po'i rnam par 'grel pa slob dpon klu sgrub kyi zhal snga nas kyis mdzad pa rdzogs so // //
rgya gar gyi mkhan po ye shes snying po dang /
zhu chen gyi lo tsA ba ban de dpal brtsegs kyis bsgyur cing zhus te gtan la phab pa'o //
[
