@## / /
rgya gar skad du /
tA ra sA d+ha naM /
bod skad du /
sgrol ma'i sgrub thabs /
sgrol ma la phyag 'tshal lo / /
dang po snying ga'i zla ba'i dkyil na gnas pa'i tA~M gi sa bon las rnam par 'phro ba'i 'od zer las grub pa'i bla ma dang sangs rgyas dang byang chub sems dpa' rnams bsgom par bya zhing /
de dag phyi dang nang gi bdag nyid kyi mchod pas kyang legs par mchod cing de dag gi spyan sngar bla na med pa'i mchod pa rnam pa bdun yang bya ba'o / /
de nas stong pa nyid rnam par bsgoms la /
oM chos thams cad rang bzhin gyis dag pas rang bzhin gyis dag pa yin no zhes brjod par bya'o / /
de nas zla ba dang tA~M las yang dag par byung ba'i ut+pal dkar po la gnas pa'i yi ge tA~M las nges par sgrol ma sngon po ste /
phyag gnyis kyi g.yas pas mchog sbyin pa g.yon pas rtsa ba dang bcas pa'i ut+pala'i mchog sbyin bsnams pa /
rgyan thams cad kyis brgyan pa zla ba'i gdan la skyil mo krung gis bzhugs par bsam par bya ba'o / /
dam tshig gi phyag rgya bcings pa ni thal mo sbyar la mdzub mo gnyis kyis gung mo gnyis rgya ba nas bkab cing mthe bong dag pad+ma 'byar ba ltar nang du brkyang ba ni ut+pal kha bye ba'i phyag rgya'o / /
de nas oM tA re tut+tA re tu re swA hA /
zhes bya ba'i sngags 'di bzlas par bya ba'o / /
sgrol ma chen mo zhes bya ba'i sgrol ma'i sgrub thabs rdzogs so // //
a b+ha ya'i zhal snga nas dge slong tshul khrims rgyal mtshan gyis bsgyur ba'o //
[ ]
