@# / /
rgya gar skad du /
bi na ya prashA kA ri kA /
bod skad du /
'dul ba dri ba'i tshig le'ur byas pa /
thams cad mkhyen pa'i nyi ma the tshom gyi mun pa mang po mi bzad pa bsal ba la phyag 'tshal lo / /
rgyal ba nyi ma the tshom gye / /
mun 'joms yun rings phyag 'tshal nas / /
'dul ba las ni legs btus te / /
dri ba kun las btus pa bshad / /
gang zhig 'dul ba la brnyas zhing / /
de rig pa la rnam smod pa / /
bdag nyid la yang snyems 'chang ba / /
de yi ched du 'di brjod do / /
sems can mi yi 'gro ba yin / /
bar chad rnams kyang spangs pa la / /
sdom pa mi 'chags par gsungs pa / /
ji lta bu yin bsgrims te smros / /
pha ma ched du bsams gsod dang / /
dge slong ma ni sun phyung dang / /
dge 'dun dbyen byed sdom pa yi / /
zhing du gsungs pa ji lta bu / /
sngon du pham pa byas gyur la / /
dge slong rnams la rab bsgrims te / /
bsnyen rdzogs gsol ba gang yin pa / /
de la ji ltar 'chags 'gyur smros / /
bsam pa thag pas dkon mchog gsum / /
phyir spong bar ni byed pa la / /
sdom pa med par mi 'gyur ba / /
ci phyir 'di la lan brjod cig /
sngon du las kyi cho ga yis / /
legs par bsnyen par rdzogs byas te / /
'khrig pa bsten pa byas nas phyis / /
ci phyir dge slong ming mi 'dor / /
gang zhig dge slong nyid gnas shing / /
'dod pa la yang sten byed pa / /
de la mthar ma gsungs ci phyir / /
dri yis de ni bdag la smros / /
dge slong gcig pu zla med par / /
gnas na 'dug par gyur pa la / /
phas pham 'gyur ba ji lta bu / /
sdom brtson soms te smra bar gyis / /
gang gis yan lag lnga ldan pas / /
gzhan gyi nor ni brku byas pas / /
de la pham par ma gsungs pa / /
de ni ci phyir gsal bar smros / /
sdom brtson blo ldan gang zhig gis / /
gzhan rdzas 'grang 'das brkus pa de / /
ci phyir pham par ma gsungs pa / /
de ni bdag la myur du smros / /
sdom brtson rin thang tshang ba yi / /
yo byad gnas nas ma spangs par / /
mthar 'gyur ba ni ci phyir kye / /
bdag la nges par legs par smros / /
sdom brtson rku ba'i sems kyis ni / /
ma byin gnas nas spags pa la / /
phas pham mi gsung ji lta bu / /
khyod kyis bdag la rgyu smros shig /
dge slong tshul khrims ldan pa yis / /
ma byin yan lag lnga ldan par / /
brkus na ltung ba med gsungs pa / /
ci phyir khyod kyis the tshom chod / /
dud 'gro'i mngal na gnas pa yi / /
bu ni gsad sems kyis bsad na / /
thub pa de nyid mkhyen pa yis / /
pham 'gyur gsungs pa ji lta bu / /
sdom brtson gsad pa'i sems ldan gyis / /
mi yi mngal nas ltung byed pa / /
pham byed min gsungs ji lta bu / /
gal te khyod la mthu yod smros / /
pha ma bsams bzhin gsad pa la / /
pham 'gyur min zhing mnar med pa'ang / /
min zhes gsungs pa ci yi phyir / /
de dris bdag gi mdun du smros / /
brda phrad mdun du bdag sangs rgyas / /
dgra bcom ston pa zhes smras pa / /
pham par ma gsungs ci yi phyir / /
kho bo don du gnyer gyis smos / /
khyod 'bras thob ces de skad 'dris / /
de bzhin no zhes gsal smras na / /
pham 'gyur byed pa yin gsungs pa / /
ci phyir don bzhin smra bar gyis / /
brda phrad pa yi mi'i mdun du / /
'bras bu rnam pa bzhi smras pa / /
de nyid gzigs pas mthar 'gyur ba / /
ci yi phyir na gsungs pa yin / /
dge slong 'bras cig smra bya las / /
gal te 'bras bu gzhan smras na / /
mthar 'gyur byed pa min gsungs pa / /
ci phyir rgyu 'di smra bar gyis / /
'dul ba dri ba'i tshig le'ur byas pa las le'u dang po'o // //
yan lag bcu ldan 'byin byed pa / /
dge 'dun lhag ma byed pa zhes / /
bde bar gshegs pas ma gsungs pa / /
ji ltar rgyu ni bdag mdun smros / /
'dod chags la sogs mtshungs ldan pa'i / /
sems kyis bud med bzod pa la / /
reg pa dge 'dun lhag ma zhes / /
thub pas ma gsungs ji lta bu / /
sdom brtson bsams bzhin dge 'dun gyi / /
lhag ma byas nas cho ga bzhin / /
bshags pa la sogs ma byas par / /
ngag gsung ci phyir nges par smros / /
gang zag gcig la spo ba dang / /
spyad pa nyid de bzhi po dag /
gang gis srid par smra bar gyis / /
ji srid 'tsho bar rang gi gos / /
rab tu mang po ma bsngos shing / /
byin ma brlabs par 'chang yang ni / /
dri ma med par ji ltar bzhed / /
tha dad gnas ni spangs pa'i gnas / /
gcig na gnas pa'i dge slong la / /
'brel ba'i dri mas dri ma dang / /
bcas par gyur pa ji lta bu / /
zla bas spang gos dge slong gis / /
ji srid 'tsho bar ma spangs na / /
ci phyir ltung ba med pa zhes / /
gsungs pa dri yis gsal bar smros / /
sdom brtson can ni pha ma las / /
chos gos rung ba blangs byas nas / /
ci phyir spangs pa'i nyes pa yis / /
dri ma can du gyur par gsungs / /
zhag bdun pa yi sman dag ni / /
ji srid 'tsho ba'i bar bcangs na / /
ji ltar sdom brtson ltung med par / /
gsungs pa'i don de smra bar gyis / /
shes bzhin du ni brdzun gyi tshig /
smras na ltung byed me yis ni / /
ci yi phyir na sdom brtson can / /
shin tu sreg min gsal por smros / /
dge slong gis ni dge slong la / /
skyon nas smra bar byed pa la / /
kun mkhyen thub pas ci yi phyir / /
ltung byed ma gsungs nges par smros / /
dge slong nyon mongs can sems kyis / /
dge slong gis smras phra ma ni / /
dge slong la byas thub pa yis / /
ji ltar dag gsungs khyod bcol smros / /
sdom brtson gyis ni rung ba yi / /
sa bon rnam pa lnga zos na / /
ji ltar ltung byed byed par gsungs /
sdom brtson gyis ni bsgrims te smros / /
g.yogs ma med par dge 'dun gyis / /
gnas mal rung ba bshams nas ni / /
ma brubs ma bltabs par song na / /
ji ltar bur na dag pa gsungs / /
sdom brtson gyi ni rung ba'i gos / /
nye du min pa'i dge slong ma / /
byin la ltung ba med pa zhes / /
gsungs pa ci phyir nges par smros / /
mtshan gcig gnas pa'i dge slong dag /
mang po kha zas ma bsrul dang / /
tha dad za ba ci yi phyir / /
dag par gsungs pa gsal bar smros / /
kha zas bca' bar bya la sogs / /
rung ba dus min za byed pa / /
ji ltar dag pa zhes gsungs pa / /
the tshom gtan la dbab par gyis / /
dge slong cho ga sngon 'gro ba'i / /
byin len byas nas za byed pa / /
ji ltar ltung dang bcas zhes gsungs / /
khyod la mthu yod gsal bar smros / /
dge slong gis ni dge slong la / /
nyon mongs sems kyis rdeg byed pa / /
thub pas ji ltar nyes byas gsungs / /
khyod kyis gsal bar lan thob cig /
sdom brtson me la reg byed pa / /
kun mkhyen thugs rje ldan pa yis / /
ci phyir ltung ba nyes byas gsungs / /
dri yis nges par smra bar gyis / /
dge slong nub gnyis las lhag par / /
bsnyen par rdzogs dang bral ba dang / /
nyal bar byed pa ji lta bur / /
nyes byas ltung bar byed par 'gyur / /
sdom brtson tshon rtsi sna gsum gyis / /
kha ma bsgyur ba'i gos gyon pa / /
ci phyir ltung ba med gsungs pa / /
kho bos bcol gyi khyod smros shig /
sdom brtson tshon rtsi sna gsum gyis / /
legs par kha bsgyur gos gyon pa / /
ci phyir ltung ba bcas gsungs pa / /
the tshom gyi ni mchog chod cig /
sdom brtson rin chen la reg na / /
ji ltar dge 'dun lhag ma dang / /
sbom gsungs mdza' bo kho bo yi / /
the tshom brtan po myur du chod / /
rin po che dang de smos la / /
reg pa'i dge slong ji lta bur / /
nyes byas gsungs pa kho bo yi / /
the tshom bsal bas rangs par gyis / /
dge slong rin chen la reg pa / /
thub pas ji ltar ltung med ces / /
gsungs pa kho bo don gnyer khyod / /
myur du gsal bar smra bar gyis / /
sdom brtson rtag tu khrus byed pa / /
bde bar gshegs pas ji lta bur / /
nyes pa cir yang ma gsungs khyod / /
gal te 'dul don shes na smros / /
gal te sdom can gyis ni dus / /
byin gyis brlabs nas brtag byed na / /
thub pa thams cad gzigs pa yis / /
ji ltar ltung dang bcas par gsungs / /
dge slong gis ni dge slong la / /
g.ya' bsgag bsam pas ga ga tshil / /
byed pa ci phyir thub pa yis / /
nyes byas ltung gsungs bcol gyis smros / /
lo ni nyi shu ma lon pa / /
bsnyen par rdzogs par byed pa la / /
ji ltar ltung ba med pa dang / /
de don gnyer la'ang chags par gsungs / /
sdom brtson myos 'gyur 'du shes kyis / /
chang 'thungs ji ltar nyes byas kyi / /
ltung bar gsungs ba gal te mthu / /
yod na dogs pa med pas smros / /
sdom brtson mtshan mo rin chen dag /
'dug bzhin du ni rgyal po yis / /
gtan brten btsun mo'i gnas yod la / /
gtugs na ji ltar ltung ba med / /
grong gnas dge slong ma la ni / /
sdom brtson de na gnas dag gis / /
kha zas blangs na ji lta bur / /
so sor bshags bya'i nyes byas gsungs / /
'dul ba dri ba'i tshig le'ur byas pa las le'u gnyis pa'o // //
dge slong so sor thar pa yi / /
gdon pa lnga char ma bton par / /
ji ltar de yi gso sbyong byas / /
dri yi kho bo la smos shig /
so sor thar pa mi 'don cing / /
gzhan gyi drung du byin mi rlob / /
ci phyir gso sbyong byas 'gyur 'dir / /
bdag la the tshom yod kyis smros / /
dge 'dun rnyed pa dge slong ni / /
gcig pus blangs na ji lta bur / /
nyes med gsungs pa kho bo yis / /
don du gnyer gyis khyod gsal smos / /
sdom brtson can gyis dge 'dun gyi / /
rnyed pa rung ba bdag gir byas / /
ltung bcas zhes gsungs rgyu ci yod / /
'bad de bdag la smra bar gyis / /
mchod rten la phul rnyed pa gang / /
de las dge slong gis blangs na / /
ji ltar ltung ba med pa zhes / /
rgyal bas gsungs pa sdom brtson smros / /
nyan thos kyi la bsngos pa'i rdzas /
sdom brtson mchod rten las blangs na / /
ji ltar ltung ba dang bcas par / /
thub pas gsungs pa sdom brtson smros / /
spo ba spyod gnyis gnas gcig na / /
gnas byed ci phyir nyes med nyid / /
khyod la nus pa yod ce na / /
kho bo la ni shin tu smros / /
nam yang ltung ba med ces pa / /
ci yi phyir na thub pa yis / /
spo bar 'os pa yin par gsungs / /
brtse ldan khyod ni gsal bar smros / /
ltung ba yod pa ma yin la / /
gal te spo ba sbyin byed na / /
ci phyir thub pas ltung med gsungs / /
kho bo la ni nges par smros / /
gsar bus rgan po las 'das na / /
gnas mal len par byed pa la / /
ci phyir ltung ba med par gsungs / /
kho bo the tshom bzlog par gyis / /
gnas mal de nyid spyod pa la / /
ci yi phyir na thub pa yis / /
nyes pa med dang nyes byas gsungs / /
'bod de gsal bar smra bar gyis / /
dge 'dun gyi ni gnas mal la / /
rang gi gos kyis ma g.yogs par / /
spyod pa ci ltar ltung med gsungs / /
brtul zhugs can gyis bdag la smros / /
'dul ba dri ba'i tshig le'ur byas pa las le'u gsum pa'o // //
ltung ba rnam par rig byed dam / /
ci zhig gzugs can bstan yod dam / /
thogs dang bcas sam zag bcas sam / /
'dus byas yin nam 'on te ci / /
'jig rten pa'am phung por ldan / /
khams dang skye mched ldan pa'am / /
zin pa'am lung bstan 'byung bar ldan / /
de bzhin 'byung ba las gyur pa'am / /
kun sbyor sgrib pa'am nyon mongs can / /
zang zing bcas pa'am 'on te na / /
zhen pa brten pa'am 'thab bcas sam / /
dmigs pa dang bcas yin nam ci / /
sems sam las sam 'on te na / /
rnam smin bcas sam de las gzhan / /
'das pa'am ma 'ongs da ltar yin / /
dge ba'am 'dod dang gzugs khams ldan / /
slob pa'am 'on te mi slob bam / /
ci zhig de nyid spang bya'am / /
ci zhig bsgom pas spang bya'am / /
'on te mthong bas bya ba yin / /
lus kyi 'am 'on te ngag gi 'am / /
'on te ci zhig sems kyi yin / /
dge slong bdag la myur du ni / /
don bzhin dag tu smra bar gyis / /
ci dngos de nyid byed pa la / /
ltung ba dang ni ltung ba med / /
gnyis su 'gyur ba srid yod dam / /
khyod la dri yis myur du smros / /
ci zhig gang gis lhag med par / /
'gyur ba'i gzhi ni de nyid kyis / /
lhag ma dang bcas ltung 'gyur ram / /
dri yis bdag la gsal por smros / /
ci zhig gang gis phas pham pa'i / /
ltung 'gyur gzhi ni de nyid kyis / /
dge 'dun lhag 'gyur de bzhin ltung / /
'gyur ram ji ltar bdag la smros / /
gang gis dge 'dun lhag 'gyur ba'i / /
gzhi de nyid kyis dge slong la / /
ltung byed dang ni de bzhin du / /
nyes byas su yang ci phyir 'gyur / /
ci zhig gang gis ltung byed pa'i / /
ltung bar 'gyur ba de nyid kyis / /
so sor bshags 'gyur ci yi phyir / /
dge slong ji ltar 'dod bzhin smros / /
gzhi ci gang gi ltung byed kyi / /
ltung bar 'gyur ba de nyid kyis / /
nyes par 'gyur ram dge slong khyod / /
gal te nus pa yod bdag smros / /
gang gis so sor bshags pa yi / /
ltung bar 'gyur ba'i gzhi de ci / /
nyes byas srid dam mthu yod na / /
dri yis bdag gi mdun du smros / /
ji ltar dge lung ma bstan pa'i / /
sems gnas pa la gsod byed pa / /
mnar bar gsungs mi dge ba yi / /
sems la gnas pa las ma gsungs / /
dge slong rung ba gnas gcig dang / /
mtshams gcig gnas bzhin de yi tshig /
med par dge 'dun las byas na / /
nyes byas min gsungs ci 'dra smros / /
khyim pa gnas bzhin dge 'dun gyis / /
las shig byas na ji lta bur / /
de yis las kyang byas 'gyur zhing / /
ltung ba med par 'gyur ba smros / /
dge dang lung ma bstan sems la / /
gnas pa la ni ji lta bur / /
ltung dang bcas pa zhes gsungs srid / /
bdag mdun ji ltar 'dod pa smros / /
ci dgra bcom la ltung 'byung ngam / /
'di la bdag la the tshom ni / /
brtan po yod kyis 'bod de khyod / /
dogs pa med par bdag mdun smros / /
dge 'dun dbyen byed gang yang rung / /
de kun bskal par gnas sam ci / /
dge slong gal te khyod byams na / /
kho bo'i the tshom myur du sol / /
dge slong gyur nas ltung 'gyur dang / /
bzlog pa yang ni ji lta bur / /
bdag gi the tshom myur du chod / /
dge slong gnyid ma log pa'i tshe / /
ltung ba byas nas gnyid log na / /
ltung bar 'gyur dang bzlog pa yang / /
ji ltar dri yis gsal bar smros / /
stan gcig la ni 'dug pa yi / /
dge slong la ni rgyu gang gis / /
ltung ba ris ni lnga po dag /
'byung bar 'gyur ba srid yod dam / /
dge slong sbyor ba gcig gis ni / /
ji ltar ltung ba stong byed 'gyur / /
gal te de nyid rig ce na / /
dri yis khyod ni smra bar gyis / /
bsam gtan dang po la sogs la / /
snyoms par zhugs pa thub pa yis / /
dge 'dun lhag mar ci yi phyir / /
rab tu gsungs pa bdag la smros / /
dge slong tha na nyes byas kyi / /
ltung ba nam du'ang mi 'byin kyang / /
'on kyang dge slong ma yin par / /
gsungs pa ci phyir gsal bar smros / /
dge slong ma ni nam du yang / /
nyes byas kyang ni mi byed kyang / /
'on kyang ji ltar dge slong ma / /
min gsungs bdag don gnyer gyis smros / /
gal te dge slong dgra bcom min / /
pha min bsad na ji lta bur / /
mtshams med pa dang de bzhin du / /
phas pham gsungs par 'gyur ba smros / /
gzhan gyis tshig smras gzhan la ni / /
ji ltar ltung ba ris lnga po / /
'byung bar 'gyur ba bdag la ni / /
sdom brtson myur du smra bar gyis / /
ji ltar dge slong gcig pu la / /
phas pham 'gyur ba bzhi 'byung ba / /
dri yis khyod kyis bdag la ni / /
don bzhin du ni smra bar gyis / /
'dul ba dri ba'i tshig le'ur byas pa las le'u bzhi pa'o // //
'di la gsol ba'i las dang ni / /
gsol bar bcas pa du zhig yod / /
legs grags de dang rnam dbye ba / /
khyod ni 'bod de smra bar gyis / /
tshig tu yang ni mi smra la / /
lus kyi rtsol ba mi byed par / /
phas pham ltung ba 'byung 'gyur ba / /
ji lta bur ni khyod smros shig /
ltung ba ris lnga byas nas ni / /
'chags par yang ni mi byed cing / /
phyir bcos par yang mi byed par / /
ji ltar dag par gsungs par smros / /
gzhan gyis phas pham byas gyur la / /
gzhan zhig pham par 'gyur ba ni / /
thub pas ji ltar gsungs pa dris / /
des na 'di ltar bdag la smros / /
ltung ba kun la gang gis ni / /
bstan pa dang ni bsdu bar 'gyur / /
ngag gis kun nas bslang ba yi / /
kha na ma tho gang che dang / /
lus kyi kha na ma tho che / /
gang yin phra mas gang zhig 'gyur / /
dge 'dun gang zag las byung khyed / /
kha na ma tho gang cher 'dod / /
srog gcod rgyu las sdig chen yang / /
khyod ni gsal bar smra bar gyis / /
'khrig dang brdzun las gang yin te / /
des ni bdag la smra bar gyis / /
mang du smra lta ci zhig dgos / /
mdor bsdus tshig gcig khyod la ni / /
khro spangs mdza' bor gyur byas nas / /
rab tu bsgrims te smra bar bya / /
sdom pa kun la kun mkhyen gyis / /
skyabs gsum dge slong nyid la ni / /
ji lta bur ni ma gsungs pa / /
de ni bdag la gsal bar smros / /
de ltar 'dul ba rgya mtsho las / /
dri ba thigs pa tsam brgya zhig /
bdag gis 'bad de brnyas byed la / /
ma rangs nas ni brgyus pa yin / /
nongs bgyis bla mas thugs rjes kyang / /
bcos shing bzod pa mdzad du gsol / /
mthong ba rnams kyis long ba ni / /
dam pa'i lam du cis mi gzung / /
'dul ba dri ba rnams byas nas / /
dge ba zla ba lta bur ni / /
dkar po brtsams pa de yis ni / /
'gro ba rtag tu dge legs shog /
'dul ba dri ba'i tshig le'ur byas pa le'u lnga pa rdzogs so // //
'dul ba dri ba'i tshig le'ur byas pa slob dpon mdo sde 'dzin pa ka l+yA Na mi tras mdzad pa rdzogs so // //
rgya gar gyi mkhan po d+harma ka ra dang /
zhu chen gyi lo tsA ba ban+de dpal brtsegs kyis bsgyur cing zhus te gtan la phab pa'o // //
[ ]
