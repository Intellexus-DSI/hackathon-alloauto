@## / /
rgya gar skad du /
he badzra ho ma bid+hi /
bod skad du /
dgyes pa rdo rje'i sbyin sreg gi cho ga /
dpal dgyes pa rdo rje la phyag 'tshal lo / /
dpal ldan dgyes pa'i rdo rje dang / /
bdag med ma la phyag byas te / /
rdo rje slob dpon bka' drin gyis / /
sbyin sreg cho ga bshad par bya / /
bdag gzhan phan par 'dod pa yis / /
rnam rtog nga rgyal sogs spangs te / /
chos phyir 'brang ba'i blo yis ni / /
sbyin sreg cho ga mnyan par gyis / /
bla med nang dang phyi yi ste / /
sbyin sreg dbye ba rnam pa gsum / /
ye shes me la phung po sogs / /
bud shing bsreg pa bla med yin / /
kha zas bza' sogs nang gir bshad / /
phyi yi bsreg rdzas sbyin sreg ste / /
dkyil 'khor 'di ni lhag gnas dang / /
sgrub pa'i dus su sbyin sreg bya / /
gsang sngags ma bzlas mi 'grub la / /
sbyin sreg ma byas 'bras mi 'byin / /
las rnams thams cad rab bsgrub phyir / /
brtson pas sbyin sreg las rnams bya / /
sdig pa gzhig phyir zhi ba ste / /
bsod nams yongs su spel rgyas yin / /
chags pa bsgom phyir dbang gyur te / /
rtog pa bsad phyir mngon spyod yin / /
nyon mongs sdig pa zhi byed cing / /
ting nge 'dzin ni rgyas byed phyir / /
rang gi lha yi sbyor bas bdag /
ci 'dod par ni sems kyis bya / /
de phyir thams cad bshad bya ste / /
thab dang rdzas kyi mtshan nyid dang / /
sgrub pa po dang lha dag dang / /
sgrub pa'i thabs dang rnam pa lnga / /
de la /
sbyin sreg spyi yi thabs bshad pa / /
sems can dbye ba mtha' yas pa / /
las kyi dbye bas bzhi ru 'gyur / /
rigs kyi dbye bas lnga ru ste / /
zhi ba kha dog dkar po ste / /
rgyas pa gser gyi mdog tu'o / /
dbang la kha dog dmar po'o / /
mngon spyod la ni nag po'o / /
dgug dang bskrad pa nag po'o / /
zhi ba la ni zlum po ste / /
rgyas pa la ni gru bzhi bya / /
mngon spyod la ni gru gsum mo / /
lhag ma der ni bsgrub par bya / /
rgya ru khru gang zabs su ni / /
mtho gang ba ni zhi ba yin / /
rgya ru khru do zabs su ni / /
khru gang pa ni rgyas pa'o / /
rgya ru sor mo nyi shu la / /
zabs su sor bcu mngon spyod do / /
dbang dang dgug pa de dang 'dra / /
zhi ba kha khyer sor bzhis bskor / /
rgyas pa la ni sor brgyad do / /
mngon spyod la ni sor gsum mo / /
dbang dang dgug la de bzhin no / /
zhi ba'i thab khung dbus su ni / /
rdo rje dang ni gri gug bri / /
kha khyer la yang rdo rjes bskor / /
rgyas pa'i thab la rin po che / /
kha khyer rin po che yis bskor / /
mngon spyod thab la ral gri ste / /
kha khyer la yang ral gris bskor / /
dbang dang dgug la lcags kyu'o / /
kha khyer la yang lcags kyus bskor / /
de 'dra'i thab khung kun la yang / /
kha dog mthun pa'i dri yis byug /
zhi ba shar gyi phyogs su bya / /
rgyas pa byang gi phyogs su bya / /
lho yi phyogs su mngon spyod do / /
nub kyi phyogs su dbang dang dgug /
zhi ba sa gzhi dkar po ste / /
rgyas pa sa gzhi ser po'o / /
dbang ni sa gzhi dmar po la / /
mngon spyod sa gzhi nag po la / /
zhi ba phal cher srod la bya / /
rgyas pa snga dro bya bar bshad / /
dbang ni dgongs ka'i dus su'o / /
mngon spyod nam phyed nyin phyed bya / /
tshon gyis rjes mthun bri ba'am / /
yang na me tog dag kyang rung / /
thab khung dag ni de ltar bya / /
rdzas rnams 'di ltar shes par bya / /
zhi ba mar dang til gyis so / /
rgyas pa la ni zho dang zan / /
dbang dang dgug la ut+pal / /
mngon spyod la ni tsher mas so / /
bskrad pa la yang tsher mas so / /
kun la mthun par 'di dag ste / /
bsang gtor dri dang byug pa dang / /
me tog mar me lha bshos dang / /
yam shing ku sha'i myu gu dang / /
mar dang sbrang rtsi dUr ba dang / /
gla gor zho sha dzA ti sogs / /
'bras bu rnam pa sna tshogs dang / /
gzhan yang zhu ba'i rdzas rnams dang / /
ma grugs 'bras dang gro dang 'bru / /
nas thug dang ni gro thug dang / /
bdud rtsi lnga dang 'o ma dang / /
mchod yon dang ni zhabs bsil dang / /
mngon spyod la ni bsgrub bya yi / /
rkang rjes sa dang bshang ba gci / /
khrag dang mi rus phye ma dang / /
dug dang ske tshe lan tshwa dang / /
dpa' bo lnga dang khra yi sha //
gzhan dag dgang gzar blugs gzar ro / /
mchod yon la sogs snod rnams so / /
yal ga'i rtse mo'i cha las byung / /
bud shing zhi ba'i las la 'dod / /
yal ga'i dbus kyi cha las byung / /
bud shing mngon spyod las la 'dod / /
mchod sbyin la sogs shing las byung / /
yam shing sor ni bcu gnyis pa / /
des ni zhi ba'i las la shis / /
rgyas pa la ni khru gang ngo / /
dbang dang dgug ni zhi dang 'dra / /
mngon spyod la ni sor bcu'o / /
zhi ba la ni mgon med dang / /
bram ze tha mal pa yi me / /
rgyas pa la ni rgyal rigs sam / /
rje'u rigs las byung me yis bya / /
dbang dang dgug la smad pa dang / /
lam du byung ba'i me yis bya'o / /
mngon spyod la ni gdol pa'am / /
rdo las byung ba'i mi yis bya'o / /
dgang gzar blugs gzar yu ba khru / /
'og tu rdo rje rin chen bya / /
de steng dgang gzar rgyar sor bzhi / /
mchu ni pad+ma 'dab ma'i dbyibs / /
blugs gzar pad+ma'i dbyibs sor gnyis / /
kha la rdo rjes mtshan pa'o / /
kha dog khyad par las kyi rim / /
rjes su mthun par dbul bar bya'o / /
slob dpon dag gam sgrub pa po / /
mtshan nyid ma chad yang dag ldan / /
sbyin sreg las la mkhas pa yis / /
brtse bas sbyin sreg las rnams bya / /
'di ni lha ni rnam gsum ste / /
bsreg bya len dang las byed dang / /
mchod par bya ba'i me lha ste / /
mtshan nyid 'og nas shes par bya / /
thab ni 'di ltar shes par bya / /
de nas sgrub pa po de yis / /
khrus la sogs pa sngar byas te / /
sbyin sreg khang par legs 'dug la / /
las dang rjes su mthun pa yi / /
lha yi rnal 'byor bsgom par bya / /
de nas bsang gtor snod la ni / /
gsang sngags 'di dag brjod par bya / /
oM rak+Sha rak+Sha hUM hUM hUM phaT /
'di yis rdzas rnams bsrung bar bya / /
de nas mchod yon la sogs la / /
rang rang gsang sngags bzlas pa'am / /
yang na 'di dag bzlas brjod bya / /
oM AHhUM /
thams cad dag par mos byas te / /
gong nas bshad pa'i me blangs la / /
de la rak+Shas bsang gtor bya / /
thab khung bsang zhing me bcug la / /
rlung yab kyis ni sbar bar bya / /
oM a he ru ka badzra dz+wa la dz+wa la raM hUM /
de nas bgegs ni bcing ba'i phyir / /
sngags ni 'di dag brjod nas su / /
shar dang lho dang nub dang byang / /
de bcings steng du'ang bcing bar bya / /
oM sar+b+ba bi g+h+na na hUM phaT /
stong pa nyid du byed pa yi / /
rgyal ba'i sngags 'di brjod par bya / /
oM shU n+ya tA dz+nyA na badzra swa b+hA ba At+ma ko\u0f85haM /
stong par ra~M skyes hUM dngos las / /
sna tshogs rdo rje bsam bya zhing / /
'gro ba'i bdud rnams zhi byed pa / /
hUM las 'od zer spro bar bya / /
gsang sngags 'di dag brjod par bya / /
oM rak+Sha rak+Sha hUM hUM hUM phaT /
de las rdo rjes bskor ba'i gur / /
ra ba yang ni bskor bar bya / /
rdo rje sa dang nam mkha'i dbyings / /
yaM raM baM laM /
'byung ba'i dkyil 'khor bzhi dang ni / /
b+hUM gyi dkyil 'khor las byung ba'i / /
gzhal yas khang ni bsam par bya / /
de dbus hU~M las byung ba yi / /
thab khung dag ni bsam par bya / /
der ni raM las byung ba yi / /
me ni gru gsum 'bar ba'o / /
der ni baM las pad+ma bsam / /
mngon par byang chub lnga yis ni / /
rdo rje sems dpa' bskyed par bya / /
'dod chags chen po'i tshul gyis ni / /
rdo rje sems dpa' yongs gyur pas / /
raM las byung ba'i me lha bsam / /
zhi ba'i me lha b+ha ga me / /
rgyas pa la ni dbang chen me / /
dbang dang dgug la 'dod pa'i me / /
mngon spyod la ni gsod pa'i me / /
zhal gsum phyag ni drug pa la / /
dang pos rig ma yang dag 'khyud / /
kha dog phyag rgya las kyi rigs / /
ji ltar 'bar ba bsam par bya / /
de nas thugs ka'i 'od zer gyis / /
ye shes me lha spyan drangs nas / /
dam tshig me lhar bstim par bya / /
gau rI la sogs bzhi po yis / /
dgug gzhug bcing la dbang du bya / /
mig dang sku gzugs byin gyis brlabs / /
thugs ka'i sa bon 'od zer gyis / /
phyogs bcu mgon po bskul nas ni / /
dbang bskur ba ni blang bar bya / /
zhi ba'i me lha rnam snang mdzad / /
rgyas pa la ni rin chen 'byung / /
dbang dang dgug la 'od dpag med / /
mngon spyod la ni mi bskyod pa / /
dbu rgyan la ni bsam pa yin / /
mchod yon bsang gtor zhabs bsil dbul / /
de nas me lha'i lce dang ni / /
dgang gzar blugs gzar nang du ni / /
yi ge raM ni rnam dgod do / /
dgang blugs bdun nam gsum mam gcig /
me lha'i sngags kyis dbul bar bya / /
de nas legs par me de la / /
'bar ba'i mtshan ma brtag par bya / /
ngan pa spang bar bya ba'o / /
de nas mchod pa'i yan lag kun / /
bsang gtor gyis ni bsang byas nas / /
mchod pa kun gyis rab tu mchod / /
oM AH hUM rak+Sha rak+Sha hUM hUM hUM phaT /
bsang gtor gyi sngags so / /
oM AHbadzra ra le hUM / /
mchod yon gyi sngags so / /
oM AHni ri ti hU~M /
zhabs bsil gyi sngags so / /
oM AH badzra d+hu p+pe hUM /
bdug pa'i'o / /
oM AH badzra pu Sh+pe hUM swA hA /
me tog gi'o / /
oM AHbadzra A lo ke hUM swA hA /
mar me'i 'o / /
oM AH badzra g+ha n+d+he hUM swA hA /
dri'i'o / /
oM a kA ro mu khaM sar+b+ba d+harmA NAM A d+ya nu t+pan na twA ta oM AHhUM phaT swA hA /
bshos kyi'o / /
oM sarba pA paM ha na da ha hUM /
'di zhes bya ba'i sar+b+ba pA paM da ha na badzrA swA hA /
til gyi'o / /
oM sar+b+ba saM ba de swA hA /
zho zan gyi'o / /
oM badzra yA dz+nyA ya swA hA /
ya ma shing gi'o / /
oM bo d+hi br-i k+ShA ya swA hA /
byang chub kyi shing gi'o / /
oM badzra puSh+Ta ye swA hA /
'bras kyi'o / /
oM badzra g+ha sma rI ya swA hA /
gro dbul lo / /
oM ma hA pe ga ya swA hA /
nas kyi'o / /
oM badzra bi dzA ya swA hA /
'bru dbul lo / /
oM ma hA ba lA ya swA hA /
ma sha'i'o / /
oM badzra A yu She swA hA /
dUr ba'i'o / /
oM a pra ti ha ta badzrA ya swA hA /
ku sha'i'o / /
oM ma hA shA d+ha ye swA hA /
sta rga dang /
gla gor zho sha dang /
dzA ti pha la rnams kyi'o / /
gzhan yang zhu ba'i rdzas rnams ni lha'i sngags kyis dbul bar bya'o / /
oM badzra A na la ma hA b+hU ta dz+wA la sar+b+ba b+ha smi ku ru dr-i sh+ya ho dzaHhUM baM hoHsa ma ya ho / /
sa ma ya staM a\u0f85haM /
mthar yang mar gyi dgang blugs dbul / /
bsang gtor zhabs bsil phul nas kyang / /
bstod pa 'di yis bstod par bya / /
'jig rten dbang phyug tshangs dbang mchog gi sras / /
me lha'i rgyal po Tak+kis dbang bskur ba'i / /
shes rab mchog gis nyon mongs thams cad bsreg /
'jigs byed me lha nyid la rnam par 'dud / /
oM sarba ta thA ga ta stu ti badzra [(]swA [,]swa [)]b+hA ba At+ma ko\u0f85haM /
de nas bdud rtsi dbul bar bya'o / /
oM sar+b+ba ta thA ga ta a mr-i ta swa da badzra swa b+hA ba At+ma ko\u0f85haM /
de nas me lha'i thugs kar ni / /
dkyil 'khor lha rnams bsam par bya / /
de nas thugs ka'i 'od zer gyis / /
ye shes dkyil 'khor spyan drangs la / /
gau rI la sogs bzhi po yis / /
dgug gzhug bcings la dbang du bya / /
de nas sngags dang bsrung ba bya / /
mchod yon zhabs bsil dbul bar bya / /
mig dang sku gzugs byin brlabs la / /
dbang bskur ba ni blang bar bya / /
oM sarba ta thA ga ta a b+hi She ka badzra swa b+hA ba At+ma ko\u0f85ho / /
de nas rdzas rnams bsang bya ste / /
mchod pa rnams kyis yang dag mchod / /
khyad par gsungs pa'i rdzas rnams ni / /
ji ltar nus rjes dbul bar bya / /
las rnams yang dag bsgrub pa'i phyir / /
zhi dang rgyas dang dbang dang drag /
sngags kyi mjug tu 'di gdags so / /
shAn+tiM ku ru swA hA /
puSh+Ti ku ru oM /
ba shaM ku ru hoHmA ra ya phaT /
lha rnams gzi byin bskyed pa'i phyir / /
mar gyis dgang ba'i dgang blugs dbul / /
mchod yon bsang gtor phul nas ni / /
bstod pa dag ni 'di dag bya / /
de nas bdud rtsi myang bya ste / /
bzod par gsol te gshegs su gsol / /
dam tshig lha rnams thugs kar bsdu / /
de nas bar chod zhi bya'i phyir / /
phyogs skyong la sogs mgron rnams la / /
oM a kA ro mu khaM sar+b+ba d+harmA NAM /
A d+ya nu t+pan na twA ta /
oM AH hUM phaT /
sngags 'di yis ni byin gyis brlabs / /
rang rang sngags kyis gtor ma dbul / /
de nas ye shes me lha la / /
mchod pa dbul zhing bstod pa bya / /
gshegs dang bdud rtsi myang ba bya / /
bsang gtor 'thor 'thung phul nas su / /
bzod pa gsol te gshegs su gsol / /
bdag gi don dang gzhan gyi don / /
byas zin byin za gshegs su gsol / /
thugs ni brtse bar dgongs nas kyang / /
slar yang gshegs par mdzad du gsol / /
dam tshig me lha 'bar bar bstim / /
dge ba'i rtsa ba bsngo bya ste / /
rang lha'i nga rgyal dang ldan pas / /
ji lta bar ni gnas par bya'o / /
mkha' la char pa 'bab pa yis / /
rdo yi steng du rtswa skyes ltar / /
bla ma rnams kyi byin rlabs kyis / /
rtog ge bdag 'dra'ang bshad par mos / /
bdag ni shes rab mi gsal zhing / /
rgyud sogs don la dman gyur pas / /
gzhung rgyas rjes su mi mthun pa / /
rgyal sras rnams kyis bzod par gsol / /
bcom ldan dgyes pa rdo rje yi / /
sbyin sreg cho ga bshad pa 'di'i / /
dge ba bdag gis gang thob pa / /
des ni 'gro ba ma lus pa / /
dgyes pa rdo rje myur thob shog /
dpal dgyes pa rdo rje'i sbyin sreg gi cho ga slob dpon nag pos mdzad pa rdzogs so // //
rgya gar gyi mkhan po ga ya d+ha ra dang /
zhu chen gyi lo tsA ba 'gos lha btsas kyis bsgyur cing zhus te gtan la phab pa'o //
