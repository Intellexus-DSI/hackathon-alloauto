@## / /
rgya gar skad du /
d+harma d+hA tu bA gI shwa ra sA d+ha naM /
bod skad du /
chos kyi dbyings ngag gi dbang phyug gi sgrub thabs /
'phags pa 'jam dpal la phyag 'tshal lo / /
de kho na nyid bzhin du stong pa nyid bsgoms pa'i rjes su sna tshogs pad+ma'i steng du /
zla ba la a yig dkar po las skyes pa /
dpal chos kyi dbyings ngag gi dbang phyug yan lag thams cad dkar po zhal bzhi pa phyag brgyad pa /
sangs rgyas lnga'i rin po che'i dbu rgyan can lha rdzas kyi gos dang rgyan dang sgeg pa la sogs pa'i nyams dang ldan pa /
phyag gnyis ni chos kyi 'khor lo'i phyag rgyas mtshan pa'o / /
ral gri dang mda' dang /
rdo rje ni g.yas kyi phyag gsum na'o / /
shes rab kyi pha rol tu phyin pa'i po ti dang gzhu dang dril bu g.yon pa'i phyag gsum na'o / /
rdo rje skyil mo krung dang ldan pa'i bdag nyid du bskyed nas /
snying gar zla ba las hUM sngon po las skyes pa'i rdo rje sa bon dang bcas pa ni phyag rgya chen po'i rang bzhin no / /
smin mtshams su trAM yig ser po las skyes pa rin po che sa bon dang bcas pa ni chos kyi phyag rgya'i rang bzhin no / /
mgrin par hrIHyig dmar po las skyes pa pad+ma sa bon dang bcas pa ni dam tshig gi phyag rgya'i rang bzhin no / /
spyi gtsug tu AHyig dkar po las skyes pa sna tshogs rdo rje rgya gram sa bon dang bcas pa ni las kyi phyag rgya'i rang bzhin no / /
'dis phyag rgya bzhi dang ldan pa'i bdag nyid rnam par bsgom par bya'o / /
oM hUM hrIHb+ha ga bAn dz+nyA na mUrti bA gI shwa ra ma hA pA tsa sarba d+harmA ga ga nA ma la su pa ri shud+d+ha d+harma d+hA tu dz+nyA na gar+b+ha AH /
zhes bya ba'i sngags kyis byin gyis brlab bo / /
de nas rdo rje'i phyag rgya bcings la gung mo gnyis kyi tshigs gsum pa bcag pa ni ral gri'i rnam par gzung bar bya /
mdzub mo gnyis mtheb chen langs pa'i steng du bskum par bya ste /
gzung ba de ni dam tshig gi phyag rgya'o / /
der rang gi lce la zla ba la gnas pa'i hrIHyig dmar po'i sa bon gyis byin gyis brlab par bsam mo / /
khro bo'i ngag gis bzlas pa bya'o / /
de la 'di'i ngag gi bzlas pa ni /
oM badzra tIk+Sh+Na duHkhats+tshe da pradz+nyA dz+nyA na mUrta ye dz+nyA na kA ya bA gI shwa ra a ra pa tsa nA ya te na maH /
mtshan brgya rtsa brgyad dang /
mtshan yang dag par brjod pa ji ltar dus gsum du bklag par bya'o / /
chos kyi dbyings ngag gi dbang phyug gi sgrub pa'i thabs rdzogs so / /
khams pa lo tsA ba ba ri dge slong d+harma kIrtis bsgyur ba'o // //
