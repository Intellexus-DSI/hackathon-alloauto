@## / /
rgya gar skad du /
ya mAn+ta ka sA d+ha naM /
bod skad du /
gshin rje mthar byed kyi sgrub thabs /
dang po gdong pa'i gtsang sbra la sogs pa byas pa'i sgom pa pos rang gi snying gar yi ge a las skyes pa'i zla ba la yi ge yi nag po rnam par bsgoms la / /
de las 'od spros pas bla ma dang sangs rgyas dag spyan drangs te /
legs par mchod cing sdig pa bshags pa la sogs pa rnams bya ba'o / /
de nas yi ge ya tsam gyi bdag nyid kyi rnal 'byor bas stong pa nyid mngon du byas la byin gyis kyang brlabs te /
smon lam rjes su dran par bya ba'o / /
de'i rjes la yi ge raM las nges par byung ba'i nyi ma la hUM las byung ba'i rdo rje'i dbyug to rang gi sa bon 'phro ba dang ldan pa rnam par bsgoms te /
des bskyed pa'i rdo rje'i sa gzhi dang /
rdo rje'i ra ba dang /
rdo rje'i gur bsgom par bya ba'o / /
de'i dbus su dbyangs kyi yi ge nyis 'gyur gyi rang bzhin zla ba'i dkyil 'khor te /
skyes bu chen po'i mtshan sum cu rtsa gnyis yang dag par 'byung ba shes rab kyi ngo bo legs par blta bar bya ba'o / /
de'i steng du dpe byad bzang po brgyad cu'i rnam par dag pa Da D+ha da d+ha ya la rnams nyis 'gyur dang bcas pa'i ka la sogs pa'i gsal byed rnams nyis 'gyur du byas pa yongs su gyur pa las zla ba'i dkyil 'khor gzhan yin te /
thabs kyi rang bzhin du gyur pa 'od mtha' yas pa 'phro ba dang ldan par bsgom par bya ba'o / /
de nas de gnyis ka yongs su rdzogs pa las nyi ma la hUM dang yaM mthing nag las yang dag par byung ba'i char sprin gzhon nu dang mtshungs pa'i sku mdog mthing nag ste /
gsus pa che ba /
smin ma dang sma ra dang /
skra shin tu ser bar gyur pa /
gyen la 'phyur ba /
mche ba gtsigs pa /
bong thung ba /
pad+ma dang ma hiR+Sha la bzhugs pa dang /
stag dang 'dzi na'i pags pa bsnams pa / /
ri dwags kyi bdag po'i pags pa stod du man bas pa /
shin tu 'jigs par mdzad pa /
nyid kyi sku'i 'od zer gyis sprul pa'i khro bo lnga 'phro bar mdzad pa dang /
gdengs ka can gyi rgyal po rgyan du mdzad pa /
rnam par 'dzag pa'i mi'i mgo bo brgya phrag phyed kyi phreng bas brgyan pa dang /
phyag gi g.yas pa'i phyag rnams kyis tho ba dang /
'khor lo dang rdo rje bsnams pa ste /
g.yon pa'i gsum gyis ni sdigs mdzub dang bcas pa'i zhags pa dang /
dbyug to dang dril bu bsnams pa /
zhal drug gi dang po ni gnam zhal te /
mthing nag dang /
dkar po dang /
ser po dang /
dmar po dang /
nag po rnams ni g.yas pa dang /
cig shos dag gi zhal gyi rim pa yin la /
zhal rnams thams cad kyang dmar zhing zlum pa'i spyan gsum pa dang /
zhabs drug kyang zhabs gnyis ni brkyang brkum mo / /
gnyis ni rnam par mdzes pa'i gar ro / /
gzhan gnyis ni sems dpa'i skyil krung mdzad pa ste /
'bar ba'i nyi ma'i dbus na legs par bzhugs nas bgegs rnams kun nas 'dul bar mdzad pa dang /
thod pa chung ngu brgyad las legs par bsdebs pa'i shin tu 'jigs su rung ba'i mgo bo'i phreng ba dang /
de'i rjes thogs la kaShaMdzraMkhaMlaMShakaMsaM gi sa bon rnams las legs par byung ba'i sa'i snying po dang /
phyag na rdo rje dang /
nam mkha'i snying po dang /
'jig rten dbang phyug dang /
sgrib pa rnam sel dang /
kun du bzang po zhes bya ba rnams mig gnyis dang /
rna ba gnyis dang /
sna dang /
lce dang /
nu ma gnyis dang /
lte ba la bkod de /
'khor lo dang /
rdo rje dang /
rin po che dang /
pad+ma dang /
mda' dang /
rdo rje rnams ni g.yas pa'i phyag gis bsnams shing /
g.yon pa'i phyag gis ni sdigs mdzub kyi phyag rgya mdzad cing dkar po dang /
nag po dang /
ser po dang /
dmar po dang /
ljang gu dang /
skya bo zla ba la bzhugs pa dang /
de'i rjes la mgo bo dang /
mgul ba dang /
snying gar zla ba'i dkyil 'khor la bzhugs pa'i sku dang /
gsung dang /
thugs gnas pa ste /
oM dang /
AH dang /
hUM las legs par byung ba'i kha dog dkar po dang dmar po dang nag po'i 'khor lo dang /
pad+ma dang rdo rje rnams g.yas pas bsnams nas phyag g.yon pas sdigs mdzub kyi phyag rgya mdzad par bsgom par bya ba dang /
de nas snying ga'i sa bon gyi 'od zer gyis ye shes sems dpa' spyan drangs la ro gcig tu gyur par bsam par bsgoms te /
mi bskyod pa cod pan la bzhugs par bdag nyid yun ring du bsgom par bya ba'o / /
ngal bar gyur na sngags bzlas par bya ba'o / /
de la sngags ni 'di yin te /
oM hrIH Sh+T+r-iH bi Ti tA na na hUM hUM phaT phaT swA hA /
de nas ni gshegs su gsol la langs par bya ba'o zhes bya ba ni gshin rje mthar byed kyi sgrub thabs so // //
mkhas pa a b+ha ya las dge slong tshul khrims rgyal mtshan gyis bsgyur ba'o //
[ ]
