@# / /
theg pa chen po mdo sde'i rgyan zhes bya ba'i tshig le'ur byas pa bzhugs so / / @## / /
rgya gar skad du /
ma hA yA na sU tra a laM ka ra nA ma kA ri kA /
bod skad du /
theg pa chen po mdo sde'i rgyan zhes bya ba'i tshig le'ur byas pa /
sangs rgyas dang byang chub sems dpa' thams cad la phyag 'tshal lo / /
don shes don ston rab tu byed pa ngag dang tshig rnams dri med pas / /
sdug bsngal bsgral phyir de yi bdag nyid sdug bsngal 'gro la snying rje las / /
theg mchog bstan pa'i rnam pa chos kyi de yis 'gro ba'i sems can la / /
'byor pa'i don tshul bla med gyur pa rnam lnga'i bdag nyid ston par byed / /
gser las brdungs byas 'dra zhing pad+ma rgyas pa bzhin / /
bkres pas nyen pa g.yos legs kha zas za ba 'dra / /
'phrin yig legs pa thos 'dra rin chen sgrom phye lta'i / /
chos de 'dir bshad pa yang dga' ba'i mchog skyed do / /
gzugs rgyan rang bzhin yon tan ldan pa me long nang song na / /
mthong ba'i dbang gis mi rnams rab tu dga' ba'i mchog skyed pa / /
de bzhin legs gsungs rtag tu rang bzhin yon tan ldan pa yi / /
chos kyang don rnams phye bas mkhas rnams 'di na dga' mchog skyed / /
ji ltar mnams na rab dku la / /
myangs na zhim pa'i sman bzhin du / /
chos kyang de bzhin gnyis su gnas / /
don dang yi ger shes par bya / /
chos dka' rgya chen zab mo 'di / /
rgyal po bzhin du mnyes par dka' / /
mnyes par byas na de bzhin du / /
yon tan mchog gi nor sbyin byed / /
rin chen rigs ldan rin thang med / /
lta mi shes pa'i mig mi mgu / /
de bzhin mi mkhas chos 'di la / /
bzlog na de bzhin mgu bar 'gyur / /
theg pa chen po mdo sde'i rgyan las le'u dang po'o // //
sngar lung ma bstan lhan cig byung / /
spyod yul ma yin grub pa dang / /
yod dang med na yod med dang / /
gnyen po dang ni sgra gzhan phyir / /
sangs rgyas rnams ni mngon sum spyan / /
bstan pa dag kyang srung bar mdzad / /
dus la'ang ye shes ma bsgribs pas / /
de phyir btang snyoms mi rung ngo / /
ma tshang ba dang 'gal ba dang / /
thabs min de ltar ma bstan phyir / /
nyan thos kyi ni theg pa 'di / /
theg chen chos shes bya ba min / /
bsam pa dang ni bstan pa dang / /
sbyor ba dang ni rton pa dang / /
dus 'gal phyir na dman pa gang / /
de ni dman pa kho na yin / /
rang gi nyid la 'jug pa dang / /
rang gi 'dul la'ang snang phyir dang / /
zab pa'i phyir dang rgya che'i phyir / /
chos nyid dang ni 'gal ba med / /
rtog ge rten cing ma nges la / /
ma khyab kun rdzob skyo ba can / /
byis pa la ni rten par 'dod / /
de phyir de ni de yul min / /
rgya che'i phyir dang zab pa'i phyir / /
yongs su smin dang rnam mi rtog /
de phyir 'di las gnyis bstan te / /
de ni bla na med pa'i thabs / /
'gro ba de'i gnas min la skrag pa gdung byed 'gyur / /
bsod nams ma yin phung chen bsags byas yun ring du / /
rigs med grogs ngan sngon dge ma bsags blo ma sbyangs / /
chos 'dis skrag 'gyur 'di na don chen 'di las ltung / /
de las gzhan dang gzhan med shin tu zab cing rjes song phyir / /
sna tshogs ston cing mang po'i sgo nas rtag tu ston dang ldan / /
ji skad bshad bzhin don min bcom ldan dgongs pa shin tu zab / /
mkhas pa rnams kyis tshul bzhin brtags na chos 'dis skrag mi 'gyur / /
'di na dang por thos la brtan nas yid la byed pa 'byung / /
tshul bzhin yid la byed las yang dag don yul ye shes 'byung / /
de las chos thob de yod de las blo gros rab tu skye / /
gang tshe de ni so so rang rig med na ji ltar nges / /
bdag gis mi shes sangs rgyas zab mo mkhyen ma yin / /
zab mo ci yi phyir na rtog ge'i yul ma yin / /
ci phyir zab mo'i don rig pa dag thar 'gyur zhes / /
bya ba de ni skrag pa'i gnas su rigs ma yin / /
dman par mos shing khams kyang shin tu dman / /
grogs po dman pa dag gis yongs bskor ba / /
zab cing rgya che legs par bshad pa'i chos / /
'di la gal te mos med grub pa yin / /
thos rjes 'brangs te blo ldan thob nas ni / /
gang zhig thos la rab tu gnas byed pa / /
rnam pa sna tshogs dpag tu med lus la / /
rmongs pa gang gi phyir na nges par byed / /
don sgra ji bzhin yongs rtog na / /
bdag nyid snyems shing blo nyams 'gyur / /
legs par gsungs pa'ang spangs pas na / /
brlag 'gyur chos la khong khro sgrib / /
yid kyi nyes pa rang bzhin gdug pa ste / /
mi rigs pa yi gzugs la'ang mi rigs na / /
the tshom za ba'i chos la smos ci dgos / /
de phyir btang snyoms gzhag legs nyes pa med / /
theg pa chen po mdo sde'i rgyan las theg pa chen po sgrub pa'i skabs kyi le'u ste gnyis pa'o // //
kun du 'gro dang khas len rtogs dang zil gnon par / /
dbye ba'i rang bzhin don rnam bzhi yi khyad par gyis / /
theg pa mchog phyir dkon mchog skyabs rab song ba gang / /
de ni skyabs su song ba rnams kyi mchog ces bya / /
gang phyir dang por nges par bya ba 'di dka' ste / /
de ni bskal pa stong phrag du mar bsgrub par dka' / /
gang phyir grub na sems can phan byed don che ste / /
de phyir theg chen 'di la skyabs don mchog yin no / /
gang zhig sems can thams cad bsgral bar zhugs pa dang / /
theg pa ye shes kun tu 'gro la mkhas par ldan / /
gang zhig mya ngan 'das la 'khor zhi ro gcig pa / /
de 'dra'i blo ldan de 'dir kun 'gror shes par bya / /
gang zhig dga' ba mang pos byang chub mchog don gnyer / /
gang zhig skyo ba med par dka' ba yang dag spyod / /
gang zhig rnam sangs rgyas nas sangs rgyas kun mnyam 'gyur / /
blo ldan de ni khas len mchog tu shes par bya / /
sangs rgyas sras kyi mchog tu legs par gang skyes pa / /
sems dang shes rab dang ni tshogs ldan snying rje ni / /
sa bon ma dang mngal gnas ma ma mtshungs pa med / /
blo ldan de ni khas len mchog tu shes par bya / /
sna tshogs mtshan rnams kun gyis de'i lus brgyan / /
sems can thams cad smin par byed stobs thob / /
sangs rgyas bde chen mtha' yas zhi ba rnyed / /
sems can kun skyabs thabs chen bsham pa shes / /
sangs rgyas kun gyis 'od zer chen pos dbang bskur byin / /
de ni chos la dbang ba kun dang yang dag ldan / /
sangs rgyas 'khor gyi dkyil 'khor ston pa'i rnam pa shes / /
bslab pa bca' bas tshar gcod phan 'dogs byed la brtson / /
blon po chen po lta bur pha rol phyin la 'jug pa'i phyir / /
byang chub chen po'i phyogs mthun bdal la rtag tu spyan byed phyir / /
gsang ba'i gnas ni rnam gsum rtag tu yang dag 'dzin pa'i phyir / /
sems can mang don rtag tu rgyun mi 'chad par rab byed phyir / /
bsod nams phung chen srid gsum bla ma srid pa'i bde ba dang / /
sdug bsngal phung po chen po rab zhi blo mchog bde ba dang / /
chos mang phung po mchog rab rtag pa'i sku ste dge ba'i tshogs / /
bag chags bzlog cing srid dang zhi las rnam par grol ba 'thob / /
blo ldan nyan thos tshogs bcas dge ba rgya chen don chen dang / /
mtha' yas rtag rgyun mi 'chad zad mi shes pas zil gyis gnon / /
dge ba de yang 'jig rten 'jig rten ma yin yongs smin byed / /
dbang 'byor rnyed pa de ni phung po zhi bas zad mi shes / /
'di ni de dngos 'dod pas khas len de yang snying brtse las rig bya / /
de las rnam pa kun mkhyen phan dang bde byed dka' la skyo ba med / /
nges par 'byung la theg pa kun gyis rton pa'i yon tan rtag tu ldan / /
brda dang chos nyid thob pa blo ldan rnams kyi skyabs 'gro 'di mchog yin / /
skyabs su 'gro ba 'dir song don chen te / /
de ni dpag med yon tan tshogs 'phel 'gyur / /
'gro ba 'di la snying rje'i bsam pas khyab / /
mtshungs med 'phags chen chos kyang rgyas par byed / /
theg pa chen po mdo sde'i rgyan las skyabs su 'gro ba'i le'u ste gsum pa'o // //
yod dang mchog dang mtshan nyid dang / /
rtags dang rigs rab dbye ba dang / /
nyes dmigs dang ni phan yon dang / /
dpe rnam gnyis te rnam pa bzhi / /
khams rnams dang ni mos pa dang / /
sgrub pa tha dad dbye ba dang / /
'bras bu tha dad dmigs pa'i phyir / /
rigs yod nyid du nges par brjod / /
de dge khyad par 'phags pa dang / /
thams cad dang ni don chen dang / /
mi zad pa yi rgyu mtshan phyir / /
rigs mchog nyid ces brjod pa yin / /
rang bzhin dang ni rgyas pa dang / /
de ni rten dang brten pa dang / /
yod med nyid dang yon tan ni / /
sgrol ba'i don du shes par bya / /
sbyor ba'i sngon du snying rje dang / /
mos pa dang ni bzod pa dang / /
dge ba yang dag spyod pa ni / /
rigs kyi rtags su nges par bshad / /
rigs ni nges dang ma nges dang / /
rkyen rnams kyis ni mi 'phrogs dang / /
'phrogs pa nyid de mdor na rigs / /
dbye ba 'di ni rnam pa bzhi / /
nyon mongs goms dang grogs ngan dang / /
'phongs dang gzhan gyi dbang nyid dang / /
mdor na rigs kyi nyes dmigs ni / /
rnam pa bzhi ru shes par bya / /
ring mo zhig na ngan song du / /
'gro zhing myur du thar pa dang / /
de na'ang sdug bsngal chung ngu myong / /
skyo bcas sems can smin par byed / /
gser gyi rigs bzhin shes par bya / /
dge ba dpag tu med pa'i gnas / /
ye shes dang ni dri med ldan / /
mthu rnams kyi yang gnas yin no / /
rin chen mchog rigs bzhin shes bya / /
byang chub chen po'i rgyu mtshan phyir / /
ye shes che dang ting 'dzin 'phags / /
sems can mang po'i don gnas phyir / /
la la gcig tu nyes par spyod nges yod / /
la la dkar po'i chos rnams kun du bcom / /
la la thar pa'i cha mthun dge ba med / /
dkar po dman pa yod pa rgyu dang bral / /
zab cing rgya che bshad pa gzhan la phan phyir bstan pa'i chos chen la / /
mi shes bzhin du mos pa shin tu rgya chen 'byung zhing sgrub la bzod / /
de dag tha mar rnam pa gnyis mchog phun sum tshogs 'gyur gang yin de / /
byang chub sems dpa' rang bzhin yon tan ldan de rgyas pa'i rigs las shes / /
yon tan shin tu rgya che byang chub shing skyed phyir / /
bde dang sdug bsngal chen po zhi ba thob bya'i phyir / /
bdag dang gzhan la phan bde byed pa 'bras bu'i phyir / /
rigs mchog de ni rtsa ba bzang po lta bu yin / /
theg pa chen po mdo sde'i rgyan las /
rigs kyi le'u ste bzhi pa'o // //
spro ba che dang rtsom pa che / /
don che ba dang 'byung ba che / /
byang chub sems dpa'i sems dpa' ste / /
don gnyis ldan pa'i sems 'byung ba / /
sems bskyed de ni sa rnams la / /
mos dang lhag bsam dag pa dang / /
rnam par smin pa gzhan du 'dod / /
de bzhin sgrib pa spangs pa'o / /
de yi rtsa ba snying rjer 'dod / /
rtag tu sems can phan par sems / /
chos la mos dang de bzhin de'i / /
ye shes tshol ba dmigs pa'o / /
gong du 'dun pa 'gro ba ste / /
sdom pa rgya chen de yi rten / /
lam 'gog pa ni mi mthun phyogs / /
slong zhing dang du len pa'o / /
bsod nams ye shes rang bzhin gyi / /
dge ba 'phel ba de'i phan yon / /
pha rol phyin la rtag sbyor ba / /
de ni nges par 'byung bar 'dod / /
'di yi mthar thug sa yin te / /
so so rang gi der sbyor bas / /
byang chub sems dpa'i sems bskyed pa / /
rnam par nges par shes par bya / /
grogs stobs rgyu stobs rtsa ba'i stobs / /
thos stobs dge ba goms pa las / /
mi brtan pa dang brtan 'byung ba / /
gzhan gyis bstan pa'i sems bskyed bshad / /
rdzogs pa'i sangs rgyas rab bsnyen byas / /
bsod nams ye shes tshogs rab bsags / /
chos la mi rtog ye shes ni / /
skyes phyir de ni dam par 'dod / /
chos dang sems can rnams dang ni / /
de yi bya ba sangs rgyas nyid / /
mchog la sems mnyam rnyed pa'i phyir / /
de yi rab dga' khyad par 'phags / /
skye ba rgya chen de la spro / /
bsam pa yang ni dag pa dang / /
lhag ma dag la mkhas pa dang / /
nges par 'byung bar shes par bya / /
chos la mos pa sa bon dang / /
pha rol phyin mchog ma las skyes / /
bsam gtan las byung bde ba mngal / /
snying rje skyed pa'i ma ma 'o / /
smon lam chen po bcu sgrub phyir / /
rgya che bar ni shes par bya / /
dka' ba yun ring mi skyo'i phyir / /
spro bar khong du chud par bya / /
byang chub nye bar rtogs pa dang / /
de yi thabs shes rnyed pa'i phyir / /
bsam pa dag par shes par bya / /
sa gzhan tshul la mkhas pa nyid / /
ji ltar rnam gzhag yid byed pas / /
de rtog nyid du shes phyir dang / /
de nyid la yang mi rtog phyir / /
nges par 'byung bar shes par bya / /
skyed pa sa dang mtshungs pa ste / /
gzhan ni bzang po'i gser dang 'dra / /
zla ba yar gyi tshes pa bzhin / /
gzhan ni me dang 'drar shes bya / /
gzhan ni gter chen bzhin shes bya / /
gzhan ni rin chen 'byung gnas bzhin / /
rgya mtsho 'dra bar shes bya gzhan / /
rdo rje dang 'dra ri rab 'dra / /
sman gyi rgyal po 'dra ba ste / /
gzhan ni mdza' chen 'drar shes bya / /
yid bzhin nor bu 'dra ba dang / /
gzhan ni nyi ma 'drar shes bya / /
gzhan ni dri za'i dbyangs snyan bzhin / /
gzhan ni rgyal po 'drar shes bya / /
de bzhin gzhan ni mdzod lta bu / /
lam po che dang 'drar shes bya / /
theg pa 'dra bar shes bya ste / /
sems bskyed bkod ma 'dra ba yin / /
kun dga'i sgra dang 'dra ba ste / /
klung chen rgyun dang 'dra ba'o / /
rgyal sras rnams kyi sems bskyed pa / /
sprin dang 'dra bar bstan pa ste / /
de phyir de ltar yon tan phyug /
sems ni dga' bas yang dag bskyed / /
cher 'os sems bskyed spangs pa'i skye bo dag /
gzhan don sems dang de yi thabs rnyed dang / /
dgongs chen don dang de nyid mchog mthong bas / /
bde ba de spangs zhi bar 'gro bar 'gyur / /
blo ldan sems mchog skyes ma thag tu yang / /
mtha' yas nyes pa byed las sems rab bsdams / /
gnyis 'phel byed pas rtag tu dge ba dang / /
brtse ldan bde dang sdug bsngal dag gis dga' / /
gang tshe gzhan gyi don phyir lus dang ni / /
srog la mi lta rab dal khas len pa / /
de lta bu de gzhan gyi gnod pa yis / /
ji ltar ngan par byed pa'i las la 'jug /
de yis chos kun sgyu ma lta bu dang / /
skye ba skyed mos tshal 'gro ltar rtogs nas / /
'byor ba'i dus dang rgud pa'i dus na'ang 'di / /
nyon mongs sdug bsngal dag gis 'jigs pa med / /
rang gi yon tan sems can phan 'dogs dga' / /
bsams bzhin skye ba rdzu 'phrul rnam par 'phrul / /
rgyan dang ston mo sa mchog brtse dga' ba / /
snying rje'i bdag nyid min pa rnams la med / /
gzhan don brtson ldan snying rje'i bdag nyid 'di / /
gang tshe mnar med pa la'ang dgar 'dzin pa / /
de 'dra ba dag srid na gzhan rten phyir / /
sdug bsngal 'byung ba rnams kyis ga la 'jigs /
slob dpon brtse chen rtag tu brten pa'i bdag /
pha rol sdug bsngal dag gis sems gdungs pa / /
gzhan gyi bya ba nye bar gnas pa la / /
gzhan gyis bskul ba shin tu ngo yang tsha / /
mgo la sems can khur chen khyer ba yi / /
sems can mchog ni dal gyis 'gro mi mdzes / /
bdag gzhan sna tshogs 'ching bas rab bcings pas / /
brtson pa brgya 'gyur du ni bya ba'i rigs / /
theg pa chen po mdo sde'i rgyan las sems bskyed pa'i le'u ste lnga pa'o // //
gnas rtsom 'bras bu 'byung ba che bdag nyid / /
rgyal sras rnams kyi sgrub pa yin par 'dod / /
rtag tu len pa che dang bzod pa che / /
don chen yang dag sgrub pa'i bya ba byed / /
gzhan dang bdag tu mnyam pa'i sems nyid dam / /
bdag pas gzhan ches sdug pa rnyed nas ni / /
de ltar bdag pas gzhan don mchog 'du shes / /
rang gi don gang gzhan gyi don gang yin / /
ji ltar snying rje'i bdag nyid gzhan gyi don gyi phyir / /
bdag la sdug bsngal mi bzad gdung ba rab byed pa / /
de ltar 'jig rten gdung ba'i las kyis gzhan dgra la'ang / /
shin tu brtse ba med par rab tu 'jug ma yin / /
tha chad 'bring dang mchog chos nyid gnas la / /
legs par ston dang mgu byed 'jug pa dang / /
don la rnam nges dge ba yongs smin byed / /
de bzhin gdams ngag gnas dang blo rnam grol / /
yon tan khyad par can 'grub de bzhin du / /
rigs su skye dang lung bstan dbang bskur dang / /
de bzhin gshegs mkhyen bla med go 'phang ste / /
bcu gsum bdag nyid 'di ni gzhan gyi don / /
skye bo dang mthun phyin ci ma log 'chad / /
mi 'gying ba dang bdag gi med la mkhas / /
bzod dul shin tu ring song mi zad pa / /
rgyal sras rnams kyi sgrub pa mchog yin no / /
'dod ldan skye bo 'jigs pa che la 'jug /
srid dga' phyin ci log bde g.yo ba la / /
zhi dga' rang gi len pa rab zhi la / /
snying rje'i bdag nyid len kun zhi la rtag /
skye bo rmongs pa rang gi bde don brtson / /
rtag tu de ma thob par sdug bsngal 'gyur / /
brtan pa rtag tu gzhan don brtson ldan pa / /
gnyi ka'i don byas mya ngan 'da' bar 'gyur / /
rgyal sras spyod tshe ji lta ji lta bur / /
dbang po'i spyod yul sna tshogs 'jug 'gyur ba / /
de lta de ltar rigs shing mthun tshig gis / /
sems can phan phyir de mngon 'du byed do / /
rtag tu nyes pas rang dbang med par byas sems kyi / /
skye bo la ni blo ldan nyes par mi 'dzin te / /
mi 'dod bzhin du log par sgrub par 'gyur ro zhes / /
skye bo dag la snying rje rnam par 'phel phyir ro / /
sgrub pa 'dis ni srid dang 'gro ba kun / /
zil gyis mnan 'gro zhi ba mchog dang ldan / /
yon tan sna tshogs tshogs kyis rnam par 'phel / /
byams pa'i bsam pas rtag tu 'gro ba sdud / /
theg pa chen po mdo sde'i rgyan las sgrub pa'i le'u ste drug pa'o // //
yod min med min de bzhin min gzhan min / /
skye dang 'jig med 'bri bar mi 'gyur te / /
'phel ba med cing rnam par dag pa'ang med / /
rnam par dag 'gyur de ni don dam mtshan / /
bdag tu lta ba bdag nyid bdag mtshan min / /
ngan par gnas min mtshan nyid mi 'dra phyir / /
gnyis las gzhan med de ni nor pa skyes / /
de phyir thar pa nor tsam zad pa yin / /
ji ltar 'khrul pa tsam brten skye bo yis / /
sdug bsngal rang bzhin rgyun chags rtogs mi 'gyur / /
rig min rig nyid sdug bsngal sdug bsngal med / /
chos kyi rang bzhin de yi rang bzhin min / /
brten nas dngos rab skye ba mngon 'jug na / /
skye bo ji ltar gzhan gyis byas la rten / /
gang phyir yod pa mi mthong med mthong ba / /
'di 'dra'i mun nag rnam pa de gang zhig /
'di la don dam tshul gyis zhi ba dang / /
skye ba de gnyis khyad par ci yang med / /
'on kyang dge ba'i las rnams byed pa dag /
skye ba zad pas zhi ba 'thob par bshad / /
byang chub sems dpas bsod nams ye shes kyi / /
mtha' yas pha rol tshogs rnams legs bsags nas / /
chos la sems pa shin tu rnam nges phyir / /
don gyi rnam pa brjod pa'i rgyu can rtogs / /
de yis brjod pa tsam du don rig nas / /
der snang sems tsam la ni yang dag gnas / /
de nas chos dbyings gnyis kyi mtshan nyid dang / /
bral ba mngon sum nyid du rtogs par 'gyur / /
sems las gzhan med par ni blos rig nas / /
de nas sems kyang med pa nyid du rtogs / /
blo dang ldan pas gnyis po med rig nas / /
de mi ldan pa'i chos kyi dbyings la gnas / /
blo dang ldan pas mi rtog ye shes stobs / /
rtag tu kun nas mnyam par song ba yis / /
de la rten pa'i nyes tshogs tshang tshing dag /
dug sman chen pos dug bzhin sel bar byed / /
thub pas gsungs pa'i dam chos legs bzhag pa / /
rtsa ba chos kyi dbyings la blo gros bzhag /
dran rgyu rtog pa tsam rig brtan pa dag /
myur du yon tan rgya mtsho'i pha rol 'gro / /
theg pa chen po mdo sde'i rgyan las /
de kho na nyid kyi le'u ste bdun pa'o // //
skye dang ngag sems dge dang mi dge bskyed / /
de yi gnas dang 'byung ba mngon sum gang / /
shes pa kun 'gro rab tu dbye bcas la / /
thogs med brtan pa thob pa'i mthu yin no / /
bsam gtan bzhi pa shin tu dag thob nas / /
mi rtog ye shes yongs su bzung ba dang / /
ji ltar rnam gnas yid la byed pa las / /
mthu grub pa yi dam pa thob par 'gyur / /
gang gis 'phags dang lha dang tshangs pa yi / /
gnas pa dpe med rgya ches rtag tu gnas / /
phyogs su de song sangs rgyas sems can rnams / /
yang dag mchod byed rnam par dag pa skyed / /
chags dang 'jig bcas sems can bcas pa yi / /
'jig rten khams kun sgyu ma lta bur mthong / /
dbang ldan ji ltar 'dod bzhin de dag dang / /
rnam bcas sna tshogs dag kyang yang dag ston / /
'od zer btang bas shin tu sdug bsngal ba'i / /
ngan song ba dag mtho ris 'gro bar byed / /
'dud gnas gzhal med khang mtho mdzes pa dag /
bdud bcas kun du bskyod cing skrag par byed / /
de ni mchog tshogs nang du ting nge 'dzin / /
dpag med rnam par rol pa kun ston cing / /
bzo dang skye dang mchog gi sprul pa yis / /
sems can rnams kyi don du dus kun gnas / /
ye shes dag la dbang phyir zhing rnams ni / /
ji ltar 'dod bzhin bstan phyir dag la 'thob / /
sangs rgyas mtshan mi grags par sangs rgyas mtshan / /
yang dag bsgrags pas de dag khams gzhan 'gyed / /
'dab gshog kun du rgyas pa'i bya bzhin du / /
sems can smin par byed par nus pa nyid / /
sangs rgyas las ni shin tu bsngags pa 'thob / /
skye dgu rnams la tshig gzung 'os par 'gyur / /
mngon par shes pa drug dang rig pa gsum / /
rnam thar brgyad dang de bzhin zil gnon brgyad / /
zad par skye mched bcu dang ting nge 'dzin / /
dpag tu med pa brtan pa thob pa'i mthu / /
de ni dbang mchog thob pa'i blo dang ldan / /
'gro ba dbang med rang dbang bkod rtag tu / /
gzhan la phan bya gcig tu mngon dga' ste / /
seng ge bzhin du rab brtan srid na spyod / /
theg pa chen po mdo sde'i rgyan las /
mthu'i le'u ste brgyad pa'o // //
dga' dang dad dang rab zhi snying brtse dang / /
bzod dang yid gzhungs mthu can nyid dang ni / /
mi 'phrogs pa dang yan lag ldan pa rab / /
de ni rgyal sras yongs su smin pa'i mtshan / /
grogs mchog la sogs gsum dang brtson rab dang / /
mthar phyin dam pa dang ni chos mchog sdud / /
dam chos cher gzung phyir ni snying rje can / /
yang dag yongs su smin pa'i mtshan nyid 'dod / /
yon tan shes dang sems kyang mi phyed dang / /
ting 'dzin myur du thob dang 'bras bu myong / /
ston la yid ches bya phyir rgyal sras kyi / /
yang dag yongs su smin pa'i mtshan nyid 'dod / /
shin tu sdom zhing nyon mongs rtog pa spong / /
bar chad med cing dge la mngon par dga' / /
rgyal ba'i sras kyi nyon mongs bsal ba'i phyir / /
yang dag yongs su smin pa'i mtshan nyid 'dod / /
rang bzhin snying brtse gzhan gyi sdug bsngal mthong / /
dman pa'i sems kyang yang dag rab tu spong / /
khyad par 'gro dang 'gro ba'i mchog gyur lus / /
gzhan la snying brtse yongs su smin pa'i mtshan / /
rang bzhin brtan pa so sor brtags bsgom pa / /
grang sogs shin tu sdug bsngal rtag mi mjed / /
khyad par 'gro dang dge la mngon par dga' / /
bzod pa yongs su smin pa'i mtshan nyid 'dod / /
rnam smin dag cing thos sogs dran mi brjed / /
de bzhin legs bshad nyes par smras pa dag /
rab shes blo chen skye bar rung ba nyid / /
shin tu yid gzhungs yongs su smin pa'i mtshan / /
dge ba gnyis kyis khams gnyis brtas pa dang / /
rten ni 'bras bu skye bar rung ba'i mchog /
yid la bsam grub 'gro ba'i mchog gyur pa / /
mthu thob yongs su smin pa'i mtshan nyid do / /
chos bzang rigs pas rnam dpyad bsam pa can / /
rtag tu bdud kyi bar chad byed pa med / /
khyad par rnyed dang gzhan gyi phyogs sun 'byin / /
mi 'phrogs yongs su smin pa'i mtshan nyid do / /
dge ba bsags dang rten kyang brtson par rung / /
dben dang dge ba mchog la mngon par dga' / /
rgyal ba'i sras kyi yan lag ldan pa yi / /
yang dag yongs su smin pa'i mtshan nyid do / /
de ltar dngos po rnam dgus smin pa'i bdag /
pha rol yongs su smin byed rung dang ldan / /
chos kyi rang bzhin rgyun 'phel bdag nyid can / /
rtag tu 'gro ba'i gnyen mchog gyur pa yin / /
ji ltar rma dang zas la de dag gi /
gzag dang spyad du rung ba smin 'dod ltar / /
de bzhin rten 'dir phyogs gnyis zhi ba dang / /
de bzhin spyad pa nyid du smin pa bstan / /
lus can bral bar smin byed de bzhin du / /
yongs smin rab smin mthun par smin byed gzhan / /
legs par smin byed rtogs pas smin byed dang / /
rtag smin gong du smin byed bshad par 'dod / /
ji ltar rgyal sras phan pa'i bsam pas 'dir / /
'gro kun rnam par smin byed gnas pa ltar / /
de bzhin pha dang ma dang gnyen bshes rnams / /
bu dang gnyen pa rnams la legs mi gnas / /
ji ltar brtse bdag bde dang phan phyir sbyor / /
sems can gzhan la byams 'dod de ltar ni / /
skye bo bdag la'ang byams par mi 'dod na / /
rab sdug skye bo gzhan brten smos ci dgos / /
byang chub sems dpa'i lus dang longs spyod dag /
gzhan la mi sbyin pa ni yod med de / /
phan 'dogs rnam pa gnyis kyis gzhan smin byed / /
mnyam par sbyin pa'i yon tan ngoms mi 'gyur / /
brtan pa rang bzhin lhag par 'tshe ba med / /
bdag dga' bag yod 'di la gzhan 'god cing / /
phan rnam gnyis 'dogs rnam par smin pa dang / /
rgyu mthun yon tan brgyud pas gzhan smin byed / /
gzhan gnod byed la phan byed blo ldan pa / /
gnod byed drag po dag kyang rab tu bzod / /
thabs rig gnod byed bzod pa de dag gis / /
gnod byed dge ba yang dag len du 'jug /
rgyal sras brtson 'grus mchog la brten pa de / /
sems can tshogs rab smin par byed pa na / /
pha rol sems dge gcig gi phyir yang ni / /
bskal pa bye ba stong du'ang skyo mi 'gyur / /
yid kyi dbang ni bla na med thob nas / /
gzhan gyi mchod 'dod thams cad nges bcom ste / /
mchog gi bstan la gzhan dag 'dun byed cing / /
de dag dge ba yang dag 'phel bar byed / /
de nyid dgongs don tshul la rab nges te / /
sems can the tshom shin tu sel bar byed / /
de phyir rgyal ba'i bstan la de gus pas / /
rang gzhan dge ba'i yon tan rnam 'phel byed / /
de ltar byang chub sems dpa' snying rje yis / /
'gro kun bde 'gro'i 'gro ba'ang dge gsum la / /
rnam pa chung dang mchog dang 'bring dag gis / /
'jig rten yod dang mnyam par 'jug pas 'dul / /
theg pa chen po mdo sde'i rgyan las yongs su smin pa'i le'u ste dgu pa'o // //
dka' spyod dpag med brgya phrag dang / /
dpag med dge ba bsags pa dang / /
dpag tu med pa'i dus dang ni / /
dpag med sgrib pa zad pa'i phyir / /
sgrib pa kun gyi dri med pa / /
rnam pa thams cad mkhyen nyid 'thob / /
rin chen snod ni phye ba ltar / /
sangs rgyas nyid ni yang dag bstan / /
ngal brgyas rmad byung dka' spyad dge kun bsags / /
bskal mchog dus ring 'gro ba'i sgrib kun zad / /
sar gtogs sgrib pa phra bcom sangs rgyas te / /
de ni mthu chen rin chen snod phye bzhin / /
chos rnams thams cad sangs rgyas nyid / /
chos ni gang yang yod ma yin / /
de ni chos dkar rang bzhin yang / /
de yis de ni brjod ma yin / /
rin chen chos kyi rgyu mtshan phyir / /
de ni rin chen 'byung gnas bzhin / /
dge ba'i lo tog rgyu mtshan phyir / /
de ni sprin dang 'dra bar 'dod / /
sangs rgyas nyid ni chos kun ldan pa'am yang na chos kun bral ba ste / /
rin chen chos rab che yangs 'byung phyir rin chen chos kyi 'byung gnas bzhin / /
skye dgu rnams la legs bshad mi zad chos kyi char chen 'bebs pas na / /
'byung po'i lo tog dkar po shin tu che 'phel rgyu phyir sprin dang 'dra / /
rtag tu nyon mongs tshogs kun dang / /
nyes par spyod pa thams cad dang / /
rga dang 'chi ba dag las kyang / /
sangs rgyas nyid ni yongs su skyob / /
'tshe ba dag ni thams cad dang / /
ngan song dang ni thabs min dang / /
'jig tshogs theg pa dman dag las / /
de phyir skyabs kyi dam pa 'o / /
sangs rgyas nyid de skyabs ni dpe med mchog tu 'dod / /
sna tshogs 'jigs gyur 'jig tshogs kun dang theg pa dang / /
ngan song rnam mang sdug bsngal thabs min song ba rnams / /
skye dang 'chi dang nyon mongs ngan song kun las srung / /
sangs rgyas chos kyi shin tu rdzogs pa'i sku gang yin / /
dam pa'i chos la sems can rab 'dul mkhyen pa gang / /
'gro ba kun la thugs brtse'i pha rol phyin pa gang / /
sangs rgyas nyid de 'dir ni skyabs kyi mchog tu 'dod / /
'jig rten ji srid sems can gyi / /
gnod dang phun sum tshogs pa kun / /
bzlog cing 'byor par bya ba'i phyir / /
sangs rgyas skyabs chen nyid du 'dod / /
gang la nyon mongs shes bya'i sgrib pa'i sa bon dus ring rtag ldan pa / /
spong ba shin tu rgya chen rnam pa kun gyi rab tu bcom gyur cing / /
gnas gyur chos dkar yon tan mchog rab ldan pa thob pa sangs rgyas nyid / /
de ni mi rtog rab dag shin tu yul chen ye shes lam gyis 'thob / /
de bzhin gshegs pa de ni der bzhugs nas / /
ri dbang mtho steng bzhugs bzhin 'gro la gzigs / /
zhi bar mngon dga'i 'gro la'ang thugs rje na / /
srid la mngon dga'i skye bo gzhan ci smos / /
gnas la 'jug dang rab 'jug mi 'jug dang / /
ldog dang kun 'jug gnyis dang mi gnyis dang / /
mnyam dang khyad 'phags kun 'gro'i bdag nyid ni / /
de bzhin gshegs pa rnams kyi yongs gyur 'dod / /
ji ltar nam mkha' rtag tu kun song 'dod / /
de bzhin de yang rtag tu kun song 'dod / /
ji ltar nam mkha' gzugs gyur kun du song / /
de bzhin de yang sems can tshogs kun song / /
ji ltar chu yi snod chag na / /
zla ba'i gzugs brnyan mi snang ba / /
de bzhin sems can ngan pa la / /
sangs rgyas gzugs kyang mi snang ngo / /
ji ltar me ni gzhan du 'bar / /
gzhan du zhi bar 'gyur ba ltar / /
de bzhin sangs rgyas rnams la yang / /
snang dang mi snang shes par bya / /
ji ltar rnga dag ma brdungs par / /
sgra ni kun du 'byung ba ltar / /
de bzhin rgyal ba gzo med par / /
bshad pa dag ni kun du 'byung / /
ji ltar nor bu 'bad med par / /
rang gi 'od ni ston pa ltar / /
sangs rgyas rnams kyang gzo med par / /
de bzhin mdzad pa nges pa ston / /
ji ltar mkha' la 'jig rten gyi / /
bya ba rgyun mi 'chad par snang / /
de bzhin zag med dbyings na yang / /
rgyal ba'i mdzad pa rgyun mi 'chad / /
ji ltar mkha' la rtag tu ni / /
bya ba nyams shing 'byung ba ltar / /
de bzhin zag med dbyings na yang / /
sangs rgyas 'phrin las skye zhing 'bri / /
snga ma phyi mar khyad med kyang / /
sgrib pa kun gyi dri med pa / /
de bzhin nyid ni sangs rgyas 'dod / /
dag pa ma yin ma dag min / /
stong pa nyid ni rnam dag na / /
bdag med mchog gi bdag thob pas / /
sangs rgyas dag pa'i bdag thob phyir / /
bdag nyid chen po'i bdag tu 'gyur / /
de phyir sangs rgyas yod min zhing / /
med par yang ni mi brjod do / /
de ltar sangs rgyas de skad 'dri / /
lung ma bstan pa'i tshul du 'dod / /
ji ltar lcags la tsha ba dang / /
mig la rab rib zhi ba ltar / /
sangs rgyas sems dang ye shes la / /
yod dang med par mi brjod do / /
zag med dbyings na sangs rgyas rnams / /
mkha' ltar lus ni med phyir dang / /
sngon gyi lus rjes 'brang ba'i phyir / /
gcig min mang po nyid ma yin / /
stobs sogs sangs rgyas chos rnams la / /
byang chub rin chen 'byung gnas 'dra / /
'gro ba'i dge ba'i lo tog la / /
sprin chen dang yang 'dra bar 'dod / /
bsod nams ye shes rab rdzogs phyir / /
zla ba nya ba lta bur 'dod / /
ye shes snang ba byed pa'i phyir / /
nyi ma chen po 'dra bar 'dod / /
ji ltar nyi ma'i dkyil 'khor gyi / /
'od zer dpag tu med 'dres shing / /
rtag tu bya ba gcig la 'jug /
'jig rten la yang snang ba byed / /
de bzhin zag med dbyings na yang / /
sangs rgyas dpag tu med 'dres shing / /
mdzad pa gcig ni mdzad pa la / /
ye shes snang bar mdzad par 'dod / /
dper na nyi ma'i 'od zer gcig /
byung na 'od zer kun 'byung ba / /
de bzhin sangs rgyas rnams kyi yang / /
ye shes 'byung bar shes par bya / /
ji ltar nyi ma'i 'od zer dag /
'jug la bdag gir bya ba med / /
de bzhin sangs rgyas ye shes kyang / /
'jug la bdag gir mdzad mi mnga' / /
nyi ma'i 'od zer gcig btang bas / /
'gro ba snang ba byed pa ltar / /
de bzhin shes bya thams cad la / /
sangs rgyas ye shes cig car snang / /
ji ltar nyi ma'i 'od zer rnams / /
sprin la sogs pas bsgribs par 'dod / /
de bzhin sangs rgyas ye shes rnams / /
sems can gyi ni nyes pas bsgribs / /
ji ltar mdud pa'i dbang gis na / /
gos la tshon bkra mi bkra ba / /
de bzhin 'phen pa'i dbang gis na / /
grol ba'i ye shes bkra mi bkra / /
dri med dbyings la sangs rgyas kyi / /
mtshan nyid dang ni gnas pa dang / /
'phrin las zab pa 'di bshad pa / /
mkha' la tshon gyis ri mo 'dri / /
de bzhin nyid ni thams cad la / /
khyad par med kyang dag gyur pa / /
de bzhin gshegs nyid de yi phyir / /
'gro kun de yi snying po can / /
nyan thos rnams kyi 'byor pas ni / /
'jig rten pa yi zil gyis gnon / /
rang sangs rgyas kyis pa yis / /
nyan thos kyi yang zil gyis gnon / /
de yis byang chub sems dpa' yi / /
'byor pa'i char yang mi phod do / /
de yis de bzhin gshegs pa yi / /
'byor pa'i char yang mi phod do / /
sangs rgyas rnams kyi 'byor pa ni / /
gang gi gang du ji ltar dang / /
ji tsam dus gang 'jug pa ni / /
bsam yas dpag tu med par 'dod / /
dbang po lnga rnams gzhan gyur na / /
don kun 'jug dang thams cad kyi / /
yon tan brgya phrag bcu gnyis 'byung / /
'byor pa dam pa 'thob par 'gyur / /
yid ni gzhan du gyur pa na / /
'byor dang mthun spyod mi rtog pa'i / /
ye shes shin tu dri med la / /
'byor pa dam pa 'thob par 'gyur / /
don bcas 'dzin pa gzhan gyur na / /
ji ltar 'dod bzhin longs spyod dag /
bstan phyir zhing ni dag pa la / /
'byor pa dam pa 'thob par 'gyur / /
rnam rtog gzhan du gyur na ni / /
dus rnams rtag tu ye shes dang / /
las rnams kun la thogs med la / /
'byor pa dam pa 'thob par 'gyur / /
rten ni gzhan du gyur pa na / /
sangs rgyas dri med gnas la ni / /
mi gnas mya ngan 'das pa yi / /
'byor pa dam pa 'thob par 'gyur / /
'khrig pa gzhan du gyur na ni / /
sangs rgyas bde bar gnas pa dang / /
mo mthong nyon mongs med pa la / /
'byor pa dam pa 'thob par 'gyur / /
nam mkha'i 'du shes gzhan gyur na / /
bsam pa'i don ni 'byor pa dang / /
'gro gzugs rnam par 'byed pa la / /
'byor pa dam pa 'thob par 'gyur / /
de ltar sangs rgyas dri med pa'i / /
gnas na gzhan gyur dpag med la / /
bsam yas bya ba sgrub pa yi / /
'byor pa dpag tu med par 'dod / /
'di na 'jig rten phyogs phyogs rgyal ba'i legs bshad pa'i / /
dge ba 'phel ba'i 'jig rten rnam dag mchog tu 'gro / /
dge ba ma bsags dge ba 'phel ba'i mchog tu 'gro / /
de ltar ma smin smin pa rtag 'gro'ang ma lus min / /
de ltar 'jig rten phyogs phyogs brten rnams rtag par dus kun du / /
byang chub chen po 'thob dka' yon tan mchog ldan rmad byung can / /
rtag brtan skyabs med rnams kyi skyabs gang yin pa thob pa de / /
ya mtshan che la tshul bzang spyad phyir ya mtshan che ba'ang med / /
de ni cig car la lar sgo mang brgya nas chos kyi 'khor lo dang / /
la lar skye ba mi snang la lar skye ba'i spyod pa sna tshogs dang / /
la lar byang chub thams cad la lar de ni mya ngan 'das ston kyang / /
de ni gnas de las kyang rnam par g.yo mi mnga' la thams cad mdzad / /
sangs rgyas rnams ni 'di snyam lus can 'di ni bdag gis smin byas she'am / /
'di ni rab tu smin bya gzhan yang da ltar smin par byed snyam du / /
'du mdzad mi mnga' bar yang phyogs phyogs kun du rtag par sgo gsum nas / /
dge ba'i chos rnams kyis ni skye bo rab tu smin par 'gyur ba nyid / /
ji ltar nyi ma 'bad med phyogs phyogs kun du 'od zer dag /
rab 'byams gsal ba mang pos lo tog rnam smin byed pa ltar / /
de bzhin chos ldan nyi ma'ang rab zhi byed pa chos kyi 'od / /
rab 'byams dag gis phyogs phyogs kun du sems can rnam smin mdzad / /
ji ltar mar me gcig las mar me'i tshogs rab mang / /
dpag med grangs med 'byung yang de la zad pa med / /
de bzhin smin pa gcig las smin pa'i tshogs rab mang / /
grangs med dpag med 'byung yang de la zad pa med / /
ji ltar rgya mtsho chen po 'di ni chu yis ngoms par mi 'gyur zhing / /
chu chen mang po rab tu 'bab pas 'phel bar yang ni mi 'gyur ba / /
de bzhin sangs rgyas khams kyang dag pa 'jug pa rtag rgyun mi 'chad pas / /
ngoms pa mi mnga' 'phel bar mi 'gyur de 'dir rmad du byung ba'i mchog /
chos rnams kun gyi de bzhin nyid / /
sgrib gnyis dag pa'i mtshan nyid de / /
dngos dang nges dmigs shes pa la / /
dbang zad mi shes mtshan nyid do / /
de bzhin nyid shes thams cad nas / /
bsgoms pa las ni yang dag 'byung / /
sems can kun la rnam kun du / /
gnyis skyed mi zad 'bras bu can / /
sku dang gsung dang thugs sprul pa'i / /
sbyor ba'i thabs kyi las can te / /
ting nge 'dzin dang gzungs sgo dang / /
dpag tu med pa gnyis dang ldan / /
rang bzhin chos rdzogs longs spyod dag /
sprul pa dag gis tha dad du / /
'jug pa 'di ni sangs rgyas kyi / /
chos dbyings rnam par dag par bshad / /
sangs rgyas rnams kyi sku dbye ba / /
rang bzhin longs spyod rdzogs pa dang / /
gzhan ni sprul pa'i sku yin te / /
dang po gnyis po'i rten yin no / /
longs spyod rdzogs pa khams kun du / /
'khor yongs sdud dang zhing dang mtshan / /
sku dang chos rdzogs longs spyod dang / /
mdzad pa dag gis tha dad do / /
rang bzhin sku ni mnyam pa dang / /
phra zhing de dang 'brel pa dang / /
dgyes dgur longs spyod bstan pa la / /
longs spyod rdzogs 'byor rgyur 'dod do / /
sangs rgyas sprul pa dpag med pa / /
sprul pa'i skur ni 'dod pa ste / /
don gnyis phun sum tshogs pa ni / /
rnam pa thams cad gnyis la gnas / /
bzo dang skye dang byang chub che / /
mya ngan 'das pa rtag ston pas / /
sangs rgyas sprul pa'i sku 'di ni / /
rnam par grol ba'i thabs chen no / /
sku gsum dag gis sangs rgyas kyi / /
sku bsdus par ni shes bya ste / /
sku gsum dag gis rang bzhin gyi / /
don 'di rten dang bcas par bstan / /
de dag rten dang dgongs pa dang / /
'phrin las kyis ni mnyam pa nyid / /
rang bzhin dang ni rgyun mi 'chad / /
rgyun gyis de dag rtag pa nyid / /
me long ye shes mi g.yo ba / /
ye shes gsum ni de la brten / /
mnyam pa nyid dang so sor rtog /
bya ba sgrub pa kho na'o / /
me long ye shes nga yi med / /
yongs su ma chad rtag tu ldan / /
shes bya kun la ma rmongs la / /
rtag tu de la mngon phyogs min / /
ye shes kun gyi rgyu mtshan phyir / /
ye shes 'byung gnas chen po 'dra / /
longs spyod rdzogs pa'i sangs rgyas nyid / /
ye shes gzugs brnyan 'byung ba'i phyir / /
mnyam nyid ye shes sems can la / /
bsgom pa dag pa la 'dod do / /
mi gnas zhi bar zhugs pa ni / /
mnyam nyid ye shes yin par 'dod / /
dus rnams kun du byams pa dang / /
thugs rje chen po dag dang ldan / /
sems can rnams la mos pa bzhin / /
sangs rgyas sku ni nges par ston / /
so sor rtog pa'i ye shes ni / /
shes bya kun la rtag mi thogs / /
ting nge 'dzin dang gzungs rnams kyi / /
gter dang 'dra ba kho na yin / /
'khor gyi dkyil 'khor rnams su ni / /
'byor pa thams cad ston mdzad pa / /
the tshom thams cad gcod pa yi / /
chos chen char ni rab tu 'bebs / /
bya ba sgrub pa'i ye shes ni / /
khams rnams kun du sna tshogs shing / /
dpag med bsam yas sprul pa yis / /
sems can kun gyi don sgrub pa'o / /
sangs rgyas sprul pa de rtag tu / /
mdzad pa grub pa'i bye brag dang / /
grangs dang zhing gis rnam kun du / /
bsam mi khyab par shes par bya / /
'dzin pa'i phyir dang sems mnyam phyir / /
yang dag chos rab ston phyir dang / /
bya ba sgrub pa nyid kyi phyir / /
ye shes bzhi po yang dag 'byung / /
rigs tha dad phyir don yod phyir / /
rdzogs phyir thog ma med pa'i phyir / /
sangs rgyas gcig min dri med gnas / /
tha dad med phyir mang po'ang min / /
med pa gang yin de nyid ni / /
yod pa yi ni dam par 'dod / /
rnam pa kun du mi dmigs pa / /
dmigs pa yi ni mchog tu 'dod / /
bsgom pa rnam par mi lta ba'i / /
bsgom pa dam par 'dod pa ste / /
thob par lta ba med rnams kyi / /
thob pa yang ni dam par 'dod / /
bla ma ring dang mtshan ma dang / /
bdag gi brtson 'grus lhag lta ba'i / /
byang chub sems dpa' nga rgyal can / /
byang chub las ni ring zhes bya / /
ji skad bshad pa de dag kun / /
rtog pa tsam du lta ba yi / /
byang chub sems dpa' rtog med rnams / /
byang chub thob ces nges par brjod / /
klung dag sa yi 'og tu ma song ba / /
gnas rnams tha dad chu yang tha dad la / /
chu yang chung zhing bya ba tha dad byed / /
chu gnas srog chags phra mo'i nyer spyad 'gyur / /
rgya mtshor song bar gyur na thams cad kyang / /
gnas rnams gcig cing chu yang che la gcig /
bya ba gcig cing chu la gnas pa yi / /
srog chags mang po'i rtag tu nyer spyad che / /
sangs rgyas nyid du ma zhugs brtan pa rnams / /
rten kyang tha dad blo gros tha dad cing / /
rtogs chung rang gi bya ba tha dad la / /
sems can nyung don rtag tu nyer spyad 'gyur / /
sangs rgyas nyid du zhugs na de dag kun / /
rten kyang gcig cing rtogs pa che la gcig /
mdzad pa gcig tu 'dres shing rtag par yang / /
sems can tshogs che'i nye bar spyad pa che / /
de ltar sangs rgyas nyid ni dkar po'i chos / /
dpe med ldan phyir phan bde'i rgyu yi phyir / /
bde dge dam pa mi zad 'byung gnas phyir / /
blo ldan byang chub sems dge blang ba'i rigs / /
theg pa chen po mdo sde'i rgyan las /
byang chub kyi le'u ste bcu pa'o // //
sdom ni /
dang po sgrub skyabs rigs dang ni / /
de bzhin du ni sems bskyed dang / /
rang gzhan don dang de nyid don / /
mthu dang yongs smin byang chub po / /
skyes dang ma skyes 'dzin dang gzung gyur dang / /
grogs blangs bdag nyid dang ni nor pa dang / /
ma nor mngon sum mngon sum ma yin gzhan / /
sgras byung tshol ba dang ni lta ba po / /
'phrogs dang 'dres dang mi mthun phyogs ma 'dres / /
dman dang rgya che bsgribs dang ma bsgribs dang / /
brtson dang mi brtson bsags dang ma bsags dang / /
brtan zhugs ring du song ba'i mos pa'o / /
yid la mi byed mang ba dang / /
le lo rnal 'byor 'khrugs pa dang / /
grogs ngan dge ba zhan pa dang / /
tshul bzhin ma yin yid la byed / /
bag med pa dang thos pa nyung / /
thos dang bsam pa nyung ngus chog /
zhi ba tsam gyis nga rgyal dang / /
de bzhin ma 'dris yin par 'dod / /
mi skyo ba dang de bzhin skyo / /
bsgribs pa dang ni mi brtson pa / /
tshogs ma bsags pa mos pa yis / /
bar du gcod par shes par bya / /
bsod nams che dang 'gyod pa med / /
yid bde ba dang bde ba che / /
chud mi za dang brtan pa dang / /
de bzhin khyad par 'gro ba dang / /
chos ni mngon par rtogs pa dang / /
bdag dang gzhan don thob pa'i mchog /
mngon shes myur ba de dag ni / /
mos pa yi ni phan yon yin / /
'dod pa can gyi de khyi 'dra / /
ting nge 'dzin pa'i rus sbal bzhin / /
rang don byed pa'i de dran 'dra / /
gzhan don byed pa'i rgyal po bzhin / /
ji ltar khyi ni rtag tu ltogs shing sdug bsngal gyis nyen chog mi shes / /
ji ltar rus sbal de ni chu yi nang na kun nas bskums shing 'dug /
ji ltar bran ni rtag tu 'jigs shing skrag pa'i lus kyis rnam par rgyu / /
ji ltar rgyal po yang ni bka' yis yul la dbang sgyur gnas pa ltar / /
de bzhin g.yem dang gnas dang rang gzhan phan bya don byed pa'i / /
mos pa sna tshogs dag gi rtag tu khyad par shes par bya / /
theg pa chen po de la de mchog tshul bzhin rig nas ni / /
'di na brtan pas de la de nyid rtag par rab tu tshol / /
gang phyir sems can mir gyur pas / /
tshad med skad cig re re la / /
rdzogs pa'i byang chub thob de'i phyir / /
zhum pa dang du blang mi bya / /
gzhan dag la ni zas sbyin pa'i / /
bsod nams 'phel ba ji lta bar / /
bdag nyid za ba'i ma yin pa / /
de bzhin gzhan don rten gyi chos / /
bstan las mdo las gsungs pa yi / /
bsod nams cher 'byung thob pa ltar / /
rang gi don gyi rten gyi chos / /
bstan las thob pa ma yin no / /
de ltar 'phags pa chen po'i chos ni yangs gyur pa / /
blo dang ldan pas rtag tu mos pa cher bskyed na / /
bsod nams rgya chen rgyun mi 'chad dang de 'phel dang / /
yon tan dpag tu med pas bdag nyid chen por 'gyur / /
theg pa chen po mdo sde'i rgyan las /
mos pa'i le'u ste bcu gcig pa'o // //
sde snod dag ni gsum mam gnyis kyang rung / /
bsdus pa'i phyir te rgyu ni dgur 'dod do / /
des ni bag chags rtogs dang zhi ba dang / /
rab tu rtogs pas rnam par grol bar byed / /
mdo dang chos mngon 'dul ba dag /
mdor na don ni rnam bzhir 'dod / /
blo dang ldan pas de shes nas / /
rnam pa thams cad mkhyen pa 'thob / /
gnas rnams dang ni mtshan nyid dang / /
chos don smos phyir mdo yin no / /
mngon du'i phyir dang yang yang dang / /
zil gnon rtogs phyir mngon pa'i chos / /
ltung dang 'byung dang ldang ba dang / /
nges par 'byung dang gang zag dang / /
bcas pa dang ni rab dbye dang / /
rnam par nges phyir 'dul ba nyid / /
dmigs pa chos dang nang dang ni / /
phyi dang gnyis ni yin par 'dod / /
don gnyis kyis ni gnyis po rnyed / /
gnyis po dag ni mi dmigs pas / /
yid kyi brjod pas bshad bzhin don / /
rab dang don du snang ba ni / /
brjod las yin par rab 'dzin phyir / /
sems ni ming la gnas pa'i phyir / /
thos la sogs pa'i shes gsum gyis / /
chos kyi dmigs pa rnyed par 'gyur / /
dmigs pa rnam pa gsum rnyed pa / /
sngar bshad de la yang dag rten / /
rigs gsum pa dang bya ba byed / /
gnod bcas gnod med rten can te / /
mos pa 'jog par byed dang gzhan / /
'dun pa drag por byed pa dang / /
dman nad rdzogs rten rnam pa gnyis / /
rjod dang bcas dang rjod med nyid / /
shes pa dang ni mtshungs ldan pa / /
rnal 'byor rgyu dang bdag bcas dang / /
de ni 'dres la dmigs pa dang / /
ma 'dres pa la dmigs pa ste / /
rnam pa lnga dang rnam bdun nyid / /
'di yi yongs su shes pa lnga / /
rnam pa sgom dang ldan pa ni / /
bzhi dang sum cu rtsa bdun no / /
de ni lam gnyis rang bzhin te / /
phan yon gnyis dang nod pa dang / /
sbyor ba pa dang dbang sgyur dang / /
chung dang rgya che'i bdag nyid de / /
rnal 'byor rnams kyi yid byed 'di / /
thams cad bdag nyid yin par 'dod / /
rtag tu gnyis bral 'khrul pa'i rten gang yin dang gang zhig rnam kun du / /
brjod par nus ma yin zhing spros pa med pa'i bdag nyid de kho na / /
shes bya spang bya rang bzhin dri med 'dod gang rnam par sbyang bya ste / /
de ni nam mkha' gser dang chu ltar nyon mongs pa las rnam dag 'dod / /
'gro ba dag na de las gzhan yang cung zad yod min la / /
'gro ba ma lus pa yang de la kun du rmongs pa'i blo / /
yod pa kun nas spangs te med la mngon zhe na gang yin pa / /
'jig rten rmongs pa'i rnam pa tshabs chen 'di ko ji lta bu / /
ji ltar sgyu ma de bzhin du / /
yang dag ma yin kun rtog brjod / /
sgyu ma'i rnam pa ji lta bar / /
de bzhin gnyis su 'khrul par brjod / /
ji ltar de la de med pa / /
de bzhin du ni don dam 'dod / /
ji ltar de ni dmigs gyur pa / /
de bzhin du ni kun rdzob 'dod / /
de med na ni de yi rgyu / /
gsal bar dmigs pa ji lta ba / /
de bzhin gnas ni gzhan gyur na / /
yang dag ma yin rtog pa dmigs / /
ji ltar 'jig rten ma 'khrul pa / /
de yi rgyu la 'dod dgur spyod / /
de bzhin sdom brtson ma 'khrul ba / /
gnas gzhan gyur la dgyes dgur spyod / /
de yi rnam pa de la yod / /
de yi dngos po yod ma yin / /
de ltar sgyu ma la sogs la / /
yod dang med pa nyid du brjod / /
de la yod pa med ma yin / /
med pa yod pa nyid ma yin / /
sgyu ma dag la sogs pa la / /
yod med khyad par med pa'ang brjod / /
de bzhin gnyis snang de la yod / /
de yi dngos po yod ma yin / /
de ltar gzugs la sogs pa la / /
yod dang med pa nyid du brjod / /
de la yod pa med ma yin / /
med pa yod pa nyid ma yin / /
gzugs la sogs pa dag la ni / /
yod med khyad par med pa'ang brjod / /
sgro 'dogs pa dang skur pa yi /
mtha' rnams dgag par bya phyir dang / /
theg pa dman pas 'gro ba dag /
dgag par bya phyir 'dod pa yin / /
'khrul pa'i rgyu dang 'khrul pa ni / /
gzugs kyi rnam par rig pa dang / /
gzugs can min rnam rig par 'dod / /
med phyir cig shos kyang med 'gyur / /
sgyu ma'i glang po'i gzugs 'dzin pa / /
'khrul phyir gnyis su brjod pa ste / /
de la ji bzhin gnyis med kyang / /
gnyis po dag tu nye bar dmigs / /
keng rus kyi ni gzugs 'dzin pa / /
'khrul phyir gnyis su brjod pa ste / /
de la ji bzhin gnyis med kyang / /
gnyis po dag tu nye bar dmigs / /
'khrul pa'i mtshan nyid chos gang yin / /
de bzhin yod dang de bzhin med / /
yod med khyad par med pa'i phyir / /
yod dang med dang sgyu ma 'dra / /
gnyen po'i chos ni gang yin pa / /
de bzhin med dang de bzhin yod / /
de bzhin med phyir mtshan nyid med / /
sgyu ma dang yang 'dra bar bstan / /
sgyu ma'i rgyal po sgyu ma yi / /
rgyal po gzhan gyis pham pa ltar / /
gang dag gis ni chos mthong ba'i / /
rgyal sras de dag nga rgyal med / /
sangs rgyas rnams sangs rgyas mchog rnams kyis de dang de las 'dus byas dag /
gsungs pa sgyu ma rmi lam smig rgyu gzugs brnyan dang 'dra mig yor dang / /
brag ca lta bu dang ni chu zla'i gzugs 'dra sprul dang 'drar shes bya / /
drug dang drug dang gnyis dang drug tshan gnyis dang gsum po re rer 'dod / /
yang dag min rtog yang dag min / /
yang dag ma yin min mi rtog /
rtog min mi rtog ma yin pa / /
shes bya thams cad yin par brjod / /
rang gi khams las gnyis snang zhing / /
ma rig nyon mongs lhan cig tu / /
'jug pa'i rnam rtog rab 'byung ste / /
rdzas gnyis rnam par spangs pa yin / /
dmigs pa'i khyad par thob pa yi / /
rang gi dbyings la gnas ldan phyir / /
de nyid gnyis su snang med par / /
'jug ste lpags dang mda' bzhin no / /
sems ni gnyis su snang ba ste / /
de bzhin chags sogs snang ba'am / /
dad la sogs par snang bar 'dod / /
nyon mongs dge chos yod ma yin / /
sems ni sna tshogs snang ba dang / /
rnam pa sna tshogs can du 'jug /
de la snang de yod dang med / /
de phyir chos kyi ma yin no / /
sangs rgyas rnams kyis sems can la / /
phan gdags phyir ni mtshan gzhi dang / /
mtshan nyid dang ni mtshon pa dag /
rab tu dbye bas yang dag bshad / /
sems ni lta bcas gang yin dang / /
de yi gnas skabs mi 'gyur ba / /
'di ni mdor na mtshan gzhi ste / /
rab tu dbye na tshad med do / /
ji ltar brjod don 'du shes kyi / /
rgyu mtshan dang de'i bag chags dang / /
de las kyang don snang ba ni / /
kun brtags pa yi mtshan nyid do / /
ming dang don ni ji lta bar / /
don dang ming du snang ba gang / /
yang dag min rtog rgyu mtshan ni / /
kun brtags pa yi mtshan nyid do / /
rnam gsum rnam gsum snang ba can / /
'dzin dang gzung ba'i mtshan nyid de / /
yang dag ma yin kun rtog ni / /
gzhan gyi dbang gi mtshan nyid de / /
med dang yod nyid gang yin dang / /
yod dang med pa mnyam nyid dang / /
ma zhi zhi dang rnam mi rtog /
yongs su grub pa'i mtshan nyid do / /
rgyu mthun chos la dmigs nas ni / /
tshul bzhin yid la byed pa dang / /
sems kyi dbyings la gnas pa dang / /
don yod pa dang med par mthong / /
de na mnyam pa nyid du 'gyur / /
'phags rigs shin tu dri med pa / /
mnyam dang khyad 'phags 'bri med cing / /
'phel ba med pa'i mtshan nyid do / /
sa bon gzhan du gyur pa'i phyir / /
gnas don lus su snang ba dag /
gzhan du gyur pas zag med dbyings / /
de ni rten kun 'gro ba can / /
yid dang 'dzin dang rnam par rtog /
gyur phyir rnam par mi rtog dang / /
zhing dang ye shes las dag la / /
dbang ni rnam pa bzhi yin no / /
dbang de mi g.yo la sogs pa'i / /
sa gsum la ni rnam bzhi ste / /
gcig la rnam gnyis de las gzhan / /
dbang re rer ni 'dod pa yin / /
blo dang ldan pas srid rtogs bdag med rnam pa gnyi ka'ang rig 'gyur la / /
de yang mnyam par shes nas de ni 'dzin pa'i sgo nas de nyid 'jug /
de nas de la yid gnas phyir na de la de yang mi snang ngo / /
de ni snang ba grol ba yin te mchog tu dmigs dang bral ba'o / /
tshogs kyi gzhi dang bskyed yod na / /
ming tsam du ni mthong bar 'gyur / /
ming tsam mthong ste der mthong nas / /
de yang phyi nas mi mthong ngo / /
sems ni gnas ngan len dang bcas / /
bdag lta'i zhags pas zin par ni / /
rab tu 'jug par 'gyur te de / /
nang du gnas phyir ldog par 'dod / /
rang dang rang gi bdag nyid du / /
med phyir rang gi ngo bo la / /
mi gnas phyir dang bzung bzhin de / /
med phyir ngo bo nyid med 'dod / /
snga ma phyi ma'i rten yin pas / /
ngo bo nyid ni med pa yis / /
skye med 'gag med gzod nas zhi / /
rang bzhin mya ngan 'das pa 'grub / /
thog ma dang ni de nyid gzhan nyid dang / /
rang gi mtshan nyid rang dang gzhan du 'gyur / /
kun nas nyon mongs pa dang khyad par la / /
skye ba med pa'i chos la bzod par bshad / /
chos dang bdag med grol ba rnams / /
mtshungs phyir rigs ni tha dad phyir / /
bsam gnyis thob phyir sprul pa'i phyir / /
mthar thug phyir ni theg gcig nyid / /
kha cig dag ni drang phyir dang / /
gzhan dag yang dag gzung ba'i phyir / /
rdzogs pa'i sangs rgyas rnams kyis ni / /
ma nges rnams la theg gcig bshad / /
nyan thos ma nges rnam gnyis te / /
theg don mthong dang ma mthong ba'o / /
don mthong 'dod chags bral ba dang / /
'dod chags bral min 'di dman pa'o / /
de gnyis 'phags pa'i lam thob pa / /
srid pa dag tu sgyur ba'i phyir / /
bsam gyis mi khyab sgyur ba yi / /
skye ba dang ni yang dag ldan / /
gcig ni smon lam dbang gis na / /
skye ba rab tu sgrub par byed / /
cig shos phyir mi 'ong ba dang / /
ldan phyir sprul pas rab tu sgrub / /
de gnyis yang dang yang du ni / /
rang sems kun du 'byung ldan pas / /
mya ngan 'das la mngon dga'i phyir / /
rtogs pa bul ba yin par 'dod / /
don byas ma yin de sangs rgyas / /
med par skyes nas sprul don gnyer / /
bsam gtan don brtson der brten nas / /
byang chub dam pa 'thob par 'gyur / /
rig pa'i gnas lnga dag la brtson par ma byas na / /
'phags mchog gis kyang thams cad mkhyen nyid mi 'gyur te / /
de lta bas na gzhan dag tshar bcad rjes gzung dang / /
bdag nyid kun shes bya phyir de la de brtson byed / /
rgyu dmigs nas ni dga' ba dang / /
rten la de rjes dran pa dang / /
'bras bu thun mong 'dod pa dang / /
ji ltar byang chub bzhin mos pa'o / /
mthu ni rnam pa bzhi dag gis / /
dka' dang nges par mi skyo dang / /
mi mthun phyogs dang gnyen po la / /
sgrub pa rnam pa bzhi yin no / /
rab dang yang dag nod pa dang / /
gzhan la sbyin par 'dun pa dang / /
go cha dang ni smon lam dang / /
mngon par dga' dang bya ba'i yid / /
sbyin sogs rnam pa drug la ni / /
mthu thob pa dang yongs smin dang / /
mchod pa dang ni sten pa la / /
yang dag spro ba mchog dang brtse / /
ma byas ngan par byas pa la / /
ngo tsha 'gyod dang yul la dga' / /
skyo la dgra bo'i 'du shes dang / /
'gong dang brjod pa'i blo gros so / /
sbyin sogs rdzogs pa'i byang chub kyi / /
rten yin dbang phyug la sogs min / /
gnyis po dag la skyon dang ni / /
yon tan so so yang dag rig /
bsags pa rjes su dran pa yis / /
dga' dang don chen mthong ba dang / /
rnal 'byor rnam par mi rtog dang / /
de 'dzin byed dang phrad 'dod pa / /
log par 'dzin pa rnam pa bdun / /
spong ba'i mthu ni thob pa dang / /
ngo mtshar ngo mtshar med pa la / /
'du shes rnam pa bzhi nyid do / /
sems can rnams la snyoms pa dang / /
bdag nyid chen po mthong ba dang / /
gzhan gyi yon tan lan re dang / /
gsum du smon dang rgyun du'o / /
sangs rgyas bstan pa bsgrub pa'i phyir / /
tshu rol mi gnas sems pa dang / /
des sman dar ba'i sems can la / /
mi dga' ba dang rab dga' ba'o / /
bsgom pa bcos dang yang dag la / /
ma dad pa dang dad pa dang / /
dang du mi len yid byed dang / /
lung bstan nges par dga' ba'o / /
phyi ma'i tshe la mthong ba'i phyir / /
'jug sems mnyam par blta ba'i phyir / /
mchog chos rnams la zhugs pa yis / /
bdag nyid mchog tu nges 'dzin phyir / /
pha rol phyin bcu'i rgyus byung ba / /
dge ba yid la byed 'di dag /
rtag tu byang chub sems dpa' yi / /
khams ni rtas par byed pa yin / /
rgyas dang lhag pa'i bsam dang chen po ni / /
brten pa'i yongs su tshol ba yin par 'dod / /
de dag gi ni spang dang bcas pa dang / /
spang bya med dang de bzhin dbang 'byor pa'o / /
byang chub sems dpa' rnams kyi tshol ba ni / /
sku med pa dang sku bcas sku thob dang / /
sku yongs rdzogs dang nga rgyal mang ba dang / /
nga rgyal phra dang nga rgyal med par 'dod / /
brtan chos gzugs dang gzugs min la / /
mtshan dang de bzhin nad med dang / /
mngon shes rnams kyi dbang phyug dang / /
de zad mi shes nyid kyi rgyu / /
rgyal ba'i sras rnams kyis ni yod dang med pa dang / /
sgro 'dogs skur ba'i rtog dang gcig dang du ma nyid / /
rang dang khyad par rtog dang ming don ji bzhin du / /
mngon par zhen pa'i rtog pa yang dag spang bar bya / /
de ltar blo gros dge ba brtson 'grus drag rten nas / /
de bzhin nyid bcas gnyis kyi chos nyid yongs btsal ba / /
de phyir rtag tu skye dgu rnams kyi ston par 'gyur / /
de ni rgya mtsho bzhin du yon tan rnams kyis gang / /
theg pa chen po mdo sde'i rgyan las /
yongs su tshol ba'i le'u ste bcu gnyis pa'o // //
brtan pa rnams ni srog dang longs spyod tshegs ches rnyed cing snying po med pa dag /
rab dga'i yid kyis sems can sdug bsngal rnams la sbyin rnams rgya chen rtag gtong na / /
chos yangs skye dgu rnams la rnam pa kun du phan byed tshegs ches rnyed min zhing / /
shin tu btang yang zad med 'phel 'gyur ba lta lan cig ma yin smos ci dgos / /
gang phyir so so rang rig bya phyir bcom ldan 'das kyis chos ma bstan / /
thugs rje'i bdag nyid sprul chen lta bus rigs bshad dbugs 'dra'i chos rnams kyis / /
skye bo nyid kyi chos la kun nas drangs te nyer zhi zhal gyi sgo / /
rnam par dag pa rgya chen thun mong zad mi shes la yang dag bkod / /
de ltas rnal 'byor can gyi sgom pa gang yin de ni don med min / /
de ltar bde bar gshegs kyi bstan pa gang yin de yang don med min / /
gal te thos pa tsam gyis don mthong 'gyur na sgom pa don med 'gyur / /
gal te ma thos par yang bsgom 'jug 'gyur na bstan pa don med 'gyur / /
sems dpa' mchog gi ston pa ni / /
lung dang rtogs dang dbang 'byor las / /
kha dang gzugs ni thams cad dang / /
nam mkha' las kyang 'byung ba yin / /
rgya che the tshom spong ba dang / /
gzung 'os de nyid gnyis ston pa / /
'di ni byang chub sems dpa' yi / /
ston pa phun tshogs yin zhes bya / /
sems dpa' mchog gi ston pa ni / /
'jam zhing rgyags bral mi skyo dang / /
gsal zhing sna tshogs rigs pa dang / /
go zhing zang zing med kun 'gro / /
rgyal sras tshig ni mi zhen pa / /
snyan cing legs bshad grags pa dang / /
ci rigs pa dang zang zing med / /
ran cing de bzhin yangs pa yin / /
bstan dang de bzhin bshad pa dang / /
theg dang mthun dang bde ba dang / /
grags pa dang ni ci rigs dang / /
nges par 'byung dang mthun pa'i phyir / /
de mdor sems dpa' mchog rnams kyi / /
yi ge phun tshogs yin zhes bya / /
bde gshegs gsungs ni mtha' yas te / /
yan lag drug cu bsam mi khyab / /
ngag tshig shin tu rigs pa dang / /
brten dang rnam 'byed the tshom gcod / /
lan mang byed dang ldan pa ni / /
mgo smos rnam spros go rnams la / /
sangs rgyas rnams kyi ston pa 'di / /
'khor gsum gyis ni dag pa ste / /
'di ni nyes pa brgyad dag dang / /
bral ba nyid du shes par bya / /
le lo dang ni mi go ba / /
skabs mi 'byed dang ma nges dang / /
the tshom dag ni mi gcod dang / /
de dang bral bar brten mi byed / /
skyo ba dang ni ser sna nyid / /
'di dag gtam gyis nyes par 'dod / /
de dag med phyir sangs rgyas kyi / /
bshad pa bla na med par 'gyur / /
dad dang dga' dang blo rnams kyi / /
rgyu phyir chos 'di dge ba yin / /
don rnam gnyis ldan gzung bla dang / /
yon tan gzhi can tshangs spyod ston / /
gzhan dag thun mong ma yin ldan pa dang / /
khams gsum nyon mongs rnam spong rdzogs byed dang / /
ngo bo nyid dag dri mas dag pa ste / /
tshangs spyod yon tan bzhi ldan yin par 'dod / /
gzhug pa ldem por dgongs pa dang / /
mtshan nyid ldem por dgongs pa dang / /
gnyen po ldem por dgongs pa dang / /
bsgyur ba ldem por dgongs pa ste / /
nyan thos dang ni ngo bo nyid / /
de bzhin nyes pa 'dul ba dang / /
brjod pa zab pa nyid la ni / /
ldem por dgongs pa 'di rnam bzhi / /
mnyam pa nyid dang don gzhan dang / /
de bzhin du ni dus gzhan dang / /
gang zag gi ni bsam pa la / /
dgongs pa rnam pa bzhir shes bya / /
sangs rgyas chos la brnyas pa dang / /
le lo cung zad chog 'dzin dang / /
nga rgyal 'dod chags spyod pa dang / /
'gyod dang ma nges ldog pa ni / /
sems can rnams kyi sgrib pa ste / /
de yi gnyen por theg mchog gsungs / /
des de'i bar du gcod pa yi / /
nyes pa thams cad spong bar 'gyur / /
gang zhig tshig gam don sgo nas / /
tshigs bcad gnyis 'dzin rab sbyor ba / /
sems can blo ldan mchog de yis / /
yon tan rnam bcu thob 'gyur te / /
khams ni zad par rtas pa dang / /
'chi ba'i tshe na rab dga' mchog /
ji ltar 'dod par skye ba dang / /
kun du tshe rabs dran pa dang / /
sangs rgyas rnams dang 'phrad pa dang / /
de las theg mchog thos pa dang / /
mos pa blo dang bcas pa dang / /
sgo gnyis byang chub myur thob pa'o / /
de ltar blo bzang skyo ba med ldan brtse ba can / /
snyan pa rab grags cho ga bzang shes ldan pa yi / /
byang chub sems dpa' legs par smra ba yin pa ste / /
bshad pas skye bo'i nang na nyi ma bzhin du lham / /
theg pa chen po mdo sde'i rgyan las /
bshad pa'i le'u ste bcu gsum pa'o // //
blo ldan gnyis la log nyid dang / /
yang dag nyid rnam spangs gsum gyis / /
gang zag dang ni chos dag la / /
bdag med rnam gnyis kun shes nas / /
don shes pa ni chos rnams kun / /
gzings dang 'dra ba nyid du rig /
thos pas chog par 'dzin spong ba / /
des na chos shes pa zhes brjod / /
so so skye bo'i shes pa yis / /
de bzhin du ni gnyis rtogs nas / /
shes pa de yongs rdzogs bya'i phyir / /
mthun pa'i chos ni rab tu sgrub / /
de nas des ni sa dang por / /
byang chub sems dpa' de bdag nyid / /
kun dang mnyam par 'jig rten las / /
'das pa'i ye shes bla med 'thob / /
mthong bas spang bya'i nyon mongs rnams / /
thams cad yang dag zad byas nas / /
shes bya'i sgrib pa spang ba'i phyir / /
bsgom pa la ni rab tu sbyor / /
rnam 'jog rnam par mi rtog pa'i / /
ye shes lhan cig spyod pa yis / /
de bzhin sa ni lhag ma la / /
mthun pa yi ni chos spyod do / /
blo ldan gang du sgrub pa'i yul / /
legs par rnyed dang gnas bzang dang / /
sa bzang ba dang grogs bzang dang / /
rnal 'byor bde ba'i yon tan ldan / /
byang chub sems dpa' thos mang dang / /
bden mthong smra mkhas brtse ba can / /
skyo med skyes bu dam pa ni / /
chen po yin par shes par bya / /
dmigs pa bzang dang ston pa bzang / /
thabs bzang ba dang nges 'byung dang / /
sbyor ba bzang po'i bdag nyid kyi / /
yang dag gtod pa yin par bshad / /
dga' dang dal bar skye ba dang / /
nad med pa dang ting nge 'dzin / /
rnam par 'byed pa'i byed rgyu ni / /
sngon chad bsod nams byas pa nyid / /
chos kyi dbyings ni ma gtogs pa / /
gang phyir chos med de yi phyir / /
sangs rgyas rnams kyis de dag las / /
nges 'byung chags sogs yin par dgongs / /
chos kyi dbyings ni ma gtogs par / /
gang phyir chos med de yi phyir / /
kun nas nyon mongs bstan pa la / /
blo ldan dgongs pa de yin 'dod / /
gang phyir chags sogs de nyid la / /
tshul bzhin 'jug pa de yi phyir / /
de las rnam grol 'gyur des na / /
de yis de dag las nges 'byung / /
sems can ched du dmyal ba'i srid par gnas pa yi / /
sdug bsngal mi bzad cis kyang rgyal sras gnod byed min / /
zhi srid yon tan skyon gyis theg pa dman zhugs pa'i / /
rnam rtog dge ba sna tshogs blo ldan gnod byed yin / /
blo dang ldan pa dmyal bar gnas pa dus kun du / /
byang chub dri med yangs pa'i bar du gcod byed min / /
theg pa gzhan la rab bsil rnam rtog bdag phan pa / /
rab tu bde bar gnas kyang bar du gcod par byed / /
chos med pa dang dmigs pa dang / /
kun nas nyon mongs med rnam dag /
sgyu ma la sogs 'dra ba dang / /
de bzhin nam mkha' 'drar shes bya / /
ji ltar tshul bzhin bris pa'i ri mo la / /
mtho dman med kyang snang ba de bzhin du / /
yang dag ma yin rtog la rnam kun du / /
gnyis po rtag tu med kyang snang bar 'gyur / /
ji ltar chu rnyog pa las dang ba ni / /
dang ba nyid de de las skyes min gyi / /
de ni de la dri ma bral bar zad / /
de bzhin rang sems dag la tshul de nyid / /
sems ni rtag tu rang bzhin 'od gsal 'dod / /
de ni glo bur nyes pas ma rungs byas / /
chos nyid sems las gzhan pa'i sems gzhan ni / /
'od gsal ma yin rang bzhin la brjod do / /
byang chub sems dpa' sems can la / /
bu gcig pa la bya ba bzhin / /
rkang gi khong nas byams pa che / /
de ltas rtag phan byed par 'dod / /
sems can rnams la phan byed phyir / /
de la chags skyes ltung mi 'gyur / /
'di yi zhe sdang rnam kun du / /
sems can kun dang 'gal bar 'gyur / /
ji ltar phug ron rang gi bu mchog byams / /
rang gi bu de nye bar 'khyud nas 'dug /
de 'dra ba la khong khro 'gal ba ltar / /
brtser bcas lus can bu la'ang de dang 'dra / /
gang phyir byams pa de phyir khong khro 'gal / /
gang phyir zhi ba de phyir gnod sems 'gal / /
gang phyir don byed de phyir sgyu sems 'gal / /
gang phyir sim byed de phyir 'jigs byed 'gal / /
sman bzang po la nad pa bzhin / /
'khor ba la ni 'jug par byed / /
nad pa la ni sman pa bzhin / /
sems can rnams la sgrub par byed / /
bran ma grub pa ji bzhin du / /
bdag nyid la ni sgrub par byed / /
zong la tshong ba ji bzhin du / /
'dod pa dag la sgrub par byed / /
gos la btso blag mkhan bzhin du / /
las la rab tu sgrub par byed / /
bu gzhon pa la pha bzhin du / /
sems can mi 'tsho sgrub par byed / /
me don gnyer la gtsub shing ltar / /
rtag par rab tu sgrub par byed / /
yid brtan bzhin du lhag pa'i sems / /
ma rdzogs pa la sgrub par byed / /
sgyu ma mkhan ltar shes bya la / /
shes rab kyis ni sgrub par byed / /
de ni byang chub sems dpa' yi / /
ji ltar gong du sgrub par 'dod / /
de ltar rtag tu brtson 'grus rgya chen ldan / /
gnyis yongs smin par bya la rab brtson de / /
rim gyis dri med mi rtog blo mchog gis / /
sgrub pa bla na med par rab tu 'gro / /
theg pa chen po mdo sde'i rgyan las /
sgrub pa'i le'u ste bcu bzhi pa'o // //
bskal pa grangs med nges 'byung zhing / /
mos pa rnam par 'phel byed pa / /
ji ltar chu yis rgya mtsho bzhin / /
dge chos rnams kyis yang dag rdzogs / /
de bzhin du ni tshogs bsags pa'i / /
rgyal sras gzod nas dag pa po / /
legs par shes shing sems dge ba / /
bsgom pa la ni rab tu sbyor / /
de tshe chos kyi rgyun la ni / /
sangs rgyas rnams las zhi gnas dang / /
ye shes yangs pa thob bya'i phyir / /
gdams ngag rgya chen rnyed par 'gyur / /
de nas dang por sdom brtson de / /
mdo yi sde la sogs pa'i chos / /
mi gnyis don ni rnam 'byed pa / /
mdo sogs ming la sems 'jog go / /
de nas de ni rim bzhin du / /
tshig rab dbye la dpyod byed cing / /
so so'i nang la tshul bzhin du / /
de yi don yang rnam par dpyod / /
don de dag ni nges bzung nas / /
chos la kun nas sdom par byed / /
de yi don ni thob bya'i phyir / /
de nas de ni smon par byed / /
yid kyi brjod pas rgyun chags su / /
btsal bya so sor brtag par bya / /
yid la byed pa brjod med par / /
ro gcig pas kyang dpyad par bya / /
chos kyi ming ni bsdoms pa'ang 'di / /
zhi gnas lam du shes par bya / /
lhag mthong lam ni de'i don rnams / /
rnam par dpyod par shes par bya / /
zung du 'brel ba'i lam ni de / /
bsdoms pa yin par shes par bya / /
zhum pa'i sems ni rab gzung ste / /
rgod pa yang ni zhi bar bya / /
de nas dmigs pa de la ni / /
mnyam par gyur na btang snyoms gzhag /
de la rtag tu bya ba dang / /
gus par bya ste sbyar bar bya / /
dmigs pa la ni sems gtad nas / /
de'i rgyun rnam par g.yeng mi bya / /
rnam g.yeng myur du rtogs byas nas / /
de la slar ni blan par bya / /
blo ldan gong nas gong du yang / /
sems ni nang du bsdu bar bya / /
de nas yon tan mthong ba'i phyir / /
ting nge 'dzin la sems gdul lo / /
rnam g.yeng nyes pa mthong ba'i phyir / /
de la mi dga' zhi bar bya / /
brnab sems yid mi bde la sogs / /
langs pa de bzhin zhi bar bya / /
de nas sdom brtson can gyis ni / /
sems la mngon par 'du byed bcas / /
rang gi ngang gis 'byung ba 'thob / /
de goms pa las 'du mi byed / /
de nas de yis lus dang sems / /
shin tu sbyangs pa che thob nas / /
yid la byed dang bcas shes bya / /
de yis de ni 'phel byas nas / /
'phel ba ring du 'gro ba yis / /
dngos gzhi'i gnas pa des 'thob bo / /
mngon shes don du gnyer bas de / /
sbyangs nas las su rung ba'i mchog /
bsam gtan las 'thob mngon par shes / /
mngon par bsgrubs pa'i sgo nas de / /
sangs rgyas dpag tu med pa la / /
mchod pa'i phyir dang mnyan pa'i phyir / /
'jig rten khams ni rnams su 'gro / /
'dis ni sangs rgyas dpag med la / /
bskal dpag med par bsnyen bkur byas / /
de la bsnyen bkur byas pa'i phyir / /
sems ni las rung mchog tu 'gyur / /
des na de dag sngon rol du / /
phan yon lnga ni 'thob 'gyur te / /
des ni rnam par dag pa'i snod / /
bla na med pa nyid 'gyur 'di'i / /
lus la gnas ngan len pa kun / /
skad cig re re la zad 'gyur / /
lus dang sems ni kun du yang / /
shin tu sbyangs pas gang bar 'gyur / /
chos rnams snang ba thams cad du / /
yongs su chad pa med rtogs 'gyur / /
yang dag pa yi rgyu mtshan ni / /
ma brtags pa dag rab tu mthong / /
de bzhin chos sku rab rdzogs dang / /
rnam par dag par bya ba'i phyir / /
blo dang ldan pa rnam kun du / /
rtag tu rgyu yongs 'dzin par byed / /
de nas de 'drar gyur pa yi / /
byang chub sems dpa' mnyam gzhag pas / /
yid kyi brjod pa ma gtogs par / /
don kun rab tu mi mthong ngo / /
chos kyi snang ba 'phel bya'i phyir / /
brtson 'grus brtan pa kun du brtsam / /
chos kyi snang ba 'phel nas ni / /
sems tsam la ni gnas par 'gyur / /
de nas don du snang ba kun / /
sems su rab tu snang bar 'gyur / /
de tshe de yi gzung ba yi / /
rnam par g.yeng ba de spangs 'gyur / /
de nas de la 'dzin pa yi / /
rnam par g.yeng ba 'ba' zhig lus / /
de tshe bar chad med pa yi / /
ting nge 'dzin la myur du reg /
'di ltar de yi mjug thogs su / /
'dzin pa'i rnam par g.yeng ba spong / /
'di dag go rims bzhin du ni / /
dro bar 'gyur sogs yin shes bya / /
de nas des ni 'jig rten las / /
'das pa'i ye shes bla med pa / /
rnam par mi rtog dri ma med / /
'dzin pa gnyis dang bral ba 'thob / /
de 'di'i gnas yongs gyur pa ste / /
sa ni dang po yin par 'dod / /
de 'di bskal pa dpag med kyis / /
shin tu rnam par dag par 'gyur / /
chos kyi dbyings ni mnyam pa nyid / /
rab tu rtogs nas de yi tshe / /
rtag tu sems can thams cad la / /
bdag dang mtshungs pa'i sems 'thob ste / /
sems can rnams la bdag med dang / /
sdug bsngal dang ni don bya dang / /
lan la mi re 'di sems snyoms / /
rgyal sras gzhan dang 'dra ba yin / /
des ni khams gsum 'dus byas rnams / /
yang dag ma yin kun rtog par / /
ye shes shin tu rnam dag pa / /
gnyis su med pa'i don gyis mthong / /
de dag med pa'i ngo bo nyid / /
mthong bas spang bya rnams las grol / /
des na de tshe mthong ba'i lam / /
thob pa zhes ni nges par brjod / /
med pa'i stong pa nyid shes shing / /
de bzhin yod pa'i stong nyid dang / /
rang bzhin stong pa nyid shes pas / /
stong pa shes pa zhes brjod do / /
mtshan med bzhi ni rnam rtog rnams / /
yang dag zad pa yin zhes bya / /
smon pa med par gyur pa'i de / /
yang dag ma yin kun rtog go / /
rgyal sras byang chub phyogs mthun pa / /
rnam pa sna tshogs thams cad ni / /
rtag tu mthong ba'i lam de dang / /
lhan cig tu ni thob par 'dod / /
gang zhig blo yis 'gro ba 'dus byas tsam / /
bdag med sdug bsngal rgyas pa tsam shes te / /
don med rang bzhin bdag lta rnam spangs nas / /
bdag nyid che lta don chen rnyed pa gang / /
'di ni bdag lta med par bdag tu lta / /
sdug bsngal med par shin tu sdug bsngal 'gyur / /
rang la phan byas bdag la ji lta bar / /
don kun byed la lan kyang re ba med / /
gang zhig grol ba mchog gis sems grol la / /
'ching ba mi zad yun yang ring por bcings / /
sdug bsngal mthar thug pa ni ma mthong yang / /
rab tu sbyor ba nyid dang byed pa nyid / /
'jig rten tshe gcig rang sdug bkur mi nus / /
'jig rten gnas pa srid du gzhan sdug bsngal / /
bsdoms pa smos ci dgos te bsam du med / /
byang chub sems dpa' de las bzlog pa yin / /
rgyal sras sems can rnams la dga' ba dang / /
byams pa gang yin sbyor dang mi skyo gang / /
de ni srid pa dag na ngo mtshar che / /
sems can bdag dang mtshungs phyir de lta'ang min / /
de nas de ni lhag ma yi / /
sa rnams bsgom pa'i lam 'di la /
ye shes rnam pa gnyis po dag /
bsgom phyir rab tu sbyong bar byed / /
rnam par mi rtog ye shes de / /
sangs rgyas chos ni sbyong bar byed / /
gzhan ni ji bzhin rnam 'jog pa / /
sems can rnams ni yongs smin byed / /
grangs med gnyis ni rdzogs pa yis / /
bsgom pa yi ni tshar phyin te / /
bsgom pa tha ma thob nas ni / /
byang chub sems dpa' dbang bskur ba / /
rdo rje lta bu'i ting nge 'dzin / /
rtog pas mi shigs thob nas ni / /
gnas gzhan gyur pas mthar thug pa / /
sgrib pa kun gyi dri med pa / /
gang la gnas nas sems can kun / /
phan phyir rab tu sgrub byed pa / /
rnam pa thams cad mkhyen pa yi / /
go 'phang bla na med pa 'thob / /
de ltar mthong dka'i thub pa rtag mthong ba / /
thos pa mnyam med las byung rab dang ba'i / /
shugs kyis rtag par shin tu sems tshim la / /
ji lta bur na don chen 'gyur ma yin / /
chos kyi sgo la rnam par gnas pa la / /
de bzhin gshegs rtag mngon sum 'doms mdzad cing / /
co nas 'dren bzhin nyes pa'i tshang tshing nas / /
mtshan gyis drangs te byang chub la dgod do / /
sangs rgyas rnams ni rtag tu rang don yang dag sbyor la legs par bsngags pa dang / /
log par sbyor la smod mdzad gnas dang rnam 'byed lhur len mchog gi sems can la / /
gang zhig spangs dang bsten pas bde gshegs bstan pa 'di la rnal 'byor yangs 'gyur ba / /
bar chad mthun pa'i chos ni rnam pa thams cad rgyal rnams tshul bzhin 'di na ston / /
de ni mthong ba rab dag mi rtog byang chub kyis / /
'jig rten thams cad zil mnan mun pa chen po yang / /
rnam pa kun tu bsal nas nyi ma chen po dag /
shar ba bzhin du 'gro ba rnams la lam me'o / /
de ltar rtag tu dge ba bsags pas rab gang zhing / /
thub pa las ni rtag tu gdams ngag che thob pa'i / /
sems dpa' mchog ni sems kyi ting 'dzin rab yangs pa / /
thob nas yon tan rgya mtsho'i pha rol 'gro bar 'gyur / /
theg pa chen po mdo sde'i rgyan las /
gdams ngag rjes su bstan pa'i le'u ste bco lnga pa'o // //
sdom ni /
mos pa mang ba nyid dang ni / /
chos tshol ba dang bshad pa dang / /
de bzhin sgrub dang yang dag pa'i / /
gdams ngag rjes su bstan pa yin / /
ji ltar nags tshal dang ni lus can ri bo dang / /
chu bo rnams kyi rten ni kun nas sa yin pa / /
de bzhin mkhas pa rnams kyi las rnam gsum po yang / /
kun nas sbyin pa la sogs dge ba'i yin par brjod / /
shin tu dka' ba'i las ni ngo bo sna tshogs pa / /
bskal ba mang pos tshar phyin mngon brtson bdag nyid can / /
rgyal sras rnams ni lus dang ngag sems rang bzhin gyi / /
las rnams dag gis 'di na yid 'byung 'gyur ba med / /
ji ltar bdag la phan 'dod dug dang mtshon dang ni / /
gnam lcags lce dang dgra las rang gi lus zlog pa / /
de bzhin rgyal sras theg pa dman pa rnam gnyis las / /
las rnam gsum gyi bdag nyid zlog par byed pa yin / /
rtag tu rnam par mi rtog las can las min zhing / /
las kyi bya ba dang rnam gsum la mi lta ste / /
des na 'di ni de'i thabs yang dag gzung ba'i phyir / /
las rnams dag pa mtha' yas de yi pha rol 'gro / /
theg pa chen po mdo sde'i rgyan las /
thabs dang ldan pa'i las kyi le'u ste bcu drug pa'o // //
grangs dang de yi mtshan nyid go rims dang / /
nges pa'i tshig dang yon tan goms bya dang / /
de dag rab dbye bsdu dang mi mthun phyogs / /
yon tan phan tshun rnam nges yin zhes bya / /
longs spyod dang lus phun sum tshogs pa dang / /
'khor rtsom phun sum tshogs pa mngon mtho dang / /
rtag tu nyon mongs dbang nyid mi 'gro dang / /
bya ba rnams la phyin ci ma log pa'o / /
sems can don la rab brtson pa / /
gtong dang mi gnod bzod pas byed / /
gnas dang grol ba bzhir bcas pa / /
rang don rnam pa thams cad spyod / /
mi 'phongs pa dang rnam par mi 'tshe dang / /
rnam 'tshe bzod dang bya bas mi skyo dang / /
dga' byed legs par brjod pa de yi phyir / /
gzhan gyi don ni rang gi don yin no / /
longs spyod mngon par mi dga' dang / /
rab gus gnyis la mi skya dang / /
rnal 'byor rnam par mi rtog pa / /
theg chen mtha' dag 'dir zad do / /
yul rnams la ni ma chags lam /
de thob rnam g.yeng sdom pa'i gzhan / /
sems can mi gtong 'phel ba dang / /
sgrib pa rnam par sbyong ba'i gzhan / /
bslab gsum dbang du mdzad nas ni / /
rgyal bas pha rol phyin pa drug /
yang dag bshad de dang po gsum / /
tha ma gnyis kyis rnam pa gnyis / /
gcig ni gsum char la yang gtogs / /
sbyin pa mi mthun phyogs nyams dang / /
rnam par mi rtog ye shes ldan / /
'dod pa thams cad yongs rdzogs byed / /
sems can rnam smin byed rnam gsum / /
tshul khrims mi mthun phyogs nyams dang / /
rnam par mi rtog ye shes ldan / /
'dod pa thams cad yongs rdzogs byed / /
sems can rnam smin byed rnam gsum / /
bzod pa mi mthun phyogs nyams dang / /
rnam par mi rtog ye shes ldan / /
'dod pa thams cad yongs rdzogs byed / /
sems can rnam smin byed rnam gsum / /
brtson 'grus mi mthun phyogs nyams dang / /
rnam par mi rtog ye shes ldan / /
'dod pa thams cad yongs rdzogs byed / /
sems can rnam smin byed rnam gsum / /
bsam gtan mi mthun phyogs nyams dang / /
rnam par mi rtog ye shes ldan / /
'dod pa thams cad yongs rdzogs byed / /
sems can rnam smin byed rnam gsum / /
shes rab mi mthun phyogs nyams dang / /
rnam par mi rtog ye shes ldan / /
'dod pa thams cad yongs rdzogs byed / /
sems can rnam smin byed rnam gsum / /
snga ma la brten phyi ma skye / /
dman dang mchog tu gnas phyir dang / /
rags pa dang ni phra ba'i phyir / /
de dag rim par bstan pa yin / /
dbul ba 'dor bar byed pa dang / /
bsil ba 'thob dang khro bzod dang / /
mchog sbyor ba dang yid 'dzin dang / /
don dam shes pa'i phyir bshad do / /
thams cad bsgom pa dngos po dang / /
de bzhin yid la byed pa dang / /
bsam pa dang ni thabs dag dang / /
dbang sbyor nyid la rten par brjod / /
don rnams gtong bar byed pa dang / /
rtsa ba sems pa la brten dang / /
lus dang longs spyod phun tshogs dang / /
gnyis rjes 'dzin dang rdzogs byed dang / /
de yang ser sna med ldan par / /
chos dang zang zing mi 'jigs gtong / /
sbyin pa de 'drar yongs shes nas / /
mkhas pa yang dag sgrub par byed / /
yan lag drug zhi bsam pas zin / /
bde 'gro gnas pa sbyin byed dang / /
rten dang zhi dang 'jigs pa med / /
bsod nams tshogs dang ldan pa dang / /
brdar brtags chos nyid thob pa ste / /
sdom la gnas pa rnams la yod / /
tshul khrims de 'drar yongs shes nas / /
mkhas pa yang dag sgrub par byed / /
mi mjed ji mi snyam shes dang / /
snying rjes chos la rten pa'i phyir / /
phan yon lngar ni yang dag bshad / /
de ni gnyis kyi don byed de / /
dka' thub gtso dang kun tu ldan / /
de la de ni rnam gsum 'dod / /
bzod pa de 'drar yongs shes nas / /
mkhas pa yang dag sgrub par byed / /
dge la yang dag spro ba dang / /
dad dang 'dun la rten pa dang / /
dran sogs yon tan 'phel byed dang / /
kun nas nyon mongs gnyen po dang / /
ma chags la sogs yon tan ldan / /
de dag la ni de rnam bdun / /
brtson 'grus de 'drar yongs shes nas / /
mkhas pa yang dag sgrub par byed / /
sems ni nang du gnas pa dang / /
dran dang brtson 'grus la brten pa / /
bde bskyed par byed pa dang / /
mngon shes gnas la dbang bsgyur ba / /
chos rnams kyi ni gtso bo ste / /
de dag la yod de rnam gsum / /
bsam gtan de 'drar yongs shes nas / /
mkhas pa yang dag sgrub par byed / /
shes bya yang dag rab rnam 'byed / /
ting nge 'dzin la rten pa dang / /
kun nas nyon mongs shin tu grol / /
shes rab 'tshe ba legs bshad dang / /
chos rnams kyi ni mchog yin te / /
de dag la yod de rnam gsum / /
shes rab de 'drar yongs shes nas / /
mkhas pa yang dag sgrub par byed / /
dkar po'i chos kun rnam par g.yengs pa dang / /
mnyam par gzhag dang gnyis kar shes par bya / /
pha rol phyin pa gnyis dang ni / /
gnyis dang gnyis kyis yongs su bsdus / /
byang chub sems dpa'i sbyin pa ni / /
ma chags mi chags chags pa med / /
chags pa nyid kyang ma yin te / /
ma chags mi chags chags pa med / /
byang chub sems dpa'i tshul khrims ni / /
ma chags mi chags chags pa med / /
chags pa nyid kyang ma yin te / /
ma chags mi chags chags pa med / /
byang chub sems dpa'i bzod pa ni / /
ma chags mi chags chags pa med / /
chags pa nyid kyang ma yin te / /
ma chags mi chags chags pa med / /
byang chub sems dpa'i brtson 'grus ni / /
ma chags mi chags chags pa med / /
chags pa nyid kyang ma yin te / /
ma chags mi chags chags pa med / /
byang chub sems dpa'i bsam gtan ni / /
ma chags mi chags chags pa med / /
chags pa nyid kyang ma yin te / /
ma chags mi chags chags pa med / /
byang chub sems dpa'i shes rab ni / /
ma chags mi chags chags pa med / /
chags pa nyid kyang ma yin te / /
ma chags mi chags chags pa med / /
sangs rgyas sras rnams slong dang phrad na rang gi srog kyang rtag tu gtong / /
snying rjes gzhan las lan kyang mi re 'dod pa'i 'bras bu don mi gnyer / /
sbyin pa de nyid kyis kyang skye bo thams cad byang chub gsum la bkod / /
sbyin pa ye shes kyis yongs zin pas 'jig rten dag na mi zad bzhag /
sangs rgyas sras rnams sdom dang brtson pa'i rang bzhin tshul khrims gsum rtag blangs / /
mtho ris mngon par mi 'dod yang dag thob kyang de la chags mi skyed / /
tshul khrims de nyid kyis kyang skye bo thams cad byang chub gsum la bkod / /
tshul khrims ye shes kyis yongs zin pas 'jig rten dag na mi zad bzhag /
sangs rgyas sras rnams shin tu bya dka' de bzhin mi yi gnod kun bzod / /
mtho ris gnyer dang mi nus pas min 'jigs pas ma yin phan ltas min / /
bzod pa bla na med pas skye bo thams cad byang chub gsum la bkod / /
bzod pa ye shes kyis yongs zin pas 'jig rten dag na mi zad bzhag /
rgyal ba'i sras rnams go cha sbyor ba'i bdag nyid brtson 'grus dpe med byas / /
rang dang gzhan gyi nyon mongs tshogs gzhom byang chub dam pa 'thob par byed / /
brtson 'grus de nyid kyis kyang skye bo thams cad byang chub gsum la bkod / /
brtson 'grus ye shes kyis yongs zin pas 'jig rten dag na mi zad bzhag /
rgyal ba'i sras rnams ting 'dzin mang ldan bsam gtan rnam pa thams cad bsgrubs / /
bsam gtan bde ba phul gyis gnas shing snying rjes skye ba dman la rten / /
bsam gtan de nyid kyis kyang skye bo thams cad byang chub gsum la bkod / /
bsam gtan ye shes kyis yongs zin pas 'jig rten dag na mi zad bzhag /
rgyal ba'i sras rnams de nyid shes bya gang yin mtha' dag rnam kun shes / /
mya ngan 'das la'ang blo yis chags rab mi skyed 'khor bar smos ci dgos / /
ye shes de nyid kyis kyang skye bo thams cad byang chub gsum la bkod / /
ye shes sems can yongs su gsung bas 'jig rten dag na mi zad bzhag /
rgya che ba dang zang zing med / /
don che ba dang mi zad pa / /
sbyin la sogs pa thams cad kyi / /
yon tan bzhir ni shes par bya / /
slong ba mthong rdzogs dga' ba dang / /
mi dga' ba dang smon pa dang / /
sbyin pa po ni brtser ldan pas / /
lhag par ldan pas rtag zil gnon / /
brtse bas sems can rnams la ni / /
srog dang longs spyod chung ma dag /
rtag gtong shin tu dga' byed pa / /
de spong ji ltar srung mi 'gyur / /
'phags pa mi lta sems snyoms shing / /
mi 'jigs brtse phyir kun ster ba / /
gzhan la gnod par byed pa yis / /
log pa'i tshig ni ji ltar smra / /
snyoms par phan par 'dod pas brtse ba can / /
gzhan gyi sdug bsngal skye bas shin tu 'jigs / /
sems can 'dul ba la ni sems brtson pa / /
ngag gi nyes rnam gsum las shin tu ring / /
thams cad gtong ba snying rje can / /
rten 'byung chos la rab mkhas pa / /
de ni yid kyi nyon mongs kun / /
ji lta bur na dang du len / /
brtser ldan gang tshe gnod pa byed pa dang / /
gzhan la phan pa'i sdug bsngal la [(]rteg [,]rtag [)]tu / /
phan pa'i 'du shes dga' ba rnyed gyur pa / /
de yis gang la ci zhig bzod par bya / /
gzhan la gzhan gyi 'du shes bral ba dang / /
bdag pas ches lhag gzhan la rtag byams dang / /
dka' ba spyod phyir brtse ba dang bcas la / /
brtson 'grus dka' ba min la shin tu dka' / /
gsum gyi bsam gtan bde ba chung / /
bdag bde gzhan pa yongs nyams 'gyur / /
zad 'gyur rmongs dang bcas par 'dod / /
byang chub sems dpa'i bzlog pa'o / /
ji ltar mtshan mo lag nom dang / /
khebs sgron de bzhin shes pa gsum / /
snying rje can gyi shes pa ni / /
nyi ma'i zer bzhin mtshungs pa med / /
sbyin pa rten dang gzhi dang ni / /
rgyu mtshan dang ni yongs bsngo dang / /
rgyu dang ye shes zhing dag dang / /
gnas kyi sgo nas mchog tu 'dod / /
tshul khrims rten dang gzhi dang ni / /
rgyu mtshan dang ni yongs bsngo dang / /
rgyu dang ye shes zhing dag dang / /
gnas kyi sgo nas mchog tu 'dod / /
bzod pa rten dang gzhi dang ni / /
rgyu mtshan dang ni yongs bsngo dang / /
rgyu dang ye shes zhing dag dang / /
gnas kyi sgo nas mchog tu 'dod / /
brtson 'grus rten dang gzhi dang ni / /
rgyu mtshan dang ni yongs bsngo dang / /
rgyu dang ye shes zhing dag dang / /
gnas kyi sgo nas mchog tu 'dod / /
bsam gtan rten dang gzhi dang ni / /
rgyu mtshan dang ni yongs bsngo dang / /
rgyu dang ye shes zhing dag dang / /
gnas kyi sgo nas mchog tu 'dod / /
shes rab rten dang gzhi dang ni / /
rgyu mtshan dang ni yongs bsngo dang / /
rgyu dang ye shes zhing dag dang / /
gnas kyi sgo nas mchog tu 'dod / /
byang chub sems dpa'i sbyin pa ni / /
sems can gcig bde bskal mang du / /
gnod pa byed kyang dga' 'gyur na / /
de las bzlog pa smos ci dgos / /
lus can rnams ni gang phyir nor 'dod pa / /
brtan rnams de nyid lus can rnams la gtong / /
skye bo rnams ni lus phyir nor 'dod de / /
de nyid brtan rnams brgya phrag rnams su gtong / /
gang tshe lus nyid gtong yang yid sdug mi bsngal ba / /
de tshe rdzas ngan lta la smos kyang ci zhig dgos / /
de 'di'i 'jig rten 'das pa de des dga' 'gyur ba / /
gang yin de ni de yi yang ni bla ma yin / /
ji ltar blo ldan 'di ni kun gtong bas / /
don gnyer skye bo dga' bas dga' ba ltar / /
de ltar slong mo ba dag blang bya ba / /
'dod dgu thob pa dag gis dgar mi 'gyur / /
blo can bdog dgu btang bas nor med pa / /
bdag nyid nor ldan sems pa ji lta bar / /
slong ba longs spyod kun rdzogs bdag nyid ni / /
de ltar nor dang ldan par mi sems so / /
ji ltar blo ldan 'di ni sbyin pa bzang pos tshul bzhin du / /
don gnyer tshim byas de la phan chen 'dogs par sems pa ltar / /
de bzhin slong mo ba dag shin du nor mang thob nas ni / /
sbyin pa po la rnyed pa'i rgyu yis drin du mi brtsi'o / /
lam ka'i 'bras mchog ldan pa'i shing las longs spyod ji lta bar / /
lus can rnams kyis gang gi nor rdzas rgya cher blangs nas ni / /
bdag nyid dogs dang bral bar rang nyams spyod par byed pa la / /
btang dga' longs spyod can de byang chub sems dpa' las gzhan min / /
gtso dang de'i rgyu las kyi dbye ba dang /
rnam pa'i dbye brten gyi dbye ba dang / /
bar chad rnam bzhi'i gnyen po'i dbye ba yis / /
brtson 'grus yongs shes bya zhes rab tu bstan / /
dge ba'i tshogs kyi nang na brtson 'grus mchog /
'di ltar de la brten nas de rjes 'thob / /
brtson 'grus kyis ni mod la bde gnas mchog /
'jig rten 'das dang 'jig rten gtogs pa 'grub / /
brtson 'grus kyis ni srid spyod 'dod pa 'thob / /
brtson 'grus kyis ni dag pa rab 'gyur ldan / /
brtson 'grus kyis ni 'jig tshogs 'das nas grol / /
brtson 'grus kyis ni byang chub mchog sangs rgyas / /
gzhan yang nyams dang 'phel ba'i brtson 'grus dang / /
thar pa'i dbang dang mi mthun phyogs spangs gzhan / /
de nyid rab zhugs yongs su sgyur byed dang / /
brtson 'grus don chen nges tshig gzhan du 'dod / /
thog mar dge ba'i brtson 'grus de nas ni / /
tshul bzhin rab zhugs sbyor ba'i brtson 'grus te / /
ma zhum mi 'gong chog mi shes brtson 'grus / /
rnam pa thams cad sangs rgyas rnams rab gsungs / /
theg pa gsum brtson skye bo la brten nas / /
bsam blo zhan dang rgya rab che ldan phyir / /
brtson 'grus tha ma 'bring dang mchog gzhan te / /
de ni don chung ba dang don chen 'dod / /
brtson 'grus ldan pa longs spyod kyis pham med / /
brtson 'grus ldan pa nyon mongs kyis pham med / /
brtson 'grus ldan pa skyo bas pham pa med / /
brtson 'grus ldan pa thob pas pham pa med / /
phan tshun bsdus phyir rab dbye'i phyir / /
chos nyid phyir dang rgyu mtshan phyir / /
pha rol phyin drug rnam kun du / /
rnam par nges par shes par bya / /
sbyin mtshungs de ston len 'jug dang / /
bdag nyid rjes su 'jug rnams kyis / /
snyan par smra dang don spyod dang / /
don mthun nyid du 'dod pa yin / /
phan par byed pa'i thabs dang ni / /
'dzin par byed dang 'jug byed dang / /
de bzhin rjes su 'jug byed pas / /
bsdu ba'i dngos po bzhir shes bya / /
dang pos snod 'gyur dngos po ste / /
gnyis pa yis ni mos pa yin / /
gsum pa yis ni sgrub pa ste / /
bzhi pas rnam par sbyong ba'o / /
zang zing dang ni chos kyi ste / /
dmigs pa'i chos la sogs pa yis / /
bsdu ba gnyis kyi sgo nas ni / /
bsdu ba'i dngos po bzhir 'dod do / /
rnam pa'i dbye ba'i sgo nas ni / /
bsdu ba dman dang 'bring dang mchog /
phal cher don med don yod dang / /
rnam kun don yod shes par bya / /
'khor sdud pa dang ldan pa rnams / /
tshul 'di la ni yang dag rten / /
kun gyi don kun sgrub byed cing / /
thabs bzang yin par rab tu bsngags / /
bsdus dang sdud par 'gyur ba dang / /
gang dag da ltar sdud byed pa / /
de kun de 'drar de lta bas / /
'di ni sems can smin byed lam / /
de ltar rtag tu longs spyod ma chags blo / /
zhi sdom brtson pa'i pha rol phyin gnas bdag /
srid yul mtshan ma rnam par mi rtog pa / /
de ni sems can tshogs sdud byed pa yin / /
theg pa chen po mdo sde'i rgyan las /
pha rol tu phyin pa dang bsdu ba'i le'u ste bcu bdun pa'o // //
rab dang sems dang ldan pa yis / /
tshogs gnyis rdzogs par bya ba'i phyir / /
sangs rgyas rnams la gos sogs kyis / /
mngon sum mngon sum min par mchod / /
sangs rgyas 'byung ba don yod par / /
smon lam dang ni ldan pa yi / /
gsum po dmigs par mi byed pa / /
sangs rgyas mchod pa rdzogs pa yin / /
sems can dag ni tshad med pa / /
yongs su smin par byed pa gzhan / /
rdzas dang sems kyi sgo nas gzhan / /
mos pa dang ni smon pa dang / /
brtse dang bzod pa dag dang ni / /
yang dag spyod pa'i sgo dang ni / /
gzhi la gtod dang rtogs pa dang / /
grol dang de bzhin nyid kyis gzhan / /
rgyu mtshan dang ni yongs bsngo dang / /
rten dang dngos dang rgyu dang ni / /
ye shes dang ni zhing dag dang / /
gnas kyi mchod pa rab bstan pa / /
rgyu dang 'bras bu nyid dang ni / /
bdag nyid dang ni gzhan dag dang / /
rnyed dang bkur sti nyid dang ni / /
sgrub pa'i sgo nas de rnam gnyis / /
mchod pa chung dang chen po de / /
nga rgyal bcas dang nga rgyal med / /
sbyor dang 'gro ba nyid dang ni / /
smon pa'i sgo nas der 'dod do / /
rang gi sems kyis sangs rgyas rnams mchod pa / /
chos la mos dang bsam dang dbang 'byor dang / /
rnam par mi rtog thabs yongs bzung ba dang / /
kun dang don gcig nyid la 'jug pas mchog /
bsten pa rten dang gzhi dang ni / /
rgyu mtshan dang ni yongs bsngo dang / /
rgyu dang ye shes zhing dag dang / /
gnas kyi sgo nas rab tu bstan / /
bshes gnyen dul ba zhi zhing nyer zhi ba / /
yon tan lhag pa brtson bcas lung gis phyug /
de nyid rab tu rtogs pa smra mkhas ldan / /
brtse ba'i bdag nyid skyo ba spangs la sten / /
bkur sti rnyed pa dag dang rim gro dang / /
sgrub pa'i sgo nas bshes gnyen bsten par bya / /
bsten gzhi de bzhin blo ldan chos la ni / /
shes bsam dus su 'dud pas bshes gnyen bgrod / /
de ni bsnyen bkur rnyed la 'dod pa med / /
bsgrub par bya phyir de yongs sngo bar byed / /
brtan pa ji skad bstan pa sgrub pa des / /
de yi sems ni yang dag mgu bar byed / /
theg pa gsum la mkhas pa blos rtogs nas / /
rang gi theg pa bsgrub par bya phyir 'bad / /
sems can tshad med yongs smin bya phyir dang / /
zhing dag pa yang sbyang bar bya ba'i phyir / /
de chos bgo skal la spyod yon tan ldan / /
bshes gnyen rab tu bsten bya zang zing min / /
blo dang ldan pa rgyu dang 'bras bu dang / /
chos sgo rjes 'gro phyi dang thos mnyan dang / /
sems kyi rnal 'byor nga rgyal bcas pa dang / /
nga rgyal med yid ldan pas bshes gnyen bsten / /
blo ldan 'gro dang sbyor ba dang / /
smon pa'i sgo nas bshes gnyen bsten / /
rang gi sems kyis bshes gnyen mchog bsten pa / /
chos la mos dang bsam dang dbang 'byor dang / /
rnam par mi rtog thabs yongs bzung ba dang / /
kun dang don gcig nyid la 'jug pas mchog /
brtan pa'i tshangs pa mi mthun spangs / /
rnam par mi rtog ye shes ldan / /
dmigs pa rnam pa gsum la 'jug /
sems can rnams ni yongs smin byed / /
brtan pa rnams kyi de dag bde 'dod dang / /
sdug bsngal gyis nyam thag dang bde ba dang / /
nyon mongs can dang de dag bstan bcos dang / /
de yi de bzhin nyid la rab tu 'jug /
de don de bzhin nyid phyir dang / /
zhi ba thob pas dag phyir dang / /
las gnyis nyon mongs zad pa'i phyir / /
byams pa dmigs pa med pa yin / /
de dag g.yo dang mi g.yo dang / /
chags pas ro myang min zhes bya / /
byang chub sems dpa' mi g.yo ba / /
chags dang bral bar rab tu gnas / /
mnyam gzhag ngo bo nyid min chung / /
'bring dang dman pa'i sa pa dang / /
bsam pa dman dang nga rgyal bcas / /
gang yin de dman gzhan nyid lhag /
tshangs pa'i gnas pas gnas pa yi / /
blo ldan rtag tu 'dod par skye / /
des ni tshogs rnams rdzogs byed cing / /
sems can dag kyang rnam smin byed / /
kun du tshangs dang mi 'bral ba / /
de yi mi mthun phyogs dang bral / /
bag med gyur kyang de yi rkyen / /
mi bzad pas kyang mi 'gyur ro / /
byang chub sems dpa' gnod sems dang / /
rnam 'tshe mi dga' gnod sems dang / /
'dod pa'i 'dod chags dang ldan pa / /
nyes dmigs rnam pa mang la reg /
nyon mongs kyis ni bdag 'joms sems can 'joms shing tshul khrims 'joms / /
nyams bcas snyed pas dman zhing srung dang de bzhin ston pas smad / /
rtsod bcas mi snyan de ni gzhan du mi khom rnams su skye / /
thob dang ma thob nyams pas yid la sdug bsngal chen po 'thob / /
nyes pa 'di kun byams sogs la / /
legs par gnas la mi 'byung ste / /
nyon mongs can min sems can gyi / /
don du 'khor ba yongs mi gtong / /
ji ltar rgyal ba'i sras rnams sems can la / /
byams pa la sogs sems pa 'di 'byung ba / /
sems can thams cad yon tan ldan pa yi / /
bu gcig pa la'ang de lta ma yin no / /
rab 'bar dgra yi dbang du song / /
sdug bsngal gyis non mun pas bsgribs / /
bgrod dka'i lam la kun du zhugs / /
'ching ba che dang yang dag ldan / /
zas chen dug dang 'dres la zhen / /
lam ni rab tu stor gyur pa / /
lam gol rab zhugs stobs chung ba'i / /
sems can rnams la snying rje'o / /
'tshe spangs byang chub mchog gi sa bon dang / /
bde ba bskyed dang gdung byed 'dod pa'i rgyu / /
ngo bo nyid sbyin chos la rten pa yi / /
rgyal ba'i sras la byang chub thag mi ring / /
snying rje blo mchog 'khor bar gtogs pa yi / /
sdug bsngal bdag nyid kun dang bdag med par / /
rnam par shes nas skyo bar mi 'gyur zhing / /
nyes pas rab gnod par yang mi 'gyur ro / /
'jig rten sdug bsngal bdag nyid lta ba yi / /
brtse dang ldan pas sdug bsngal de dang ni / /
de yongs spong ba'i thabs kyang ji bzhin rig /
nyam nga bar byed skyo bar yang mi 'gyur / /
snying rje'i bdag nyid can gyi brtse ba 'di / /
rang bzhin dang ni so sor brtags pa dang / /
de sngon goms par byas dang ldan pa dang / /
mi mthun phyogs nyams rnam dag thob pa bzhi / /
mnyam dang rtag min lhag pa'i bsam pas min / /
sgrub pa'i sgo dang 'dod chags bral ba dang / /
mi dmigs pas min gang de brtse min te / /
de bzhin brtse med gang de byang chub min / /
snying rje dang ni bzod dang sems pa dang / /
smon lam skye ba sems can yongs smin byed / /
dang po rtsa ba tha ma 'bras mchog ldan / /
'di ni snying rje'i ljon shing chen po yin / /
rtsa ba snying rje med gyur na / /
dka' spyod bzod pa nyid mi 'gyur / /
blo ldan sdug bsngal mi bzod na / /
sems can don sems nyid mi 'gyur / /
sems pa dang ni bral ba'i blo / /
skye ba dkar po rnam dag tu / /
smon lam 'debs par mi 'gyur ro / /
skye ba bzang po ma thob na / /
sems can yongs smin byed mi 'gyur / /
snying rje'i 'chu ba byams pa ste / /
de sdug bsngal na bde ba yis / /
sangs rgyas tshul bzhin yid byed pas / /
yal ga rgya chen 'phel ba dang / /
smon lam rgyun ni ma bcad pas / /
lo ma 'dor len rkyen rnam gnyis / /
grub pa de phyir me tog dang / /
'bras bu don yod shes par bya / /
snying rje chen po yon tan 'byung gnas kyi / /
sems can rnams la snying rje su mi byed / /
'di ltar 'di dag la ni sdug bsngal yang / /
brtses bskyed bde ba gzhal du med pa 'byung / /
snying rjes zin pa'i brtser ldan rnams / /
zhi la'ang yid ni mi gnas na / /
'jig rten bde dang rang srog la / /
chags par 'gyur ba smos ci dgos / /
byams pa gang de kha na ma tho ba / /
med dang 'jig rten 'das pa yod ma yin / /
blo ldan rnams kyi brtse bas byams pa ni / /
kha na ma tho med cing 'jig rten 'das / /
sdug bsngal rba rgal che dang mi shes pa'i / /
mun pa che la rten par gyur pa yi / /
'jig rten 'dren pa'i thabs gang yin pa de / /
ji ltar kha na ma tho med mi 'gyur / /
'jig rten byang chub rang sangs rgyas pa yi / /
dgra bcom rnams la byams pa de med na / /
de las gzhan la smos kyang ci dgos pa / /
ji ltar 'jig rten 'das pa ma yin 'gyur / /
byang chub sems dpa' sdug bsngal med / /
brtse bas sdug bsngal gyur pa gang / /
de la dang por kun tu skrag /
reg nas shin tu mngon par dga' / /
brtse bas bskyed pa'i sdug bsngal 'jig rten gyi / /
bde ba thams cad zil gyis gnon 'gyur zhing / /
don byas rnams kyang de dang mi ldan gang / /
de las ngo mtshar che ba ci zhig yod / /
brtan pa'i brtse dang ldan pa'i sbyin pa yis / /
sbyin pa'i bde ba byed pa gang yin pa / /
de la khams gsum nye bar spyad rnams kyi / /
bde ba de yis char yang mi phod do / /
sems can don phyir brtse bas sdug bsngal gyi / /
rang bzhin 'khor ba gang yin mi gtong na / /
snying rje can rnams gzhan la phan pa'i phyir / /
sdug bsngal ci ste khas len byed mi 'gyur / /
brtse dang ldan pa'i snying rje'i sbyin pa gang / /
longs spyod dang ni de las byams pa dang / /
rjes su gzung bas bskyed dang de yi mthus / /
byas pa'i bde ba rtag tu 'phel bar 'gyur / /
snying rjes rgyas par bya zhing 'phel bar bya / /
sbyin pas yongs smin bya zhing bde bar bya / /
kun du drang bar bya zhing bkri bya zhes / /
zhen pa rnams la rab tu smra dang 'dra / /
snying rjes sdug bsngal dag gis sdug bsngal ba / /
bde ma bskyed par gang gis bde bar 'gyur / /
de phyir brtse dang ldan pas gzhan bde ba / /
bskyed nas bdag nyid bde bar byed pa yin / /
snying rje can ni rtag tu rang sbyin la / /
ston dang 'dra ste rang bde mi 'dod pa / /
longs spyod rnams kyis gzhan dag bde bar gyis / /
yang na tha dad min bde bdag la'ang min / /
de bdes bde ba bdag gis sbyin pa ni / /
'bras dang bcas te sems can rnams la byin / /
gal te khyod kyis bdag la bya ba yod / /
de dag nyid la shin tu 'bras bur byos / /
sbyin pa po ni longs spyod mi 'dod kyang / /
longs spyod shin tu mang la bzang dang phrad / /
bdag ni bde ba de 'dod ma yin te / /
'di ltar bdag ni sbyin la brgyud dang ldan / /
bdag ni rtag tu brtse bas bdog pa kun / /
yongs su gtong ba gang yin de ltos la / /
des na khyod kyis bdag ni de'i 'bras la / /
don gnyer med pa nyid du shes par bya / /
gal te khyod 'bras thob pa mi gtong na / /
sbyin la mngon dga' yin par mi 'gyur te / /
'di ltar skad cig tsam yang sbyin med na / /
sbyin la mngon par dga' ba nyid ma yin / /
ma byas pa la 'bras bu mi 'byin te / /
'di ltar lan bltas bdag gi cha ma yin / /
khyod kyi lan la lta dang bral bas na / /
'bras bu shin tu gzhan la gtong ba yin / /
rgyal sras rnams kyi brtse bas sbyin pa ni / /
kha na ma tho med cing dag pa'i gzhi / /
bde ba 'dren par byed pa nyid dang ni / /
rjes su srung bcas tshol med gos pa med / /
rgyal sras rnams kyi brtse bas sbyin pa ni / /
mtha' dag rgya che gtso dang rtag pa dang / /
dga' dang zang zing med dang dag pa dang / /
byang chub la gzhol dge la gzhol ba yin / /
ji ltar bde ba gsum gyis tshim pa'i yid / /
brtse ldan yongs su gtong bas dga' 'gyur ba / /
longs spyod can dag nye bar spyad pa yis / /
de ltar dga' bar 'gyur ba ma yin no / /
bkren la brtse dang ma rungs pa la brtse / /
kun 'khrugs la brtse bag med rnams la brtse / /
yul gyi gzhan dbang can la snying rje dang / /
log par mngon par zhen la snying rje'o / /
bde dang sdug bsngal bde rgyu las / /
byang chub sems dpa'i snying rje ste / /
rgyu dang bshes gnyen rang bzhin las / /
byang chub sems dpa'i snying rje'o / /
byang chub sems dpa'i snying rje ni / /
mnyam par shes bya de bsam phyir / /
sgrub phyir 'dod chags bral phyir dang / /
mi dmigs phyir dang dag phyir ro / /
rang gi sems kyis byams la sogs / /
sgom pa chos la mos pa dang / /
bsam dang dbang 'byor nyid dang ni / /
rnam par mi rtog gcig phyir mchog /
de ltar bcom ldan 'das la dang ba rab skyes shing / /
rdzas dang bkur sti chen pos shin tu rgyun mchod ldan / /
yon tan mang ldan phan byed shes la rtag sten pa / /
'gro la rjes su brtse ba grub pa kun thob 'gyur / /
theg pa chen po mdo sde'i rgyan las /
mchod pa dang bsten pa dang tshad med pa'i le'u ste bco brgyad pa'o // //
ngo tsha mi mthun phyogs spangs dang / /
rnam par mi rtog ye shes ldan / /
kha na ma tho med dman yul / /
sems can smin byed brtan pa'i yin / /
pha rol phyin pa drug po yi / /
mi mthun phyogs ni 'phel ba dang / /
gnyen po 'grib pas byang chub sems / /
mi zad ngo tsha skye bar 'gyur / /
brtan rnams pha rol phyin pa drug /
brtan pa la ni le lo dang / /
nyon mongs rjes su mthun chos la / /
sbyor ba las kyang ngo mtshar 'gyur / /
mnyam gzhag ngo bo nyid min chung / /
'bring dang dman pa'i sa pa dang / /
bsam pa dman dang ngar bcas pa'i / /
ngo tsha dman de las gzhan lhag /
blo ldan khrel med tshul min las / /
nyon mongs dang len khro ba dang / /
yal bar 'dor dang nga rgyal gyis / /
sems can rnams dang tshul khrims 'joms / /
'gyod pas nyams dang bcas 'gyur zhing / /
bkur sti dman pa thob 'gyur des / /
dad ldan mi min tshogs dang ni / /
ston pas kyang ni btang snyoms mdzad / /
rgyal sras chos dang mthun rnams kyis / /
rnam par smod cing 'jig rten las / /
mthong ba'i chos la mi snyan 'thob / /
gzhan du phyir zhing mi khom skye / /
des na chos dkar thob pa dang / /
ma thob pa las rnam nyams 'gyur / /
de phyir sdug bsngal gnas pa dang / /
yid kyang rnal du mi gnas 'gyur / /
rgyal sras ngo tsha ldan rnams la / /
nyes pa 'di dag kun mi 'byung / /
mkhas pa rtag tu lha dag dang / /
mi rnams su ni yang dag skye / /
blo ldan ngo tshas myur du ni / /
rdzogs pa'i byang chub tshogs rdzogs byed / /
rgyal ba'i sras ni sems can rnams / /
smin byed skyo bar mi 'gyur nyid / /
de rtag mi mthun phyogs dang ni / /
gnyen po bral dang mi 'bral 'gyur / /
de ltar rgyal sras ngo tsha ldan / /
phan yon de dag 'thob par 'gyur / /
byis pa shin tu gos bzang gyon yang ni / /
khrel dang bral phyir nyes pas dri ma can / /
rgyal sras ngo tsha shes pa'i gos can ni / /
dgab pa med kyang nyes pa'i dri ma bral / /
rgyal ba'i sras ni khrel dang ldan gyur pa / /
nam mkha' bzhin du chos kyis gos mi 'gyur / /
rgyal sras rnams kyi nang du 'dus gyur pa / /
ngo tsha shes pas brgyan pa mdzes pa yin / /
byang chub sems dpa' rnams ni ngo tsha bas / /
gdul bya rnams la ma bzhin byams pa nyid / /
ngo tsha ba ni nyes pa thams cad las / /
'khor ba kun tu srung bar byed pa'ang yin / /
kun la dang du len pa dang / /
kun la dang du mi len cing / /
kun la mi 'jug 'jug pa ni / /
khrel ldan khrel bas byas pa'i rtags / /
rang gi sems kyis khrel sgom pa / /
chos la mos dang bsam pa dang / /
dbang 'byor pa dang mi rtog dang / /
gcig pa nyid kyis gtso bo yin / /
byang chub sems dpa'i brtan pa ni / /
de las gzhan pa thams cad las / /
mtshan nyid dang ni rab dbye dang / /
mi 'gyur bas ni khyad par 'phags / /
brtson 'grus ting 'dzin shes rab ni / /
snying stobs sran thub brtan par 'dod / /
gang phyir gsum gyis byang chub sems / /
'jigs pa med par rab tu 'jug /
zhum dang g.yo dang rmongs pa yis / /
bya ba rnams la 'jigs pa skye / /
de phyir gnyug ma gsum la ni / /
brtan pa'i ming du shes par bya / /
rang bzhin dang ni smon lam dang / /
lta ba med pa nyid dang ni / /
sems can log par sgrub pa dang / /
zab cing rgya che thos pa dang / /
gdul bya gdul bar dka' ba dang / /
rgyal sku bsam gyis mi khyab dang / /
dka' ba dag ni sna tshogs dang / /
'khor ba gtong ba med nyid dang / /
de nyid nyon mongs med pa la / /
brtan pa'i brtan pa skye ba ni / /
de las gzhan dang mi mtshungs te / /
brtan ldan rnams kyi mchog tu 'dod / /
phye ma leb dang 'dab chags dang / /
rgya mtsho dag gis ri rab ltar / /
brtan pa grogs ngan sdug bsngal dang / /
zab mo thos pas mi g.yos so / /
byang chub mi skyo mnyam med pa / /
gzhi gsum thos pas mi ngoms dang / /
brtson 'grus che dang sdug bsngal la'o / /
ngo tsha brtan la brten pa ste / /
byang chub che la 'dun pa dag /
blo ldan rnams kyi mi skyo ba / /
sa rnams la ni ma rdzogs dang / /
rdzogs dang shin tu rdzogs par 'dod / /
brtan pa'i bstan bcos shes pa nyid / /
gzhi dang ched du bya ba dang / /
las dang mtshan nyid dag dang ni / /
mi zad nyid dang 'bras bu ni / /
yang dag 'grub pas khyad par 'phags / /
ting nge 'dzin dang gzungs sgos bsdus / /
sems can smin par byed pa dang / /
dam chos 'dzin par byed pa'ang yin / /
brtan rnams 'jig rten shes pa nyid / /
lus dang ngag dang yid dag gis / /
bden pa shes pas mnyam pa med / /
de las gzhan pa dag las 'phags / /
brtan rnams rtag tu 'dzum par byed / /
gsong po dag tu smra ba yin / /
sems can snod du bya ba'i phyir / /
dam chos bsgrub par bya ba'i phyir / /
gang phyir bden pa gnyis kyis ni / /
'jig rten rnams rtag 'byung bar 'dod / /
gnyis kyis nub 'gyur de yi phyir / /
de shes 'jig rten shes zhes bya / /
de dag zhi ba thob bya'i phyir / /
blo ldan bden pa rnams la sbyor / /
gang gis blo ldan bden shes phyir / /
'jig rten shes zhes nges par brjod / /
gtsug lag brtan pa'i chos dang ni / /
de don dgongs pa can dang ni / /
nges don tshad mar ldan pa dang / /
de yi brjod med thob pa'o / /
spong dang ji skad bshad pa dang / /
'gog par yang dag shes pa dang / /
brjod dang bcas par 'thob pa dag /
'dir ni dgag par bstan pa yin / /
mos dang rnam par dpyod pa dang / /
gzhan las ji bzhin thos pa dang / /
rjod pa med pa'i ye shes las / /
brtan rnams nyams par mi 'gyur ro / /
rnam grangs dang ni mtshan nyid dang / /
tshig dang ye shes shes pa'i phyir / /
byang chub sems dpa'i yang dag rig /
bzhi po mtshungs pa med par 'dod / /
bstan pa la ni rab brtson pa'i / /
gang zhig gang gis ston pa ni / /
chos dang don ni gnyis po dag /
tshig dang shes pa kho nas ston / /
chos ni bstan dang bshad phyir dang / /
rnam pa kun du gnyis thob phyir / /
rgol ba rnams kyi lan 'debs phyir / /
so so yang dag rig pa bzhi / /
mnyam nyid so so rang rig nas / /
phyis ni rab tu shes pa yin / /
the tshom thams cad gcod byed pa / /
so so yang dag rig par brjod / /
byang chub sems dpa' rnams kyi tshogs / /
bsod nams ye shes mtshungs pa med / /
gcig gis 'khor bar mngon mtho byed / /
gzhan gyis nyon mongs med par 'khor / /
sbyin dang tshul khrims bsod nams kyi / /
tshogs yin shes rab ye shes kyi / /
gsum po gzhan ni gnyis ka'i ste / /
lnga car yang ni ye shes tshogs / /
rgyun du sgom pa thob nas ni / /
dge la yang dang yang du sgrub / /
brtan pa'i tshogs gang yin pa de / /
don kun sgrub par byed pa yin / /
'jug dang mtshan ma med pa dang / /
lhun gyis grub par bya ba dang / /
dbang bskur mthar thug bya ba'i phyir / /
brtan rnams tshogs ni sgrub par byed / /
blo ldan dran pa nyer gzhag pa / /
bsgom pa rnam pa bcu bzhi yis / /
mtshungs pa med pa'i phyir na de / /
de las gzhan las khyad par 'phags / /
rten dang gnyen po dag dang ni / /
de bzhin rjes su 'jug pa dang / /
dmigs pa dang ni yid byed dang / /
thob pas bsgom pa khyad par 'phags / /
mthun dang rjes su 'jug pa dang / /
yongs su shes dang skye ba dang / /
chen po dang ni mchog nyid dang / /
bsgom dang yang dag 'grub pas gzhan / /
brtan pa rnams kyi yang dag spong / /
lus can rnams dang mtshungs pa med / /
dran pa nye bar gzhag pa yi / /
nyes pa rnams kyi gnyen por bsgom / /
'khor ba nye bar spyad pa dang / /
sgrib pa dag ni dor ba dang / /
yid la byed pa dor ba dang / /
sa rnams la ni 'jug pa dang / /
mtshan ma med par gnas pa dang / /
lung bstan pa ni thob pa dang / /
sems can rnams yongs smin bya dang / /
dbang ni bskur bar bya ba dang / /
zhing rnams dag par bya phyir dang / /
mthar thug nyid du bya ba'i phyir / /
byang chub sems dpa' blo ldan rnams / /
mi mthun phyogs kyi gnyen por bsgom / /
'dun pa la ni brten nas su / /
rnal 'byor rgyu mtshan bcas bsgom pa / /
yang dag spong ba thams cad la / /
gnyen po zhes ni nges par brjod / /
brtan pa rnams kyi rdzu 'phrul gyi / /
rkang pa mtshan nyid mchog ldan bzhi / /
bdag nyid dang ni gzhan dag gi / /
don kun 'grub pa'i phyir skye'o / /
rten dang rab tu dbye ba dang / /
thabs dang mngon par sgrub pa yis / /
blo ldan rdzu 'phrul rkang pa rnams / /
rnam pa kun tu rnam gzhag 'dod / /
bsam gtan pha rol phyin brten nas / /
rab tu dbye ba dag dang thabs / /
rnam bzhi mngon par sgrub pa ni / /
rnam pa drug tu brjod pa yin / /
gcig ni 'bad par byed pa ste / /
gnyis pa phan 'dogs bdag nyid yin / /
gsum pa gtod par byed pa ste / /
bzhi pa gnyen po pa yin no / /
mthong ba dang ni gdams ngag dang / /
gnas pas rnam par rtse ba dang / /
smon lam dang ni dbang dag dang / /
chos thob pa ni sgrub pa'i phyir / /
byang chub spyod dang thos mchog dang / /
zhi gnas lhag mthong dad sogs kyi / /
gzhi yin par ni shes bya ste / /
don sgrub byed pa'i skabs kyis so / /
dad sogs sa la 'jug pa ste / /
kun nas nyon mongs can du 'dod / /
mi mthun phyogs nyam chung bas yang / /
de dag nyid la stobs zhes bya / /
sar zhugs rnams la byang chub kyi / /
yan lag rnam par gzhag par 'dod / /
chos rnams dang ni sems can kun / /
mnyam pa nyid du rtogs phyir ro / /
shes byas rgyal rgyal bya yi phyir / /
dran pa dag ni kun tu spyod / /
'di yi rnam 'byed rtog pa yi / /
mchan ma thams cad 'joms par byed / /
'di yi brtson 'grus ma lus pa / /
myur du rtogs par bya phyir 'jug /
chos kyi snang ba rnam 'phel ba'i / /
dga' bas rtag tu rgyas par 'gyur / /
sgrib pa kun las thar ba'i phyir / /
shin tu sbyangs pas bde ba 'thob / /
ting nge 'dzin las bsams pa'i don / /
'byor ba nye bar skye bar 'gyur / /
btang snyoms kyis ni thams cad du / /
'di ni ji ltar 'dod bzhin gnas / /
rjes la thob dang mi rtog pa'i / /
gnas pas mchog ni rtag tu gnas / /
yon tan de lta'i sems dpa' ni / /
'khor los sgyur ba 'dra bar 'jog /
rtag tu rin chen bdun lta bu'i / /
byang chub yan lag rnams kyis bskor / /
rang bzhin yan lag gnas yan lag /
gsum pa nges 'byung yan lag ste / /
bzhi pa phan yon yan lag yin / /
rnam gsum nyon mongs med yan lag /
de yi 'og tu ji lta ba / /
rtogs pa'i rjes su 'jug pa ste / /
rnam gzhag ji bzhin rtogs pa dang / /
rnam par gzhag la 'jug pa dang / /
las gsum rnam par dag pa dang / /
shes bya dag dang lam dang ni / /
yon tan khyad par can gyi ni / /
sgrib pa'i gnyen por sgom pa'o / /
yang dag gnas pa la brten nas / /
sems la sems ni 'jog phyir dang / /
chos rab rnam par 'byed pa'i phyir / /
zhi gnas dang ni lhag mthong yin / /
de ni kun 'gro cha gcig dang / /
cha gcig ma yin rgyur 'dod do / /
rtogs dang nges par 'byung ba dang / /
mtshan med 'du mi byed pa dang / /
yongs dag rnam par dag pa la / /
brten pa'i zhi gnas lhag mthong gi /
rnal 'byor de sa kun 'gro ste / /
thams cad sgrub par byed pa yin / /
sangs rgyas chos rnams rdzogs bya dang / /
sems can rnams yongs smin bya dang / /
myur thob bya ba 'grub pa dang / /
lam rgyun mi gcod la mkhas pa / /
byang chub sems dpa'i sa kun la / /
thabs ni mtshungs pa med pa ste / /
thabs mkhas de la brten nas ni / /
de dag don kun sgrub par byed / /
rnam smin thos la goms pa dang / /
ting nge 'dzin gyi gzungs dag ni / /
chung ngu dang ni chen po ste / /
chen po de yang rnam pa gsum / /
blo ldan ma zhugs zhugs pa yang / /
ma dag sa pa rnams kyi ni / /
chung ngu dang ni 'bring po ste / /
dag pa'i sa pa'i gzungs chen yin / /
byang chub sems dpa' yang dang yang / /
de la yang dag brten nas ni / /
rtag tu dam pa'i chos dag kyang / /
rab tu ston cing 'dzin par byed / /
brtan pa rnams kyi smon lam ni / /
sems pa 'dun dang bcas pa ste / /
de ni ye shes kyis bskul ba / /
sa rnams kun la mnyam pa med / /
de ni rgyu gyur shes bya ste / /
sems tsam las ni 'grub pa'i phyir / /
sems las mod la 'bras bu can / /
de ni ma 'ongs don 'grub byed / /
sna tshogs che dang byang chub par / /
sa rnams gong nas gong du ni / /
rnam dag byang chub sems dpa' yi / /
rang bzhin don rab sgrub byed yin / /
ting 'dzin gsum gyi spyod yul ni / /
bdag med rnam pa gnyis po dang / /
bdag tu 'dzin pa'i rten dang ni / /
de rtag nyer zhi yin zhes bya / /
de ni gzung 'dzin ngo bo'i phyir / /
rnam pa gsum du shes par bya / /
rnam par mi rtog rgyab kyis phyogs / /
rab tu dga' dang ldan pa'o / /
yongs su shes dang spang ba dang / /
mngon sum du ni bya ba'i phyir / /
stong nyid la sogs ting 'dzin rnams / /
don rnam gsum du yongs su bsgrags / /
sems can rnams la phan bzhed pas / /
ting nge 'dzin gyi rgyu nyid du / /
chos kyi sdom ni rnam pa bzhi / /
byang chub sems dpa' rnams la bshad / /
brtan pa rnams kyi bzhi po de / /
med pa'i don dang rnam rtog don / /
kun du rtog don kho na dang / /
rnam rtog nye bar zhi ba'i don / /
mi rung rgyu las skye phyir dang / /
'gal phyir rang nyid mi gnas phyir / /
med phyir mtshan nyid nges phyir dang / /
rjes su 'jug phyir 'gag pa'i phyir / /
yongs su 'gyur ba dmigs phyir dang / /
de rgyu nyid dang 'bras bu'i phyir / /
zin pa'i phyir dang bdag po'i phyir / /
dge dang sems can rjes 'jug phyir / /
dang po je bas je che dang / /
rgyas dang rten gyi dngos po dang / /
'gyur dang yongs su smin pa dang / /
de bzhin dman dang khyad par 'phags / /
'od gsal ba dang 'od mi gsal / /
yul gzhan 'gro dang sa bon bcas / /
sa bon med pa'i ngo bo dang / /
gzugs brnyan du ni skye ba ste / /
skye ba rnam pa bcu bzhi la / /
rgyu dang tshad kyi khyad par dang / /
rgyas pa don med mi rung dang / /
rten nyid du ni mi srid dang / /
gnas pa la ni mi srid dang / /
dang po mi 'jig mthar mi 'gyur / /
de bzhin dman dang khyad par 'phags / /
'od gsal ba dang 'od mi gsal / /
'gro med gnas pa mi rung dang / /
tha ma nyid ni mi srid phyir / /
sems kyi rjes su 'jug pa'i phyir / /
'dus byas thams cad skad cig ma / /
'byung ba rnams dang don rnam drug /
skad cig nyid du brjod pa ni /
skam dang 'phel dang rang bzhin gyis / /
g.yo dang 'phel dang 'grib pa'i phyir / /
'byung ba de dang 'phel phyir dang / /
yongs su 'gyur ba bzhi yi phyir / /
kha dog dri dang ro dang reg /
'dra phyir de ni de dang 'dra / /
bud shing rag las 'jug pa'i phyir /
je bas je cher dmigs pa'i phyir / /
sems rjes 'jug phyir dri ba'i phyir / /
des na phyi yang skad cig ma / /
gang zag btags par yod nyid du / /
brjod bya rdzas su ma yin no / /
mi dmigs phyin ci log pa dang / /
kun nas nyon mongs nyon mongs rgyu / /
nyes pa gnyis phyir de las 'di / /
gcig dang gzhan du brjod bya min / /
phung po bdag tu thal ba dang / /
de rdzas nyid du thal 'gyur phyir / /
gal te rdzas yod brjod min pa'i / /
dgos pa yang ni brjod dgos so / /
gcig dang gzhan du brjod min pa / /
dgos pa med par mi rigs so / /
mtshan nyid dang ni 'jig rten na / /
mthong phyir bstan bcos sgo nas kyang / /
bud shing me bzhin gnyis su ni / /
brjod min mi rung gnyis phyir ro / /
gnyis yod rnam shes skye ba'i phyir / /
de rkyen ma yin don med phyir / /
de phyir lta ba po nas ni / /
grol bo'i bar du mi 'gyur ro / /
bdag po nyid cig yin na ni / /
mi rtag mi 'dod 'byung mi byed / /
de yis mtshan nyid bsgrub dgos te / /
rdzogs pa'i byang chub gsum la gnod / /
nyes pa gsum phyir lta sogs la / /
de yi byed pa rang 'byung min / /
byed pa de yi rkyen can yang / /
lta sogs byed pa med pa yin / /
byed pa min phyir mi rtag phyir / /
cig car rtag tu 'jug pa'i phyir / /
lta la sogs pa'i byed pa ni / /
rang byung nyid du mi rung ngo / /
de bzhin gnas dang zhig pa ni / /
snga na med dang mi rtag dang / /
phyogs gsum po yang med pa'i phyir / /
rkyen nyid du ni mi rung ngo / /
'di ltar chos rnams thams cad ni / /
bdag med dam pa'i don du na / /
stong nyid bdag tu dmigs pa ni / /
nyes par bshad pa kho na yin / /
kun nas nyon mongs rnam byang ba'i / /
gnas skabs gcod pa'i bye brag dang / /
'jug dang rgyun gyi bye brag kyang / /
gang zag gis ni nye bar bstan / /
bdag tu lta ba bskyed mi dgos / /
goms pa thog ma med dus can / /
gang zag yod na thams cad ni / /
'bad med thar pa'am thar pa med / /
de ltar yon tan de dag dang / /
rtag ldan byang chub sems dpa' ni / /
rang gi don yang mi 'dor zhing / /
gzhan gyi don yang sgrub par byed / /
theg pa chen po mdo sde'i rgyan las /
byang chub kyi phyogs dang mthun pa'i le'u ste bcu dgu pa'o // //
rang gi lus dang sdom pa'i phyir / /
phun sum tshogs pa yongs gtong dang / /
nyam chung rnams la bzod pa dang / /
lus dang srog la mi lta bar / /
brtson 'grus rtsom dang bsam gtan gyi / /
bde la ro myang med nyid dang / /
shes rab la ni mi rtog pa / /
blo ldan rnams kyi ngo mtshar 'dod / /
de bzhin gshegs rigs skye ba dang / /
lung bstan pa dang dbang bskur dang / /
byang chub rab tu thob pa yang / /
ngo mtshar che ba yin par 'dod / /
'dod chags bral dang snying brtse dang / /
de bzhin bsgom mchog thob pa dang / /
sems mnyam phyir na de dag la / /
sbyor ba ngo mtshar che ma yin / /
ji ltar blo ldan sems can la / /
rab tu byams par gyur pa ltar / /
sems can bdag dang chung ma dang / /
bu bshes gnyen la de lta min / /
don gnyer ba la phyogs med dang / /
tshul khrims rtag tu ma nyams dang / /
kun du bzod cing thams cad phyir / /
brtson 'grus chen po rtsom pa dang / /
rtag tu bsam gtan dge ba dang / /
shes rab rnam par mi rtog nyid / /
byang chub sems dpa' de dag la / /
de ltar sems mnyam shes par bya / /
snod nyid du ni byed pa dang / /
tshul khrims dag la 'god pa dang / /
gnod pa la ni bzod pa dang / /
don byed par ni 'gro ba dang / /
bstan pa 'di la 'dzud pa dang / /
the tshom gcod par byed pa 'di / /
blo ldan rnams kyi sems can la / /
phan 'dogs nyid du 'dod pa yin / /
gang dag rtag tu sems can rnams / /
bsam pa mnyam pas 'dzin byed cing / /
'phags pa'i sa la skyed pa dang / /
dge ba 'phel bar byed pa dang / /
nyes byas las ni yongs srung dang / /
thos pa byang bar byed pa ni / /
las lnga dag gis rgyal sras rnams / /
sems can ma dang 'dra ba yin / /
sems can kun la rtag par ni / /
dad pa skyed par byed pa dang / /
lhag pa'i khrims sogs slob pa dang / /
rnam par grol la sbyor ba'i phyir / /
sangs rgyas la ni gsol ba dang / /
de dag sgrib pa spong ba'i phyir / /
las lnga dag gis rgyal sras rnams / /
sems can pha dang 'dra ba yin / /
gang dag bstan par mi 'os pa / /
sems can rnams la gsang byed cing / /
bslab las nyams la smod pa dang / /
phun sum tshogs pa bsngags pa nyid / /
gdams ngag sbyin par byed pa dang / /
bdud rnams sbron par byed pa ste / /
las lnga dag gis rgyal sras rnams / /
sems can rtsa lag 'dra ba yin / /
kun nas nyon mongs rnam byang la / /
gang dag rang blo ma 'khrul pa / /
'jig rten 'jig rten min pa yi / /
phun tshogs zad par sbyin par byad / /
skyo ba med pas mi phyed cing / /
rtag tu phan dang bde 'dod pa / /
las lnga dag gis rgyal sras rnams / /
sems can grogs po 'dra ba yin / /
gang dag sems can smin bya la / /
rtag tu brtson pa dang ldan zhing / /
yang dag nges par 'byung ba smra / /
log par sgrub pa rnams la bzod / /
phun sum tshogs pa gnyis sbyin byed / /
de yi thabs la mkhas pa ni / /
las lnga dag gis rgyal sras rnams / /
sems can bran dang 'dra ba yin / /
gang dag mi skye'i chos la ni / /
bzod pa thob par 'dod pa dang / /
theg pa thams cad ston pa dang / /
rnal 'byor grub par sbyor ba dang / /
bzhin mdzes lan du phan 'dogs dang / /
rnam par smin la mi lta ba / /
las lnga dag gis rgyal sras rnams / /
sems can slob dpon 'dra ba yin / /
sems can don la shin tu brtson / /
tshogs rnams rdzogs par byed pa dang / /
tshogs bsags myur du grol bar byed / /
mi mthun phyogs ni spong byed cing / /
'jig rten 'jig rten ma yin pa'i / /
phun sum tshogs pa la sbyor ba / /
las lnga dag gis rgyal sras rnams / /
sems can mkhan po 'dra ba yin / /
longs spyod rnams la ma chags dang / /
tshul khrims nyams pa med pa dang / /
byas pa gzo dang ldan pa dang / /
sgrub pa la yang sbyor ba'i phyir / /
pha rol phyin pa drug po la / /
de ltar 'jug pa'i lus can dag /
byang chub sems dpa' rnams la ni / /
de bzhin lan du phan 'dogs yin / /
rtag tu 'phel dang nyams pa dang / /
sems can rab tu smin pa dang / /
sa la khyad par 'gro ba dang / /
bla na med pa'i byang chub 'dod / /
'jigs spang yang dag bskyed pa dang / /
the tshom dag ni gcod pa dang / /
sgrub pa yi ni gdams ngag la / /
rgyal sras rtag tu chud mi za / /
re ba med pa'i sbyin pa dang / /
yang srid mi 'dod tshul khrims dang / /
thams cad la ni bzod pa dang / /
yon tan kun 'byung brtson 'grus dang / /
de bzhin bsam gtan gzugs med min / /
shes rab thabs dang ldan pa ni / /
pha rol phyin pa drug po la / /
brtan pa rnams kyi yang dag sbyor / /
longs spyod chags dang nyams bcas dang / /
nga rgyal nyid dang bsod nyams dang / /
ro myang ba dang rnam rtog ni / /
brtan pa rnams kyi nyams pa'i rgyu / /
de dag gnyen po la gnas pa'i / /
byang chub sems dpa' rnams kyi ni / /
de las bzlog phyir khyad par gyi / /
skal can chos su shes par bya / /
sprul pa dang ni tshul 'chos dang / /
bzhin mdzes pa ni ston pa dang / /
de bzhin 'phral la 'jug pa dang / /
lus dang ngag ni zhi ba dang / /
de bzhin smra mkhas phun sum tshogs / /
de dag sgrub dang bral ba ni / /
byang chub sems dpa' rnams dag gi /
yang dag min pa nyid du bshad / /
bzlog par rab tu sbyor rnams kyi / /
de dag yang dag nyid du bshad / /
blo ldan de dag sa kun du / /
sbyin la sogs pa nyer bsgrubs pas / /
sems can rnams kyi mi mthun phyogs / /
rnam pa drug ni 'dul bar byed / /
gang zag dus kyi bye brag gis / /
blo ldan lung bstan rnam pa gnyis / /
byang chub dang ni lung ston pa / /
gzhan yang chen por brjod pa ni / /
mi skye bzod pa thob pa yi / /
nga rgyal rtsol ba spangs pa dang / /
sangs rgyas sras bcas thams cad dang / /
ngo bo gcig tu gyur pa las / /
yang de zhing dang ming dang ni / /
dus dang bskal pa'i ming dang ni / /
'khor dang dam pa'i chos dag kyang / /
gnas pa'i sgo nas der 'dod do / /
blo ldan rnam pa thams cad du / /
phun tshogs skyed dang mi skyo dang / /
rtag tu sgom par byed pa dang / /
ting 'dzin nyams pa med pa dang / /
bya ba 'grub dang lhun grub pa'i / /
bzod pa 'thob la nges par 'gyur / /
mchod bslab yang dag blang ba dang / /
snying rje dge ba bsgom pa dang / /
de bzhin dgon par bag yod dang / /
thos don ngoms mi shes pa nyid / /
sa rnams kun la brtan pa yi / /
gdon mi za bar bya ba nyid / /
'dod pa'i nyes dmigs shes pa dang / /
'khrul pa dag la rtog pa dang / /
sdug bsngal dang du len nyid dang / /
dge ba dag ni sgom pa dang / /
bde la ro myang med nyid dang / /
mtshan ma rnam par mi rtog pa / /
sa rnams kun la brtan pa yi / /
rtag tu bya ba dag yin no / /
chos sbyin tshul khrims dag pa dang / /
mi skye bzod pa thob nyid dang / /
theg chen brtson 'grus rtsom pa dang / /
mtha' la snying rje ldan gnas dang / /
shes rab blo dang ldan rnams kyi / /
pha rol phyin pa'i gtso bor 'dod / /
mdo sogs rnam pa'i bye brag gis / /
rig pa'i gnas ni rnam gzhag pa / /
sa rnams kun la brtan pa yi / /
chos rnams gzhag pa yin zhes bya / /
de bzhin nyid ni rnam bdun la / /
brten nas bden pa rnam par gzhag /
rigs pa theg pa rnam gzhag pa / /
rnam pa bzhi dang rnam gsum nyid / /
tshul bzhin yid la byed pa dang / /
yang dag lta ba 'bras ldan dang / /
tshad mas rnam 'byed bsam mi khyab / /
rigs pa bzhir ni shes par bya / /
bsam pa dang ni bshad nyid dang / /
sbyor ba dang ni tshogs dag dang / /
'grub pa'i rab tu dbye ba yis / /
theg pa rnam pa gsum du 'dod / /
ming dang dngos dag phan tshun du / /
glo bur ba ni nyid du btsal / /
'dogs pa rnam pa gnyis po 'dir / /
de tsam nyid du tshol ba'o / /
thams cad dmigs su med pa'i phyir / /
yang dag ye shes rnam pa bzhi / /
sa rnams kun la brtan pa yi / /
don kun sgrub par byed par 'gyur / /
'ching ba yi ni rten dag dang / /
longs spyod sa bon rgyu mtshan 'dir / /
sems dang sems las byung ba rnams / /
rten bcas sa bon bcas te bcings / /
mdun bzhag mtshan ma gang yin dang / /
bdag nyid 'dug pa gang yin pa / /
thams cad rnam 'jig blo ldan gyis / /
byang chub mchog ni thob par 'gyur / /
de bzhin nyid dmigs shes pa dang / /
gnyis su 'dzin pa rnam spangs dang / /
gnas ngan len lus mngon sum pa / /
blo ldan de zad byed par 'dod / /
de bzhin nyid dmigs ye shes ni / /
rnam pa tha dad med bsgoms shing / /
yod dang med don mngon sum pa / /
rnam rtog dbang 'byor nyid ces bya / /
byis pa yang dag nyid bsgribs nas / /
yang dag ma yin kun du snang / /
byang chub sems dpa' de bsal nas / /
yang dag nyid ni kun du snang / /
don med pa dang don yod dag /
mi snang snang ba yin zhes bya / /
de ni gnas gzhan gyur pa ste / /
'dod dgur spyod phyir thar pa yin / /
don chen rnam pa thams cad du / /
gzhan dang gzhan rigs mthun snang ba / /
bar chad byed yin de lta bas / /
yongs shes byas nas de spang ngo / /
yongs smin rnam par sbyang bya dang / /
thob bya smin par rung bya dang / /
yang dag bshad pa'i dngos po ni / /
blo ldan rnams kyi dpag tu med / /
byang chub sems ni skye ba dang / /
mi skye ba yi bzod pa nyid / /
dri med mig ni dman pa dang / /
zag pa zad pa nyid dang ni / /
dam chos yun ring gnas pa dang / /
bye brag shes spyod longs spyod nyid / /
de la zhugs pa blo ldan gyi / /
bshad pa'i 'bras bu yin zhes bya / /
dmigs pa che ba nyid dang ni / /
de bzhin sgrub pa gnyis dag dang / /
ye shes brtson 'grus rtsom pa dang / /
thabs la mkhas par gyur pa dang / /
yang dag 'grub pa chen po dang / /
sangs rgyas phrin las chen po ste / /
chen po 'di dang ldan pa'i phyir / /
theg chen zhes ni nges par brjod / /
rigs dang chos la mos pa dang / /
de bzhin sems ni bskyed pa dang / /
sbyin la sogs pa sgrub pa dang / /
skyon med pa la 'jug nyid dang / /
sems can rnams yongs smin byed dang / /
zhing ni rnam par sbyong ba dang / /
mi gnas mya ngan 'das pa dang / /
byang chub mchog dang ston pa'o / /
gcig ni mos pa dang ldan pa / /
lhag pa'i bsam pa dag pa gzhan / /
mtshan ma dang ni mtshan med dang / /
mngon par 'du byed med spyod pa /
lnga po 'di dag sa kun la / /
byang chub sems dpa' yin zhes bya / /
'dod la ma chags las gsum rnam par dag /
khro ba zil gnon yon tan mchog lhur len / /
chos las mi g.yo de nyid zab mo mthong / /
byang chub dga' ldan byang chub sems dpa'i yin / /
phan 'dogs 'dod dang gnod pa med lta dang / /
gzhan gyi gnod pa dang du len pa dang / /
brtan pa bag yod mang du thos pa dang / /
gzhan gyi don brtson byang chub sems dpa' yin / /
rang gi yongs su gzung ba'i nyes dmigs shes / /
longs spyod ma chags zhe la kho na mi 'dzin / /
rnal 'byor rgyu mtshan la mkhas lta ngan med / /
nang du rab gnas byang chub sems dpa' yin / /
brtse dang ldan pa ngo tsha yon tan gnas / /
sdug bsngal dang len rang gi bde ma chags / /
dran gtso shin tu mnyam par bzhag pa'i bdag /
theg pa mi 'khrugs byang chub sems dpa' yin / /
sdug bsngal sel ba sdug bsngal mi byed nyid / /
sdug bsngal bzod pa sdug bsngal 'jigs pa med / /
sdug bsngal rnam grol sdug bsngal mi rtog pa / /
sdug bsngal khas len byang chub sems dpa' yin / /
chos la mi dga' rang bzhin chos la dga' / /
chos la smod cing chos la mngon par brtson / /
chos la dbang ba chos la mun pa med / /
chos gtsor byed pa byang chub sems dpa' yin / /
longs spyod bag yod nges la bag yod dang / /
bsrung la bag yod dge la bag yod dang / /
bde la bag yod chos la bag yod dang / /
theg pa bag yod byang chub sems dpa' yin / /
ma gus ngo tsha nyes chung ngo tsha dang / /
mi bzod ngo tsha yongs nyams ngo tsha dang / /
rnam 'phro ngo tsha lta chung ngo tsha dang / /
theg gzhan ngo tsha byang chub sems dpa' yin / /
'di dang pha rol dang ni btang snyoms dang / /
'du byed ldan dang dbang 'byor nyid thob dang / /
mtshungs par ston dang 'bras bu chen po yis / /
byang chub sems dpa' phan 'dogs byed la 'jug /
byang chub sems dpa' sems dpa' che / /
blo ldan nyid dang gsal ba'i mchog /
rgyal sras rgyal ba'i gzhi dang ni / /
rgyal byed rgyal ba'i myu gu dang / /
rtsal ldan dang ni 'phags mchog dang / /
ded dpon dang ni grags mchog dang / /
snying rje can dang bsod nams che / /
dbang phyug de bzhin chos dang ldan / /
de nyid bzang rtogs don chen legs rtogs dang / /
don kun rtogs dang kun du rtogs pa dang / /
thabs rnams rtogs par 'gyur ba'i khyad par rgyu / /
des na byang chub sems dpa' zhes bya'o / /
bdag rjes rtogs dang lta ba phra rtogs dang / /
rnam rig sna tshogs rnam par rtogs dang kun / /
yang dag min rtog yin par rtogs pa'i rgyu / /
des na byang chub sems dpa' zhes bya'o / /
ma rtogs rtogs dang rjes su rtogs pa rtogs / /
dngos med rtogs dang rab tu skye ba rtogs / /
ma rtogs rtogs pa so sor rtogs pa'i rgyu / /
des na byang chub sems dpa' zhes bya'o / /
don med rtogs dang don dam rtogs pa dang / /
don kun rtogs dang mtha' dag don rtogs dang / /
rtogs bya rtogs gzhi rtogs pa rtogs pa'i rgyu / /
des na byang chub sems dpa' zhes bya'o / /
grub par gyur pa rtogs dang gnas rtogs dang / /
lhums rjes rtogs dang rim pa rtogs pa dang / /
rab tu rtogs dang the tshom bsal rtogs rgyur / /
des na byang chub sems dpa' zhes bya'o / /
blo dang ldan pa blo thob ma thob dang / /
rab gnas rtogs dang rjes su rtogs pa dang / /
so sor 'chad blo rjod med nga bcom dang / /
nga can blo gros ma smin yang dag smin / /
theg pa chen po mdo sde'i rgyan las /
yon tan gyi le'u ste nyi shu pa'o // //
brtse dang snyan par smra ba dang / /
brtan pa nyid dang lag brkyang nyid / /
dgongs pa zab mo nges 'grel pa / /
'di dag blo ldan rnams kyi rtags / /
yongs gzung mos pa thob pa dang / /
mi skyo gnyis kyis bsdu ba'i phyir / /
bsam pa dang ni sbyor ba las / /
rtags lngar rnam par shes par bya / /
byang chub sems dpa' rtag tu ni / /
khyim pa 'khor los sgyur rnams su / /
gyur nas skye ba thams cad du / /
sems can rnams kyi don byed do / /
sa rnams kun la blo ldan gyi / /
rab byung len pas thob pa dang / /
chos nyid kyis ni thob pa gzhan / /
rab tu byung bar ston byed yin / /
rab tu byung ba'i phyogs dag ni / /
yon tan tshad med rnams dang ldan / /
de ltas sdom brtson khyim pa yi / /
byang chub sems dpa' las khyad 'phags / /
sa rnams kun la brtan pa yi / /
pha rol sdug pa'i 'bras bu dang / /
'di la dge ba 'jug 'dod dang / /
mya ngan 'das par 'dod pa dang / /
ma dag rnam dag rab dag pa / /
sems can rnams la bsam par 'dod / /
sa rnams kun la blo ldan pa'i / /
smon lam dang ni sems mnyam dang / /
bdag por gyur pa dag dang ni / /
'khor sdud pa yis yongs su 'dzin / /
blo ldan rnams kyi las dang ni /
gzhan yang smon lam dag dang ni / /
ting nge 'dzin dang dbang 'byor pa'i / /
dbang gis skye bar 'dod pa yin / /
mtshan nyid gang zag bslab pa dang / /
phung po grub pa rtags dang ni / /
nges pa'i tshig dang thob pa yis / /
gnas pa dang ni sa nyid do / /
stong pa nyid ni mchog rtogs nas / /
las rnams chud mi za bar gnas / /
bsam gtan rab bdes gnas nas ni / /
de yi 'og tu 'dod par skye / /
de nas byang chub phyogs mthun rnams / /
'khor ba dag tu yongs su bsngo / /
sems kun nyon mongs med par ni / /
sems can rnams yongs smin par byed / /
ched du bsams te skye bas na / /
kun nas nyon mongs rjes su srung / /
bgrod pa gcig pa'i lam dang 'brel / /
mtshan med gcig tu nges pa'i lam / /
mtshan ma med par lhun gyis grub / /
zhing yang rnam par sbyong ba ste / /
de yi 'og tu sems can ni / /
smin par byed pa 'grub par 'gyur / /
ting nge 'dzin dang gzungs rnams dang / /
byang chub rnam par dag pa nyid / /
rnam par bzhag pa 'di dag gis / /
sa yi mtshan nyid shes par bya / /
byang chub sems dpa' lta ba rnam dag pa / /
tshul khrims shin tu rnam dag mnyam par gzhag /
chos la nga spangs rgyud dang kun nyon mongs / /
rnam par bya ba tha dad nga rgyal med / /
skad cig gcig blo thob pa btang snyoms pa / /
zhing rnams sbyong ba sems can smin byed par / /
mkhas pa mthu chen lus yongs rdzogs pa dang / /
nges par ston la mkhas pa dbang bskur yin / /
chos nyid rab tu rtogs nas 'dir / /
lhag pa'i tshul khrims lhag sems dang / /
lhag pa'i shes rab la rjes slob /
shes rab spyod yul gnyis yin te / /
chos kyi de nyid dang de ni / /
mi shes shes sogs 'jug pa nyid / /
shes rab spyod yul de lta bas / /
des gnyis la rnam par gnas / /
bslab pa rnams dang bsgom pa yis / /
'bras bu gzhan ni rnam pa bzhi / /
mtshan med 'du byed dang bcas par / /
gnas pa 'bras bu dang po yin / /
de nyid mngon 'du byed med dang / /
zhing ni rnam par dag pa dag /
'bras bu gnyis par 'dod pa yin / /
sems can smin par 'grub nyid dang / /
ting nge 'dzin dang gzungs rnams ni / /
'grub pa 'bras bu dam pa yin / /
'bras bu rnam pa 'di bzhi ni / /
sa bzhi po la yang dag brten / /
chos nyid rab tu rtogs nas 'dir / /
tshul khrims kyi ni phung po sbyong / /
de yi 'og tu ting 'dzin dang / /
shes rab phung po rnam par sbyong / /
de las gzhan pa dag la ni / /
sgrib rnam bzhi dang thogs pa yi / /
sgrib pa las kyang rnam grol dang / /
grol ba'i ye shes rnam par sbyong / /
sa rnams thams cad ma grub dang / /
grub pa dag tu shes par bya / /
grub pa dag kyang ma grub dang / /
grub pa dag tu yang 'dod do / /
grub pa ji ltar rnam bzhag bzhin / /
yid la byed pas de rtog par / /
shes pa'i phyir dang de nyid la / /
rnam mi rtog phyir rnam shes bya / /
so sor rang rig bya phyir dang / /
sangs rgyas rnams kyi yul gyi phyir / /
sa rnams kun la bsgom pa dang / /
grub pa yang ni bsam mi khyab / /
snang dang bcas dang mos pa dang / /
ma zhum pa dang mi dman nyid / /
gzhan dring mi 'jog bdag nyid dang / /
thams cad rab tu rtogs pa dang / /
kun la sems ni mnyam pa dang / /
bkri dang rjes su chags med dang / /
thabs shes 'khor du skye ba ni / /
kun la rtags su 'dod pa yin / /
'dun pa med pa ma yin chags dang 'khu ba'i snying med khro med le lo med / /
byams dang snying rje min pa'i bsam med blo gros ngan rtog rnam rtog 'phrogs pa med / /
blo gros rnam par g.yengs min bde bas mi 'phrogs sdug bsngal dag gis gnod pa med / /
dge ba'i bshes la nye bar brten cing thos pa lhur len ston pa mchod la brtson / /
thabs mchog shes pa gang zhig bsod nams yang dag bsdus pa shin tu rgya chen kun / /
gzhan dang thun mong byas nas nyin gcig bzhin du rdzogs pa'i byang chub yongs bsngo zhing / /
bzang po'i gnas su skyes pas rtag tu dge byed mngon shes yon tan rnams kyis brtsen bu / /
sangs rgyas sras de kun gyi bla na 'dug pa yon tan gter du shes par bya / /
sa rnams kun la rnam kun tu / /
blo ldan rnams kyi phan yon ni / /
zhi gnas lhag mthong gnyis ka la / /
lnga po'i bdag nyid dag tu 'dod / /
byang chub la ni nye ba dang / /
sems can don sgrub mthong ba la / /
rab tu dga' ba skye 'gyur te / /
de phyir rab dga' zhes brjod do / /
'chal tshul rtsol ba'i dri bral phyir / /
dri ma med pa'i sa zhes bya / /
chos kyi snang ba chen po ni / /
byed pa'i phyir na 'od byed pa'o / /
'di ltar byang chub phyogs mthun chos / /
rab tu sreg byed 'od lta bu / /
de dang ldan phyir sa de ni / /
gnyis po sreg pas 'od 'phro can / /
sems can rnams yongs smin byed cing / /
rang gi sems kyang bsrung ba'i phyir / /
blo ldan rnams kyis sbyang dka' ba / /
de phyir sbyang dka' zhes bya'o / /
shes rab pha rol phyin brten nas / /
'khor ba dang ni mya ngan 'das / /
gnyis 'dir mngon du gyur pa'i phyir / /
mngon du gyur pa'i sa zhes bshad / /
bgrod gcig lam dang 'brel pa'i phyir / /
ring du song ba'i sar 'dod do / /
'du shes gnyis kyis mi g.yo'i phyir / /
mi g.yo ba zhes nges par brjod / /
so so yang dag rig blo bzang / /
sa de legs pa'i blo gros yin / /
sprin bzhin gnyis kyis nam mkha'i chos / /
khyab pa'i phyir na chos kyi sprin / /
dge ba sgrub pa sna tshogs la / /
dga' bas rtag par thams cad du / /
gnas phyir byang chub sems dpa' yi / /
sa rnams gnas pa yin par 'dod / /
'byung po dpag med 'jigs med phyir / /
dpag tu med pa de dag la / /
phyi phyir gong du 'gro ldan phyir / /
de dag nyid ni sar 'dod do / /
sa 'thob pa ni mos pa dang / /
spyod pa dag la 'jug pa dang / /
rtogs pa'i phyir dang sa rnams ni / /
'grub pa'i sgo nas rnam pa bzhi / /
lus can theg pa chen po dang / /
theg pa dman la mos pa rnams / /
gnyis ka 'dun par bya ba dang / /
gdul ba'i phyir ni brtan rnams kyi / /
spyod pa bzhi po mdo bzhin du / /
rjes su 'brangs nas bshad pa yin / /
sems can rnams la brtse ba can / /
phrad dang bral ba'i dgongs pa can / /
mi 'bral ba yi dgongs pa can / /
phan bde dgongs khyod la phyag 'tshal / /
thub pa sgrib kun nges par grol / /
'jig rten thams cad zil gyis gnon / /
khyod kyi mkhyen pas shes bya khyab / /
thugs grol khyod la phyag 'tshal lo / /
sems can dag ni thams cad kyi / /
nyon mongs ma lus thams cad 'joms / /
nyon mongs 'joms mdzad nyon mongs la / /
brtse bcas khyod la phyag 'tshal lo / /
lhun gyis grub cing chags mi mnga' / /
thogs par mi mnga' rtag par ni / /
mnyam par bzhag cing 'dri kun gyi / /
lan ldon khyod la phyag 'tshal lo / /
rten dang brten pa bshad bya dang / /
gsung dang mkhyen pa 'chad byed la / /
blo gros rtag thogs mi mnga' ba / /
legs ston khyod la phyag 'tshal lo / /
gshegs nas spyod pa mkhyen mdzad de / /
de dag skad kyis sems can gyi / /
'ong dang 'gro dang nges 'byung la / /
legs 'doms khyod la phyag 'tshal lo / /
lus can kun gyis khyod mthong na / /
skyes bu dam pa lags par 'tshal / /
mthong ba tsam gyis rab dang bar / /
mdzad pa khyod la phyag 'tshal lo / /
len dang gnas dang gtong ba dang / /
sprul dang yongs su sgyur ba dang / /
ting nge 'dzin dang ye shes la / /
mnga' brnyes khyod la phyag 'tshal lo / /
thabs dang skyabs dang dag pa dang / /
theg chen nges par 'byung ba la / /
sems can rnams la rab slu ba'i / /
bdud 'joms khyod la phyag 'tshal lo / /
rang gzhan don du ye shes dang / /
spangs dang nges 'byung bgegs mdzad par / /
ston mdzad mu stegs gzhan dag gis / /
mi brdzi khyod la phyag 'tshal lo / /
bsrung med bsnyel ba mi mnga' bar / /
'khor gyi nang na bag brkyang gsung / /
kun nas nyon mongs gnyis spangs pa / /
'khor sdud khyod la phyag 'tshal lo / /
kun mkhyen khyod la rgyu ba dang / /
gnas pa kun la rtag par ni / /
kun mkhyen min spyod mi mnga' ste / /
yang dag don ldan khyod phyag 'tshal / /
sems can kun gyi bya ba la / /
khyod ni dus las mi 'da' bas / /
mdzad pa rtag tu don mnga' ba / /
mi bsnyel khyod la phyag 'tshal lo / /
'jig rten kun la nyin mtshan du / /
lan drug tu ni so sor gzigs / /
thugs rje chen po dang ldan pa / /
phan dgongs khyod la phyag 'tshal lo / /
spyod pa dang ni rtogs pa dang / /
ye shes dang ni phrin las kyis / /
nyan thos rang sangs rgyas kun gyi / /
bla ma khyod la phyag 'tshal lo / /
sku gsum dag gis byang chub che / /
rnam pa kun brnyes thams cad du / /
sems can kun gyi the tshom dag /
gcod pa khyod la phyag 'tshal lo / /
'dzin pa mi mnga' nyes mi mnga' / /
rnyog pa mi mnga' mi gnas pa / /
mi g.yo chos rnams thams cad la / /
spros med khyod la phyag 'tshal lo / /
dam pa'i don ni grub pa ste / /
sa kun las ni nges par byung / /
sems can kun gyi mchog tu gyur / /
sems can thams cad rnam grol mdzad / /
yon tan mi zad mnyam med ldan / /
'jig rten dag dang dkyil 'khor na'ang / /
snang la lha dang mi rnams kyis / /
rnam pa kun tu mi mthong ngo / /
de lta na yang de yi mthus / /
gdul bya'i skal ba ji bzhin du / /
srid pa ji ltar gnas kyi bar / /
de yi mdzad pa rgyun mi 'chad / /
theg pa chen po mdo sde'i rgyan las /
spyod pa dang mthar thug pa'i le'u ste nyi shu rtsa gcig pa'o // //
theg pa chen po mdo sde'i rgyan ces bya ba'i tshig le'ur byas pa 'phags pa byams pas mdzad pa rdzogs so // //
rgya gar gyi mkhan po shAkya siM ha dang /
zhu chen gyi lo tsA ba ban+de dpal brtsegs la sogs pas bsgyur cing zhus te gtan la phab pa /
slad kyi paN+Di ta pa ra hi ta dang /
bram ze chen po sad dza na dang /
lo tsA ba dge slong blo ldan shes rab kyis cung zad bcos legs par bshad nas gtan la phab pa'o // //
mjug gi sh+loka gcig po 'di 'gro don 'phel ba dang gzhung gzhan na 'dug pa ltar bris pa'o // //
mang+ga laM // //
ye d+harmA he tu pra b+ha wA he tun+te ShA n+ta thA ga to h+ya wa da ta /
te ShA ny+tsa yo ni ro d+ha e waM bA dI ma hA shra ma NaH // //
