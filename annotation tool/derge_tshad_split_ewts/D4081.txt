@## / /
rgya gar skad du /
bo d+hi satwa saM ba ra bing shi ka /
bod skad du /
byang chub sems dpa'i sdom pa nyi shu pa /
'jam dpal gzhon nur gyur pa la phyag 'tshal lo / /
sangs rgyas sras dang bcas pa la / /
gus pas phyag 'tshal ci nus mchod / /
phyogs dus kun na bzhugs pa yi / /
byang chub sems dpa' rnams kyi khrims / /
bsod nams kun gyi gter gyur gang / /
de ni bsam pa dam pa yis / /
bla ma sdom pa gnas shing mkhas / /
nus dang ldan la blang bar bya / /
de tshe de la dge ba'i phyir / /
rgyal ba sras dang bcas rnams kyis / /
dge ba'i thugs kyis rtag par yang / /
bu sdug 'dra bar dgongs par 'gyur / /
gzhan rnams dang ni bdag la'ang rung / /
sdug bsngal yin yang gang phan dang / /
phan dang bde ba rnams bya ste / /
bde yang mi phan mi bya'o / /
nyon mongs drag las byung ba yis / /
sdom pa zhig par gang gyur pa / /
de yi nyes pa bzhi po ni / /
pham pa 'dra bar dgongs pa yin / /
rnyed dang bkur sti chags pa yis / /
bdag bstod gzhan la smod pa dang / /
sdug bsngal mgon med gyur pa la / /
ser snas chos nor mi ster dang / /
gzhan gyis bshags kyang mi nyan par / /
khros nas gzhan la 'tshog pa dang / /
theg pa chen po spong byed cing / /
dam chos 'drar snang ston pa'o / /
sdom pa slar yang blang bar bya / /
zag pa 'bring ni gsum la bshags / /
gcig gi mdun du lhag ma rnams / /
nyon mongs mi mongs bdag sems bzhin / /
dkon mchog gsum la gsum mi mchod / /
'dod pa'i sems kyi rjes su 'jug /
rgan pa rnams la gus mi byed / /
dris pa la ni lan mi 'debs / /
mgron por bdag gir mi byed cing / /
gser la sogs pa len mi byed / /
chos 'dod pa la sbyin mi byed / /
tshul khrims 'chal rnams yal bar 'dor / /
pha rol dad phyir slob mi byed / /
sems can don la bya ba chung / /
snying brtser bcas na mi dge med / /
'tsho ba log pa dang du len / /
'phyar nas rab tu rgod la sogs / /
'khor ba gcig bu bgrod par sems / /
grags pa ma yin mi spong ba / /
nyon mongs bcas kyang chos mi byed / /
gshe la lan du gshe la sogs / /
khros pa rnams ni yal bar 'jog /
pha rol shad kyis 'chags pa spong / /
khro ba'i sems kyi rjes su 'jug /
bsnyen bkur 'dod phyir 'khor rnams sdud / /
le lo la sogs sel mi byed / /
chags pas bre mo'i gtam la brten / /
ting nge 'dzin gyi don mi tshol / /
bsam gtan sgrib pa spong mi byed / /
bsam gtan ro la yon tan lta / /
nyan thos theg pa spong bar byed / /
rang tshul yod bzhin de la brtson / /
brtson min phyi rol bstan bcos brtson / /
brtson par byas kyang de la dga' / /
theg pa chen po spong bar byed / /
bdag la stod cing gzhan la smod / /
chos kyi don du 'gro mi byed / /
de la smod cing yi ge brten / /
dgos pa'i grogs su 'gro mi byed / /
nad pa'i rim gro bya ba spong / /
sdug bsngal sel bar mi byed pa / /
bag med rnams la rigs mi ston / /
byams la lan du phan mi 'dogs / /
gzhan gyi mya ngan bsang mi byed / /
nor 'dod pa la sbyin mi byed / /
'khor rnams kyi ni don mi byed / /
gzhan gyi blo dang mthun mi 'jug /
yon tan bsngags pa smra mi byed / /
rkyen du 'tsham par tshar mi gcod / /
rdzu 'phrul sdig la sogs mi byed / /
snying rjer ldan zhing byams phyir dang / /
sems dge ba la nyes pa med / /
byang chub sems dpa'i sdom pa nyi shu pa / /
slob dpon tsan dra go mis mdzad pa rdzogs so // //
