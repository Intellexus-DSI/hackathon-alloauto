@## / /
rgya gar skad du /
Ar+yA tA re maN+Da la bi d+hi nA ma sA d+ha nAM /
bod skad du /
'phags ma sgrol ma'i dkyil 'khor gyi sgrub thabs cho ga zhes bya ba /
dpal dgyes pa'i rdo rje la phyag 'tshal lo / /
bla ma dam pa'i zhabs kyi ni / /
pad+ma la gus phyag byas te / /
'phags ma sgrol ma'i sgrub pa'i thabs / /
man ngag rgyud la brten pa bri / /
bla ma la gus dad pa che / /
byang chub sems dpa' snying rje che / /
rtog pa legs par 'joms pa des / /
rje btsun mnyes byas man ngag mnos / /
dang por dben zhing nyams dga' bar / /
nyer spyod yo byad rdzogs par bya / /
de nas byang chub sems bskyed la / /
phyag dang mchod dang gsol ba gdab / /
rjes su yi rang bsngo ba sogs / /
byas te tshangs pa'i gnas bzhi bsgom / /
de nas gzung 'dzin brtan g.yo kun / /
stong par byas te sngags bzlas bya / /
oM swa b+hA ba shud+d+haHsarba d+harmAHswa b+hA wa shud+d+ho\u0f85haM /
zhes pas stong par bya'o / /
de yi ngang las hUM bsams te / /
ra ba gur dang phyogs mtshams bcing / /
khro bo bcu yi srung 'khor bsgom / /
de steng e las chos 'byung bsam / /
laM baM raM yaM rnams las ni / /
sa chu me rlung dkyil 'khor bsam / /
de steng bruM las 'khor lo 'o / /
der ni nA da babs pa las / /
bsgyur te gzhal yas khang bsam bya / /
gru bzhi pa la sgo bzhi pa / /
ka ba brgyad mdzes rgyan ldan bsam / /
oM sarba ta thA ga ta a ta la badzra swa b+hA wa At+ma ko\u0f85haM /
zhes brjod par bya'o / /
de nang paM las pad+ma ni / /
'dab ma brgyad pa 'phar ma gnyis / /
dbus su A li kA li las / /
nyi zla ga 'ur bsam par bya / /
dbus su yi ge tAM ser bsam / /
de ltar kA li ar gyur pas / /
mnyam sbyar de gnyis gyur par bsam / /
oM sarba ta thA ga ta a nu rak+to badzra swa b+hA wa At+ma ko\u0f85haM /
zhes brjod par bya'o / /
de ltar dbus kyi tA las ni / /
shar gyi nyi ma'i bar du ni / /
yi ge oM gyi rnam par spros / /
lhor ni tA dang nub tu re / /
byang du rgyu yi yi ge spro / /
de nas sgo yi phyogs dag tu / /
tA re tu dang re bzhi spro / /
steng du tA dang re gnyis spro / /
'od zer 'phros pas sems can sbyangs / /
lhar byas sa bon thim pa las / /
rang rang sa bon gyis mtshan pa'i / /
rdo rje me tog phreng ba yis / /
mar me kong bu dung chos dang / /
lcags kyu zhags pa lcags sgrog dang / /
dril bu rnams su gyur par bsam / /
de las 'od 'phros sbyang bsdus la / /
lha mo rnams su bsam par bya'o / /
de las dbus su lha mo sgrol ma ni / /
phyag brgyad zhal bzhi kha dog ser / /
rgyan ldan mdangs sdug lang tshor ldan / /
mtshan dang dpe byad bzang pos brgyan / /
g.yo zhing pad+ma'i gdan la bzhugs / /
rdo rje de bzhin zhags pa dang / /
mdung dang mda' ni g.yas na bsnams / /
rdo rje lcags kyu ut+pa la / /
gzhu dang sdigs mdzub g.yon pa na / /
skyil krung phyed pa'i gar gyis bzhugs / /
sa gsum dbang du sdud pa bsam / /
de yi shar du me tog gi / /
sgrol ma dkar mo zhal gcig ma / /
phyag gnyis me tog phreng ba 'dzin / /
rgyan rnams kun gyis spras par bsam / /
lhor ni spos kyi sgrol ma ste / /
kha dog nag mo spos 'dzin ma / /
nub tu mar me'i sgrol ma ste / /
ser zhing mar me'i snod 'dzin ma / /
byang du dri yi sgrol ma ste / /
ljang gu dri yi dung chos bsnams / /
dkyil 'khor dbus su bsgom par bya'o / /
de nas shar sgor sgo skyong dkar / /
lcags kyu 'dzin pa bsam par bya / /
lhor ser zhags pa bsam par bya / /
nub dmar lcags kyi sgrog 'dzin ma / /
byang du ljang gu dril bu'o / /
de rnams zhal gcig phyag gnyis ma / /
rin chen rgyan gyis legs spras shing / /
g.yo bcas gser gyi rna chas brgyan / /
spyan gnyis lang tsho phun sum tshogs / /
steng du rnam par sgrol ma ste / /
'og tu gnod mdzes sgrol ma'o / /
'khor lo sbrul zhags bsnams pa bri / /
de ltar thams cad mtshan nyid mtshungs / /
de nas skye mched dag la ni / /
mig gnyis rna ba gnyis dang sna / /
lce dang lus dang yid rnams su / /
maM daM i dang raM saM naM / /
gti mug zhe sdang ser sna la / /
'dod chags phrag dog bdag med la / /
gnag dang dmar dang ser mo sngo / /
ljang khu dkar mo rnams bsams te / /
zhal gcig phyag gnyis ldan pa'o / /
sku la oM las mkha' spyod ma / /
sa spyod bdag med ma gsum las / /
rdo rje gsum po bsam par bya / /
de nas 'od zer rab 'phros pas / /
rang bzhin gyi ni zhing khams nas / /
ye shes sems dpa' spyan drangs te / /
dzaHhUM baM hoHsa lha mo rnams / /
'gugs pas dgug gzhug bcings mnyes bya / /
de nas sems dpa' gsal bar lta / /
slar yang 'od zer 'phros pa las / /
sangs rgyas rigs lnga spyan drangs la / /
mchod bstod gsol ba gdab par bya / /
de nas dbang bskur rgyas btab ste / /
rtse mo rigs lnga rnam par mtshan / /
gzhan rnams rang gi rigs kyis gdab / /
oM sarba ta thA ga ta a b+hi She ka badzra swa b+hA wa At+ma ko\u0f85haM /
zhes brjod par bya'o / /
de nas sa bon las spros pa'i / /
lha mo rnams kyis mchod par bya / /
oM sarba ta thA ga ta pU dza ma g+ha badzra swa b+hA wa At+ma ko\u0f85haM /
zhes brjod par bya'o / /
de nas rigs kyi sa bon las / /
bdud rtsi lce la blangs byas te / /
oM sarba ta thA ga ta a mr-i ta badzra swa b+hA wa At+ma ko\u0f85haM /
zhes brjod par bya'o / /
de nas bstod pas legs bstod de / /
oM sarba ta thA ga ta stu ti badzra swa b+hA ba At+ma ko\u0f85haM /
zhes brjod par bya'o / /
gsal la yang dang yang du blta'o / /
de nas sngags bzlas pa ni /
na maHAr+yA wa lo ki te shwa rA ya /
bo d+hi satwA ya /
ma hA satwA ya /
ma hA kA ru Ni kA ya /
tad+ya thA /
oM tA re tut+tA re tu re /
sarba duSh+TAn /
pra duSh+TAn /
ma ma kr-i te /
dzaM b+ha ya /
staM b+ha ya /
mo ha ya /
ban+d+ha ya /
hUM hUM hUM /
phaT phaT phaT /
sarba duSh+TAn staM b+ha ni tA re swA hA /
oM tA re tut+tA re tu re swA hA /
phar phyin bcu yi lha mo la / /
yi ge bcu pas 'grub par 'gyur / /
bsnyen pa bye bas 'grub 'gyur zhing / /
las la rang sngags khri bzlas so / /
de nas skyo na rnam dag bsgom / /
gtor ma byas te lha gshegs la / /
ci bde ba yi spyod pas gnas / /
de ltar yang dang yang goms pas / /
gcan gzan bsrung dang dbang du bya / /
bskrad dang bud med dgug pa dang / /
bcings ba grol dang tshar bcad dang / /
bsreg dang mnan pa bsrung ba sogs / /
rgyud thos man ngag ldan pas bsgrub / /
bla ma mnyes pa mchog yin pas / /
de yis rje btsun yun ring bsten / /
sgrub thabs bkod pa'i tshogs de yis / /
de nyid mthong bas phyag byas te / /
bla ma dam pa lhan cig skyes / /
mnyes par byas te de mthong shog /
rje btsun ma 'phags ma sgrol ma'i lha bcu'i sgrub pa'i thabs /
slob dpon chen po lhan cig skyes pa'i rol pas mdzad pa rdzogs so // //
'brog mi lo tsA bas bsgyur ba'o //
