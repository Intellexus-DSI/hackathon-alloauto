@## / /
rgya gar skad du /
nai rAt+ma yo gi ni sA d+ha naM /
bod skad du /
bdag med rnal 'byor ma'i sgrub thabs /
rdo rje sems dpa' la phyag 'tshal lo / /
Dom+bi he ru ka'i zhal snga nas /
kye yi rdo rje rnal 'byor ma rgyud las / /
de nyid thams cad yang dag bsdus pa yi / /
lha mo'i 'khor lo bsgom pa gsungs pa'o / /
nam mkhar rje btsun bla ma dang / /
mi bskyod pa yi sku lta bu'i / /
mnga' bdag rdo rje dbang dmigs te / /
blo dang ldan pas phyag 'tshal mchod / /
snying gar rang gi sa bon bsam / /
mchod pa'i sprin ni rab tu dbul / /
rtag tu lha mo brgyad rnams kyis / /
bdud rtsi lnga yi sbyor ba las / /
rnal 'byor ma lnga dkar mo stsogs / /
bdud rtsi lnga ni 'dzin par brjod / /
sngon mo gtum mo Dom+bi nI / /
ro dang bcas te 'khyud par ldan / /
rtag tu sdig pa bshags pa dang / /
bsod nams nyid la rjes yi rang / /
dkon mchog gsum la skyabs su 'gro / /
byang chub sems ni rnam par gzung / /
dang por byams pa bsgom par bya / /
gnyis pa snying rje rnam par bsgom / /
gsum pa dga' ba bsgom par bya / /
kun gyi mtha' nas btang snyoms so / /
de rjes rgyal ba'i sngags brjod de / /
oM shU n+ya tA dz+nyA na badzra swa b+hA ba A t+ma ko\u0f85haM / /
rang bzhin stong pa nyid du rnam bsgoms sngon gyi ni / /
rnal 'byor pas ni smon lam rjes su dran par bya / /
dang por re pha las ni nyi ma rnam par bsgom / /
nyi ma der ni hUM byung sna tshogs rdo rje ste / /
rdo rje de nyid kyis ni rnam par bsgom bya ba / /
ra ba dang ni gur yang rab tu bcing bar bya / /
shes rab e yi gzugs can ma / /
blo ldan nam mkha'i khams bsam bya / /
der ni sa gzhi gru bzhi pa / /
ljang gu rnam par bsgom par bya / /
sa yi dkyil 'khor nang gnas par / /
chu yi dkyil 'khor bsgom par bya / /
chu yi dkyil 'khor dbus gnas par / /
me yi dkyil 'khor bsgom par bya / /
de la rlung gi dkyil 'khor lo / /
rlung gi dkyil 'khor nang gnas par / /
bdag kyang bsam par bya ba ste / /
e waM nyid du bdag dang ni / /
'dres par gyur pa 'khor lo yin / /
gru bzhi pa la sgo bzhi pa / /
ka ba brgyad kyis nye bar brgyan / /
dra ba dra phyed yang dag ldan / /
rdo rje thig gis rnam par brgyan / /
'khor lo der ni srog song ba / /
bco lnga rnam par bsgom par bya / /
rnal 'byor ma yi phyogs mtshams las / /
gdan ni bco lnga nyid du brjod / /
gdan gyi steng du zla ba yin / /
zla steng rnam 'byed blo ldan pas / /
de dag nang song sa bon ni / /
rtsa ba'i dbyangs yig la sogs bsam / /
me long mnyam nyid ye shes dag /
zla ba nyi ma rab tu grags / /
aM las byung ba'i gri gug ni / /
so sor rtog pa nyid du brjod / /
'di rnams gcig gyur nan tan te / /
rdzogs pa chos dbyings dag pa ste / /
rnal 'byor ma ni rnams kyi lus / /
ye shes lnga yi bdag nyid grags / /
nyi zla dag dang gri gug gis / /
ji ltar chu ni 'dres 'gyur ba / /
yang ni 'dres par gyur nas phyis / /
bdag med rnal 'byor ma bskyed de / /
kha dog nag mo grags chen mo / /
phyag rgya lngas ni rnam par brgyan / /
g.yas na gri gug 'jigs chen ma / /
g.yon pa nyid ni pad+ma'i snod / /
g.yas min par ni kha T+wAM ga /
stag gi pags pas smad dkris so / /
a A i I u /
bdag med rnal 'byor ma la sogs pa rnams kyi brjod do / /
U r-i r-I l-i /
puk+ka sI la sogs pa rnams kyi'o / /
l-I e ai o / /
sa bon rnams ni dkar mo la sogs pa rnams kyi brjod do / /
au aM sa bon dag na 'og dang steng gi gnas pa dag gir yang brjod do / /
sems dang phan pa rin chen bdag /
tshe dpag med dang don grub kyis / /
bdag med la sogs phyag rgya gdab / /
shes rab 'phar mar rnam par gnas / /
sems dang phan pa'i rin chen bdag /
tshe dpag med pa bde gshegs kyis / /
mtshams nas puk+ka sI la sogs / /
rim pa'i rjes la phyag rgyas gdab / /
rnal 'byor ma ni bzhi rnams kyis / /
rtag tu bsgoms gnas nyid la ni / /
zhe sdang gti mug ser sna dang / /
'dod chags rdo rje phyag rgyas gdab / /
'og dang steng dang sku gsung gi /
phyag rgyas byed pas rdzogs pa'o / /
phyag rgyas gdab dang rtag pa 'dis / /
de nas phyag rgya nyi shu brjod / /
dbang por rdo rje gshin gau rI / /
chu bdag chu yi rnal 'byor ma / /
lus ngan rdo rje mkha' 'gro ma / /
dbus su bdag med rnal 'byor ma / /
dbang ldan du ni puk+ka sI / /
de bzhin 'tshed mer ri khrod ma / /
bden bral du ni gtum mo ste / /
rlung du Dom+bir brjod pa'o / /
yang ni shar sgor dkar mo ste / /
de bzhin lhor ni chom rkun ma / /
nub kyi sgo la ro langs ma / /
de bzhin byang du g+hasma rI / /
'og tu sa spyod mar bshad de / /
steng du mkha' spyod mar brjod do / /
ji ltar bdag med rnal 'byor ma / /
thams cad dam par dga' ba'o / /
snying gar rang gis bon bsam / /
'od zer phyung ste de nas ni / /
sangs rgyas rnams ni spyan drangs te / /
lha mo brgyad kyis mchod par bya / /
phyi nas gsol ba gdab pa ni / /
bcom ldan bdag nyid chen po rnams / /
bcom ldan de bzhin gshegs pa kun / /
bdag la dbang bskur la sogs gsol / /
bum pa bdud rtsi lngas gang ba / /
mkhas pas sangs rgyas kyis dbang bskur / /
sangs rgyas kun gyis bskur nas ni / /
dbu rgyan la ni thugs bdag yin / /
dang por nag po bsgom par bya / /
gnyis pa dmar po bsgom par bya / /
gsum pa la ni ser por bsgom / /
de bzhin bzhi par ljang gu ste / /
lnga pa kha dog sngon po nyid / /
drug pa dkar po'i tshul can de / /
yan lag drug sgom rnal 'byor pas / /
phyi nas kha dog rnam par spangs / /
gzugs phung la ni rdo rje ma / /
tshor ba la ni dkar mor brjod / /
'du shes chu yi rnal 'byor ma / /
'du byed rdo rje mkha' 'gro ma / /
rnam shes phung po'i rang bzhin gyis / /
bdag med rnal 'byor ma rnams so / /
dkyil 'khor bdag mo 'jigs gzugs gnas / /
'jigs pa dang ni 'jigs pa mdzad / /
sa ni puk+ka sI ru bshad / /
de bzhin chu khams ri khrod ma / /
me ni gtum mor shes par bya / /
rlung ni g.yung mor rab tu grags / /
gzugs la dkar mor rtag tu bshad / /
sgra la chom rkun ma rab grags / /
dri yi cha la ro langs ma / /
ro la g+hasma rI rab brjod / /
reg bya sa spyod mar bshad de / /
chos kyi dbyings la mkha' spyod ma / /
rtag tu 'di dag rnam dag pas / /
de nyid rnal 'byor pa yis 'grub / /
mig dag gti mug rdo rje yin / /
rna bar zhe sdang rdo rje ma / /
sna la ser sna mar bshad de / /
khal 'dod chags rdo rje ma / /
lus la phrag dog rdo rje ma / /
yid la bdag med rnal 'byor ma / /
go cha 'di rnams ches dag pas / /
dbang po rnams kyi rnam par sbyor / /
skyes pa'i thod pa'i phreng bas bskor / /
gri gug lta ni gcod pa ste / /
thod pa nyon mongs mgo bo yi / /
phreng ba'i steng du gnas pa'o / /
bla ma slob dpon 'dod lha la / /
phyag 'tshal don du 'khor lo gzung / /
bla ma rdo rje 'dzin pa la / /
smod tshig mi mnyan pa yi phyir / /
nyan pa dag tu rna cha 'dzin / /
sngags zlos phyir ni mgul do ste / /
lag gdub srog chags gsod pa spangs / /
phyag rgya bsten phyir ska rags te / /
sangs rgyas lnga yi phyag rgya yis / /
rtag tu lus la gdab par bya / /
sngags ni /
oM a A i I u U r-i r-I l-i l-I e ai o au AM swA hA /
phyag rgya'i rnam dag bshad bya ba / /
'khor lo'i gzugs kyis mi bskyod pa / /
'od dpag med pa rna cha'i bdag /
mgul gyi phreng ba rin chen bdag /
lag pa la ni rnam snang brjod / /
ska rags la ni don yod gnas / /
'di rnams dag la phyag rgya lnga / /
skyon ni yongs 'joms 'dzin pa ni / /
rnal 'byor mas ni rab tu bzung / /
nang gi rnal 'byor bshad par bya / /
mo gzugs 'jig rten dbang du byed / /
khro bo'i gzugs kyis sreg par byed / /
A li kA li snyoms zhugs pas / /
phyi rol gyi ni gnyis gnyis bkab / /
grong khyer dkrug pa'i sngags ni / /
oM a ka tsa Ta ta pa ya sha swA hA / /
'byung po thams cad pa'i gtor ma'i sngags ni / /
oM A ka ro mu khaM sarba d+ha rmA NAM /
A d+yA nu t+pan+na twA ta /
oM AH hUM phaT swA hA /
rnal 'byor ma ni bdag med ma'i / /
sdom pa'i dbye ba bshad par bya / /
lte bar phyag rgya chen po gnas / /
rtag tu bde ba chen po 'dzag /
rno phyir me yi gzugs su ni / /
de yang ma mo rnams kyis brtags / /
dang por dbyangs yig rang bzhin te / /
glor ni sangs rgyas rnams kyis brtags / /
'jig rten gsum du khyab gnas kyang / /
so so'i skye bos mi shes so / /
bdag med lus kyi nang na gnas / /
gzhom med pa ni kha 'og tu / /
rgyun mi 'chad par byang chub sems / /
sbyor bas rtag par 'dzin pa nyid / /
de phyir lus la rtsa gsum gnas / /
rkyang mor ma kun 'dar ma / /
sku gsung thugs kyi gzugs kyi ni / /
las kyi phyag rgya nyid du bcas / /
rkyang ma shes rab rang bzhin dang / /
ro ma thabs kyi yan lag gnas / /
a ba d+hU tI dbus gnas su / /
gzung dang 'dzin pa spangs pa ste / /
bde chen byed pa'i gzugs can ma / /
mi bskyod 'bab pa rkyang ma ste / /
ro ma khrag ni 'bab pa'o / /
kun 'dar mgon po dpag med kyi / /
rtag tu gnas kyi dngos po ma / /
las kyi phyag rgya bde ba can / /
rang gi lus la rtsa rnam gsum / /
rdo rje rin chen chu skyes kyis / /
sku gsung thugs ni 'dzag pa ste / /
gcig pa'i dus ni rdo rje yi / /
rin chen 'dzin pas dpyid nyid do / /
dpag med mgon gyi mngon rdzogs pa'i / /
sangs rgyas rang bzhin brjod pa ste / /
mtshan mo'ang nyin par dag tu yang / /
rtag tu ye shes skye ba nyid / /
lhan cig skyes pa mchog dga' ba / /
pha yi bde ba bzang po 'bab / /
dper na gang yang mtshan mo'i khyim nang du / /
zas za lus kyis yongs su byed 'dod pa / /
sbar ba mar me yis ni mun rum ltas / /
de bzhin gti mug mun pas bde ba yin / /
'di ltar shes bya srid pa'i mtsho dug chu / /
'dod chags la sogs sna 'thung khyab / /
bkres pas gdungs pa rlabs dang 'khril shing rnam 'khril mya ngam gcig pu 'gram chen po / /
gang phyir byang chub blo ldan skye bo skad cig kyang ni rang don gcig gnyer ba / /
gti mug zhags pa'i gos ni spangs nas pha rol mi 'gro bdag gis ngo mtshar che / /
blo bzangs dang po bskyed pa'i rim pa sgom par byed dang phan pa'i phyag rgya dang / /
sngags ni rnam dag gug skyed go cha thams cad nges par dran pa bral mi bya / /
phyi nas blo bzangs rangs shing skad cig rgyun du de nyid gcig gis sems dang ldan / /
rdzogs pa'i rim pa bsgom pa srid pa las byung lhan cig skyes pa rtag tu bsam / /
ra d+ha longs spyod tshong 'dus sna tshogs sbrang ldan kang kha'i khab ces bya ming du / /
stag zhon sna tshogs sbrul mgo gdengs pas brgyan cing gang zhig bzod ldan spyod pa gang / /
de nas gzhan phan 'dod phyir 'jig rten don du gang bshad sgrub thabs dbang po 'di / /
gsang ba'i shes rab yan lag 'du ba bdag gis gang bshad rgyal sras bzod par mdzod / /
bdud rtsi 'od kyi sgrub pa'i thabs rdzogs so // //
rgya gar gyi mkhan po ga ya d+ha ra dang /
bod kyi lo tsA ba dge slong shAkya ye shes kyis bsgyur ba'o //
