@## / /
rgya gar skad du /
ma hA mA yA tan+t+ra a nu he ru ka sA d+ha na no bi ka /
bod skad du /
sgyu 'phrul chen mo'i rgyud kyi rjes su 'brang ba'i he ru ka'i sgrub pa'i thabs /
bcom ldan 'das dpal rdo rje mkha' 'gro ma la phyag 'tshal lo / /
sgyu 'phrul chen mo'i bdag nyid rgyal / /
rdo rje mkha' 'gro phyag byas te / /
de yi gzhung lugs bsdus pa yi / /
sgrub thabs rim pa bshad par bya / /
dad byams snying rjer ldan pa yis / /
yang dag byang chub yid byas te /
sbyin dang tshul khrims la sogs ldan / /
'jig rten chos brgyad mnyam sems shing / /
sngags rgyud dngos grub stsol rig pas / /
rnal 'byor spyod dang mthun la rol / /
bde ba'i gnas su nyer 'dug ste / /
snying gar nyi ma hUM bzhag nas / /
'od zer las byung mchod pa yis / /
mdud na du bdag po yongs mchod nas / /
sdig pa bshags pa la sogs byas / /
de nas stong nyid bsgom bya ste /
oM shU nya tA dz+nyA na dzra swA wa A t+ma ko\u0f85haM /
zhes pa yid kyis brjod par bya / /
mkha' la dmar po 'dab bzhi pa'i / /
pad+ma la gnas nyi dkyil la / /
thig le dkar po lnga bsams te / /
dang po spro dang bsdu byas nas / /
sngon du goms pa'i byams chen dang / /
snying rje la sogs rang bzhin can / /
phyogs bzhir thig le las byung ba'i / /
gar gyi tshul gyis 'khyud dga' ba'i / /
rtag tu mkha' 'gro ma bzhi yis / /
bskul bar rnam par bsam par bya / /
ha les hi bi ya si a / /
ka ma lu pra ba yu badzre /
a la la la la ho / /
ma hA su te na /
a ra ha ni te na /
ra wi ki ra Na /
pra phu li yu la /
ka ma lu ma hA su te na /
de nas 'khor ba'i sdug bsngal las / /
sems can bsgral ba'i bsam pa yis / /
'gro ba de nyid sgyu ma bzhin / /
ji ltar 'byung las rnam gzigs te / /
dbus ma'i thig le las byung sngo / /
sa bon hUM las snying rje'i dngos / /
ye shes lnga dang sku gsum bdag /
mchog tu dga' zhing mdzes pa yi / /
zhal bzhi pa dang phyag bzhi pa / /
yan lag rnams ni thal bas byugs / /
rtsa zhal lus bzhin kha dog sngo / /
g.yas pa'i zhal ni ser ba dang / /
rgyab ma dkar zhing dmar bar snang / /
g.yon pa ma rgad bzhin du 'bar / /
spyan gsum na ra'i pags la sogs / /
phyag rgya rnam pa lnga yis brgyan / /
mgo skyes kham pa gyen bsgreng pa / /
mi bskyod thod pa'i dbu rgyan mtho / /
g.yas na ka pA la dang mda' / /
kha T+wAM ga dang gzhu ni g.yon / /
'od zer bye ba 'phro ba'i tshogs / /
'gro la phan phyir sangs rgyas mdzad / /
rang snang sangs rgyas mkha' 'gro ma / /
'dod la dga' bas rtag 'khyud ma / /
zhal ni lha mo bzhir gzigs pa'i / /
gar lta he ru ka bsam bya / /
mkha' 'gro ma rnams kyi mtshan la sogs pa bshad par bya ste /
de la shar phyogs kyi 'dab ma la ni rdo rje mkha' 'gro ma kha dog sngon po ste sngon po dang /
ser po dang /
dkar zhing dmar ba dang /
ljang gu'i zhal bzhi ste /
sa dang me long lta bu'i ye shes la sogs pa rnam par dag pa /
g.yas pa na rdo rje dang ka pA la 'dzin pa /
g.yon pa na dril bu dang kha T+wAM ga 'dzin pa'o / /
lho phyogs kyi 'dab ma la ni mnyam ba nyid kyi ye shes dang /
chu'i khams la sogs pa'i rang bzhin can /
dpal rin chen mkha' 'gro ma phyag na rin po che'i rgyal mtshan dang tri shU la bsnams pa /
g.yon pa na b+han+d+ha dang ce sbyang gi mgrin pa dam du 'dzin pa ste /
ser po dang /
sngon po dang /
dkar zhing dmar pa dang /
ljang gu'i zhal bzhi'o / /
nub kyi 'dab ma la ni pad+ma mkha' 'gro ma dkar zhing dmar ba ste /
me dang so sor kun du rtog pa la sogs pa'i ye shes kyi rang bzhin can gzhon zhing mdzes pa ste /
zhal dkar zhing dmar ba dang /
gser bzhus pa lta bu dang /
sngon po dang /
ljang gu'i zhal can no / /
phyag g.yas pa na sna tshogs pad+ma dang mda'o / /
g.yon na ni ka pA la dang gzhu'o / /
byang phyogs kyi 'dab ma la ni sna tshogs mkha' 'gro ma ljang gu ste ljang gu dang /
ser po dang /
dkar po dang /
sngon po'i zhal can bya ba grub pa dang /
rlung la sogs pa'i rnam par dag pa'i sna tshogs mkha' 'gro ma ste /
g.yas pa na ral gri dang DA ma ru /
g.yon ba na zhags pa dang ka pA la'o / /
lha mo thams cad kyang spyan gsum pa zhal bzhi dang /
phyag bzhi pa ste /
sgeg pa la sogs pa'i nyams dang ldan pa mtshan dang dpe byad 'bar zhing nyi ma'i gdan la gnas pa /
mgon po'i gar gyi tshul lta bu / /
phyag rgya lnga dang ldan pa la sogs pa'o / /
yan lag drug tu dgod byas nas / /
mgon po dgug pa la sogs pas / /
dbang bskur rgyal ba mchod pa dang / /
bstod dang rjes chags la sogs pa'o / /
dpral ba mgrin pa mig gnyis dang /
rna ba sna dang snying gar dgod / /
oM a A khe tsi ra zhes pa'o / /
re pha'i steng du hUM byas te / /
rdo rje myur du mnyam sbyor bas / /
ye shes dkyil 'khor rnam par dgug /
mchod yon sbyin sogs sngon byas te / /
rang dang gcig tu gzhug par bya / /
'khor lo gcig tu mnyam byas pas / /
khyad par 'bras bu'i dngos grub 'gyur / /
zangs sogs khu bas byug pa yis / /
gser gyi dngos po 'grub pa ltar / /
snying nas snying po'i 'od zer gyis / /
phyogs bzhugs mgon po bskul byas te / /
'od zer las byung rig ma rnams / /
bdud rtsi'i chus gang bum pa yis / /
rang gi spyi bor dbang bskur bas / /
mi bskyod gtso bo'i cod pan du'o / /
btsun mo bzang mo rnams la yang / /
rtag pa dang ni rin chen dbang / /
dpag med don yod grub pa rnams / /
dam pa'i mchod pas lag brel ba'i / /
mchog gi lha mo mnyam phyung ste / /
rnal 'byor ma dang bcas mchod cing / /
bdag nyid he ru ka bstod bya / /
mche ba gtsigs shing 'jigs pa che / /
sngags kyi me tog phreng bas brgyan / /
sha chen rab tu gsol mdzad pa / /
he ru ka dpal bdag phyag 'tshal / /
de dag ni bstod pa'i glu'o / /
mgo bo lte ba gsang gnas dang / /
brla gnyis la sogs rim bzhin du / /
oM hUM swA AHhAr bcas pa'i / /
rigs lnga'i bdag nyid sa bon bsam / /
hrIHyig dmar po chu skyes te / /
bruM las byung ba'i ge sar ser / /
sangs rgyas mkha' 'gro dpal dang 'dra / /
chags pas gzigs te dga' mos pa'i / /
lha mo bzhi la sogs pa rnams / /
glu yi dbyangs kyis bskul bar bsam / /
oM byung nor bu hUM rdo rje / /
rnam pa sna tshogs mdzad sogs pas / /
rgyal ba rjes su chags mdzad pa'i / /
dga' ba 'di ni brtsam par bya / /
rdo rje bad bskyod phaT kyi sgras / /
bkug nas kyang ni gzhug par bya / /
rgyal ba'i tshogs rnams bde bar ni / /
zhu ba las ni rdo rjer byung / /
de nas lce yi cho ga bzhin / /
pad+ma las rang sems myong bya / /
snying gar 'byung ba bzhi dngos kyi / /
pad+ma dmar po 'dab bzhi pa / /
nyi ma zla gnas thig le la / /
kha sbyar shin tu bskor ba ni / /
pad rtsa'i skud 'dra'i ri mo ni / /
phyed bcas mdun gyi khyab yig tshar / /
sgra dang bcas te steng byung nas / /
de nas zla ba'i bu gar zhugs / /
rjes su 'gro dang 'ong 'gyur ba / /
brjod nas spro bar bya ba ni / /
srog dang rtsol ba bsdams nas su / /
sngags ni de bzhin slar bsdu ba'o / /
yi ge gsum gyi sgra yis ni / /
gzhug pa dang ni dbyung ba dang / /
steng du 'gro ba'i rlung gis ni / /
yi ge oM gyi sgras dbyung zhing / /
gzhug pa la ni bcug nas su / /
gnas bya la gnas rlung phra mo / /
thig le dkar po'i dbus su gnas / /
lte bar dbyangs dang gsal byed rgyus / /
ri mo phyed bcas bdun yon tan / /
gzhug dang gnas dang phyir dbyung ba / /
dal zhing dal bas gzhan mi 'gro / /
rab tu spyod pa'i sems kyis bsgom / /
oM AHhUM /
'di ni yi ge gsum bzlas pa'i sngags so / /
'dod pa'i mchod sogs byas nas ldang / /
de nyid mthong zhing rnam grol bas / /
'gro ba'i sdug bsngal la bltas te / /
bde ba yongs su bsngo bar bya / /
bdag gis gang zhig byas bsod kyis / /
rdo rje mkha' 'gro bsgom gyur cing / /
de yis rdo rje mkha' 'gro'i bdag /
'gro mgon phun tshogs thob gyur cig /
langs nas bsod snyoms la sogs dang / /
nyan dang bshad pa la sogs bya / /
rang gzhan he ru kar byas te / /
sgyu ma'i rnam pa bzhin du spyad / /
hUM gis kha zas byin brlabs te / /
a las byung ba'i ka pA lar / /
'og tu rlung las me'i 'khor lo / /
'bar ba dri ma med byas te / /
steng du oM ni bsam byas te / /
bdud rtsi'i gzugs ni mngon bsngags la / /
lce rtser rdo rje bsam byas te / /
bkug ste de yis tshim par bya / /
oM AHhUM guh+ya b+hak+Sha b+hak+Sha haM /
'di ni bdud rtsi myang ba'i sngags so / /
khrus kyi dus su sngon bzhin du / /
dbang bskur cho ga sngon bzhin bsgom / /
thun bzhi po ni thams cad du / /
de ltar bsgom zhing mnyam par gzhag /
bdag gis rdo rje mkha' 'gro yi / /
sgrub thabs byas ba'i dge ba gang / /
thob ba des ni 'gro bdag nyid / /
de bzhin byed pas mdzes gyur cig /
sgyu 'phrul chen mo'i rgyud kyi rjes su 'brang ba'i he ru ka'i sgrub thabs slob dpon ku ku ri pas mdzad pa rdzogs so //
