@## / /
rgya gar skad du /
bar ma'i shwa sA d+ha naM /
bod skad du /
rta mchog gi sgrub thabs so /
de kho na bzhin du nyi ma dang yi ge hUM mthing nag las byung ba'i rta mchog dmar po zhal bzhi phyag brgyad pa /
zhabs bzhi pa ste /
zhal dang po ni khro bo'i sgeg bag dang ldan pa'i spyan gsum pa'o / /
g.yas pa ni drag dang ldan pa'o / /
g.yon pa ni tshangs pa'i zhal lo / /
spyi bo na ni 'gying bag dang ldan zhing so tshigs kyi ma ko bsdams pa'i rta'i zhal ljang gu'o / /
g.yas pa'i phyag gcig gis ni sna tshogs rdo rje dang bcas pas ba dan rtse gsum pa bsnams nas bslang ba'i stang stabs mdzad pa'o / /
g.yon pa'i phyag bsnyal ba gcig gis ni sna tshogs pad+ma bsnams par mdzad pa'o / /
yang g.yas pas ba dan rtse gsum pa'i rnam par bslang ba'i stang stabs mdzad pa'o / /
yang phyag g.yon pas 'khor lo bsnams pa'o / /
yang phyag g.yas pa gnyis kyis ni ral gri dang mda'o / /
g.yon pa'i phyag lhag ma gnyis kyis ni dbyug to dang gzhu bsnams pa'o / /
zhabs g.yas pa brkyang bskum du mdzad pa gcig gis ni dbang mo dang dpal mo mnan nas gnas pa'o / /
g.yas kyi zhabs gnyis pas ni dga' ma dang sdug ma'o / /
g.yon pa'i zhabs dang po gcig gis ni dbang po dang mngar byed kyang ngo / /
g.yon pa'i zhabs gnyis pas ni rgyal byed dang gnas ldan yang ngo / /
de ltar bdag nyid bsgom par bya ba yin no / /
phyag rgya ni sna tshogs rdo rje dang /
ba dan rtse gsum pa slong ba ni rta mchog gi phyag rgya'o / /
sngags ni /
oM sum+b+ha ni sum+b+ha hUM /
zhes bya ba'o / /
rta mchog gi sgrub thabs so // //
mkhas pa a b+hA ya las dge slong tshul khrims rgyal mtshan gyis bsgyur ba'o //
[ ]
