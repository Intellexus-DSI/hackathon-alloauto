@## / /
rgya gar skad du /
shrI pa ra mAr+tha se bA /
bod skad du /
dpal don dam pa'i bsnyen pa /
dpal dus kyi 'khor lo la phyag 'tshal lo / /
khams gsum la ni ye shes nyin mor byed pa yi / /
dpal ldan shAkya'i seng ge byams pa'i mgon po dang / /
'jam dbyangs bcas pa yid bzhin nor dang grags pa dang / /
rdo rje 'dzin pa rnams la spyi bos phyag 'tshal te / /
lta ba drug gi gzhung mang rtog ge la sogs kyis / /
blo dman rnams kyis gang zhig brtag par dka' bas te / /
mdor bsdus pas ni 'jig rten lugs ni spangs nas su / /
don dam bsnyen pa de ni bdag gis bshad par bya / /
'dod pa'i dngos grub slob dpon zhal gyi rjes 'brang bar / /
ma lus rdo rje theg par thams cad mkhyen pas gsungs / /
de phyir slob ma dam pa rnams kyis bla ma gser bzhin du / /
yongs su brtags na sdig pa cung zad yod ma yin / /
gang las khyab 'jug bde 'byung drag po zla ba dang / /
nyi ma rgyu skar sgra gcan gza' sogs gyur pa yi / /
rdo rje sems dpa' yab de dag ni rnam spangs te / /
rmongs pas 'jig rten mes po'i lam la len par byed / /
'jig rten dag gi nges pa tshad mas dman pa ste / /
lta ba'i chos kyi dbye ba dag gi rnam pa mang / /
rig byed rtogs par dka' zhing dran pa tha dad pas / /
'jig rten 'dir ni mkhas pa rnams kyis gang zhig 'dzin / /
thams cad mkhyen pa yis ni gsungs pa'i don gzhan la / /
lus mang po yis de ni gzhan du 'chad par byed / /
lta ba drug tu gnas pa bla mar rab grags pa / /
khams ni rab tu rgyas dang mnyam pa nyid log khams / /
bla ma'i zhal gyis dman pa dag gis rgyud thos zer / /
mngon par dbang bskur mi 'gyur lam ni ma thob par / /
rdo rje slob dpon go 'phang chen po 'dir byed de / /
skye bo rmongs pa 'di la ci zhig spyad pa'o / /
nor 'dod brkam pas mngon par dbang ni bskur bar byed / /
rang gi dkyil 'khor rdul tshon dag gis bri byed de / /
rdo yi rang bzhin 'dod pa'i rtags la mchod par byed / /
'bar ba'i thab khung du ni mar la sogs pa sreg /
oM yig hUM yig ces ni 'dod pa'i sngags yin te / /
gzhan la phan pa ru ni 'di nyid brjod pa yin / /
blo gros nyams pa yis ni 'di dag mi shes te / /
gang gis sgra tsam dag ni de nyid sngags su 'gyur / /
ngang pa'i rgyal med mtsho yi pad+ma'i lte bar ni / /
g.yon can bya dkar dag ni shin tu mdzes par 'gyur / /
nya yi rigs la de ni gsod pas gab pa ltar / /
bla ma ngan pas 'gro ba rnams la de bzhin no / /
pad+ma'i snying po ltar ni mgrin pa bstungs nas su / /
g.yon can rkang pa ya gcig gis ni gnas pa ste / /
chu skyar 'dis ni nya rnams 'khrul pa byed pa ltar / /
bla ma ngan pas 'gro ba rnams la bya dkar bzhin / /
ji ltar zlos gar mkhan gyis gar gyi ngo bo bsgyur / /
'khor ba lha yi dbang po'i gzugs su byed pa ltar / /
lam dag med dang nor la 'dod cing brkam pa yis / /
de bzhin dbang la rgyal ba'i cod pan 'ching bar byed / /
'dod la lhag zhen chang gi dbang gis bag med cing / /
khro ba'i sems dang bcas shing rdzas la mang du zhen / /
bden pa ma yin smra zhing bu rnams slu 'dod pa / /
bla ma de yis sdug bsngal ster ba ngo mtshar med / /
'khor ba'i sdug bsngal me dag gis ni gdungs pa yis / /
rab rib mig gis bla ma dag gis gzung byas pa / /
shin tu gdung ba gzhom phyir lam chen gnas pa yi / /
gnyid log sbrul gyi dug gis 'khrul pa bzhin du'o / /
chos la zhen dang mya ngan 'das pa'i bde ba la / /
rab zhen sems ldan rmongs pa'i skye bo du ma la / /
yongs su brtags na dmyal ba'i me ni ster ba po / /
bla ma ngan pa ci yi phyir na sten par byed / /
'khor ba dang ni mya ngan 'das pa'i dngos nyams pa / /
shes dang nges zhugs snying rje la sogs tha mi dad / /
dbang po bral zhing rtog pa brtag pa ru ni dang / /
gnyis su med cing kun 'gro nges par zhi ba nyid / /
de yang dang po'i sangs rgyas rdo rje sems dpa' dpal / /
de nyid 'jig rten mgon dang dpal ldan 'jam pa'i dbyangs / /
de ni thugs kyi rdo rje rdo rje mkha' 'gro dpal / /
de ni mi 'gyur 'gyur med rnal 'byor gyis ni bgrod / /
de ni dbang phyug khyab 'jug dag dang mes po ste / /
bdud sogs 'joms med bde gshegs rgyal dbang po / /
grags pa de ni thub pa shAkya seng ge dpal / /
de ni sangs rgyas thams cad dpal ldan dus 'khor lo / /
sprul pa 'di ltar zhi ba de ni bla ma dpal / /
rab tu sbas pa'i sangs rgyas bde ster sa gzhi la / /
bdud kyi dgra gcig skye 'gro yi ni rtsa lag gcig /
bla ma dam pa bsten pa rnams la yid bzhin nor / /
srid pa gsum gyi bsam gtan chags mnyam sgom pa po / /
chags chen 'dod chags chen po la ni thugs bcings pa / /
dbang po gnyis bde sbyor zhing brtul zhugs chen po can / /
phyag rgya dag la sbyor yang chags pa nyams mi mnga' / /
nyi zla dag gi lam la rnal 'byor nyams pa dang / /
shes rab me la rnal 'byor stobs kyis rab tu zhugs / /
dpag med bde ba'i bdud rtsi btung la chags pa ste / /
sdig 'phrog rdo rje 'dzin pa de ni bla ma dpal / /
bu bzang dag ni rnam par spangs nas tshol mi byed / /
bde bar 'ongs pa sbyin pa ru ni mi gtong ba / /
rnyed pa'i don la sogs pa ru ni 'dod ma yin / /
rnyed pa'i nor ni nye bar longs ni spyod mdzad pa / /
bla med rgyud kyi gsung ni yang dag ston pa'o / /
yon tan ldan pa'i sras rnams la ni 'khor ba 'joms / /
rang lus tshangs pa'i 'jig rten nas ni kun du ston / /
de ni bla ma'i dpal te bla ma dpal gzhan min / /
dpag med sangs rgyas kyis ni rtag tu de la mchod / /
phyogs bzhugs byang chub sems dpa' rtag tu de la 'dud / /
grub pa rnams kyis rdo rje'i glu mang de la len / /
srid pa'i dgon par lhung la lam ni ston pa'o / /
'dod pa phal par zhen pa bla ma dpal ma yin / /
legs 'ongs nor la zhen pa bla ma dpal ma yin / /
skyes bu mkhas pa smod byed dpal ldan bla ma min / /
sems can snying brtse rnam spangs dpal ldan bla ma min / /
dge 'dun dkor la rab spyod dpal ldan bla ma min / /
nor med slob ma 'dor ba dpal ldan bla ma min / /
bsgoms zin las rnams ster ba dpal ldan bla ma min / /
bu bzang kha sdom byed pa dpal ldan bla ma min / /
bu bzang de nyid sbed pa dpal ldan bla ma min / /
bu bzang slu bar 'dod pa dpal ldan bla ma min / /
bu bzang yun rings khro ba dpal ldan bla ma min / /
bu bzang spong bar 'dod pa dpal ldan bla ma min / /
ye shes dbang gis khengs bcas dpal ldan bla ma min / /
rdzas kyi dbang gis rab dga' dpal ldan bla ma min / /
phran tshegs khyim du bsti 'dod dpal ldan bla ma min / /
rgyal srid sde la rab zhugs dpal ldan bla ma min / /
rang gi mgrin par skad 'chang dpal ldan bla ma min / /
khyab 'jug dbyu gu 'chang ba dpal ldan bla ma min / /
thal bas lus la byugs pa dpal ldan bla ma min / /
ral pa 'chang dang skra bregs dpal ldan bla ma min / /
mgo bo'i thod pa 'chang ba dpal ldan bla ma min / /
gcer bu dang ni skra 'bal dpal ldan bla ma min / /
dben pa'i dbang gis rab dga' dpal ldan bla ma min / /
lus la dmar po'i gos gyon dpal ldan bla ma min / /
pus 'khyud rab tu 'ching ba dpal ldan bla ma min / /
sngags zlos bgrang phreng can ni dpal ldan bla ma min / /
chang gi dbang gis bag med dpal ldan bla ma min / /
srog chags rnams la sems sdang dpal ldan bla ma min / /
bde ba'i dbang gis rab dga' dpal ldan bla ma min / /
'gyur ba'i bde la chags pa dpal ldan bla ma min / /
sdug bsngal dbang gis gdungs pa dpal ldan bla ma min / /
thar pa'i lam la bag med dpal ldan bla ma min / /
lam las nyams pa'i sems ldan dpal ldan bla ma min / /
kun 'gro chos ni nyams pa dpal ldan bla ma min / /
rang dbang sdug bsngal byed pa dpal ldan bla ma min / /
'khar gsil lhung bzed lag 'chang dpal ldan bla ma min / /
bla gab med pa'i rnal 'byor dpal ldan bla ma min / /
shing gi drung na gnas pa dpal ldan bla ma min / /
sdug bsngal ster ba'i phyag dar dpal ldan bla ma min / /
dus su za ba'i dge slong dpal ldan bla ma min / /
skye bo med pa'i rdzong gnas dpal ldan bla ma min / /
brag phug rnams su rab zhugs dpal ldan bla ma min / /
gang zhig yon tan ring phung dpal ldan bla ma de / /
gang zhig srid pa'i skyon 'joms dpal ldan bla ma de / /
gang zhig snyan pa'i ngag smra dpal ldan bla ma de / /
gang zhig lam bzangs ston pa'i dpal ldan bla ma de / /
gang zhig dmyal ba'i me 'joms dpal ldan bla ma de / /
gang zhig srid pa'i phar sgrol dpal ldan bla ma de / /
gang zhig 'gro ba'i gnyen gcig dpal ldan bla ma de / /
gang zhig 'gro ba'i mig gcig dpal ldan bla ma de / /
gang zhig 'gro ba'i rje gcig dpal ldan bla ma de / /
gang zhig 'gro ba'i zla gcig dpal ldan bla ma de / /
gang zhig skye 'gro'i nyi gcig dpal ldan bla ma de / /
gang zhig bde gshegs rje rigs dpal ldan bla ma de / /
gang zhig mi zad lam ston dpal ldan bla ma de / /
gang zhig mgrin par thos 'dzin dpal ldan bla ma de / /
gang zhig mi 'gyur dbus 'dzin dpal ldan bla ma de / /
gang zhig yon tan rdul lus dpal ldan bla ma de / /
gang zhig rgyal po'i spyod 'ching dpal ldan bla ma de / /
gang zhig lus kyi mgo 'dzin dpal ldan bla ma de / /
gang zhig skra 'bal ba yi dpal ldan bla ma de / /
gang zhig srid gdug gcer bu dpal ldan bla ma de / /
gang zhig dus gos 'dzin pa'i dpal ldan bla ma de / /
gang zhig bdud rtsi'i 'thung chags dpal ldan bla ma de / /
gang zhig dam tshig la zhugs dpal ldan bla ma de / /
gang zhig lus srung 'dod pa'i dpal ldan bla ma de / /
gang zhig rlung gi phreng ldan dpal ldan bla ma de / /
gang zhig rgyal ba'i shing drung dpal ldan bla ma de / /
gang zhig brtul zhugs snod 'dzin dpal ldan bla ma de / /
gang zhig bde ba'i khrod 'dzin dpal ldan bla ma de / /
gang zhig mi zad dus za'i dpal ldan bla ma de / /
gang zhig nam mkha'i gnas zhugs dpal ldan bla ma de / /
gang zhig nam mkha'i phug zhugs dpal ldan bla ma de / /
gang zhig sems can mnyam sems dpal ldan bla ma de / /
'jigs med dag gsum ster ba bla ma dpal gang de / /
dpal ldan bla ma de ni ci phyir bsten mi bya / /
dpal ldan bla ma de ni ci phyir tshim mi bya / /
dpal ldan bla ma de ni ci phyir mchod mi bya / /
dpal ldan bla ma de la ci phyir phyag mi bya / /
mal stan bzhon pa bran khol zho shas 'tsho rnams dang / /
yan lag bzang po bu mo mdzes ma rnams dang ni / /
chung ma snying sdug bu dang rtsa lag bcas pa dang / /
ma lus pa yis kyang ni bde ba ster ba la'o / /
sA lu'i zan dang sha dang dri zhim mar dag dang / /
bza' dang bca' ba sbyin pa yid 'ong mang po dang / /
tam po la dang ga bur kha bshal bzang po dang / /
gla rtsi la sogs pa yis bdud mang dgra la'o / /
rab tu 'chang ba'i do shal nor bu rna cha dang / /
ske rags dang bcas rkang gdub yan lag srung dang ni / /
cod pan dang bcas dpung rgyan rke nor bzang sogs dang / /
sna tshogs na bza' yis ni sdug bsngal mang 'joms la'o / /
byug pa dang ni gur gum tsan+dan la sogs pa / /
a ga ru nag sih+la la sogs spos dang ni / /
tsam pa ka mchog la sogs dri zhim me tog dang / /
rin chen mar mes lam ni mi nyams la'o / /
rtsod ldan dbang gis bla ma skyon dang yon tan 'dres / /
rnam pa kun du sdig pa med pa yod ma yin / /
gang zhig yon tan lhag pa yang ni legs dpyad nas / /
bu rnams kyis ni de la brten par 'gyur ba'o / /
rdo dang shing gi rang bzhin sangs rgyas rnams kyis ni / /
skye ba 'bum phrag gis ni thar pa mi ster ro / /
skye ba 'di nyid du yang gang zhig brtag pa ni / /
bla ma bsten pa yis ni bde ba ster bar mdzad / /
spun dang chung ma snying sdug grogs po mgon po dang / /
bla ma dag dang mtshungs pa'i pha ma yod ma yin / /
skye ba 'di nyid du yang sdug bsngal 'joms pa yi / /
rdo rje 'dzin pa'i dpal bzangs dag gis ster ba'o / /
shin tu rnam par dag pa'i blo yis bsten bya yi / /
ji ltar phyi dus sdug bsngal ster bar min pa'o / /
ma dag sems kyis bstan pas sdug bsngal 'gyur ba ste / /
dper na rims nad rgyas pa la ni mar gyi btung ba bzhin / /
ji ltar bde ba'i don du bla mas ma byas pas / /
nyams pa'i sems kyis sdug bsngal mang du ster bar byed / /
shing las ring du lhung ba'i sdug bsngal mchog min pas / /
'dod pa'i 'bras bu sngon du bor ba mchog yin no / /
ltos 'gro'i dug ni myur du khyab pa dag dang ni / /
gdong lnga pa dang nges par glang po che dang ni / /
khro bo chen po'i gshin rje kha ni mchog yin gyi / /
gdug pa'i slob mas bla ma la ni brten pa min / /
dpal ldan blo ma'i zhabs la brten par 'dod pa de / /
rab tu khros pas skye ba brgya ru mi 'dod pa'o / /
de phyir rang gi blo yis dpyad nas ni / /
bsten par bya yi khro ba ru ni mi bya'o / /
rdo ba dang ni shing gi rang bzhin gzugs brnyan gyi / /
de la pha rol zhen pas 'dir ni mchog byed cing / /
gang zhig sems dang bcas pas yon tan rgya mtsho yi / /
bla ma chen po de ni yongs su sun 'don te / /
du ma'i bdud dang dmyal ba'i me ni bskyod pa dang / /
bgegs dang log 'dren rnams kyis rtag tu de bzung ste / /
sems bcas gsal ba rgyal ba'i dbang po spangs nas ni / /
gang zhig sems med pa la rab tu mchod byed do / /
'jam pa'i dpal ni dang po'i sangs rgyas yin pa la / /
ston pa gzhan dag rnams la mchod pa mdzad pa ni / /
ci phyir zhe na sems can gdul ba'i don yin gyi / /
gzhan du thar pa la ni 'dod cing chags pas min / /
de bzhin bla mas 'dod pa'i rtags ni bkod nas su / /
mi shes 'jig rten rnams kyi bsod nams rgyu ru ni / /
phyag mang ba dang mchod pa dag kyang mdzad pa ste / /
'on kyang mya ngan 'das pa'i lam la chags pa min / /
chung ma bu dang rtsa lag mang po'i sde rnams dang / /
so ba nor dang rgyal srid dgra med phyogs dang ni / /
grub pa nyid dang dbang po drang srong dang bcas pa / /
re zhig lus po 'di ni mi rtag pa nyid do / /
khams gsum rnam pa brtan pa dag dang g.yo ba ni / /
cung zhig mi bzad pa ni gal te 'dir mthong dang / /
gang zhig dngos po'i gzugs ni mi shigs yod 'gyur na / /
'di rnams dag la gti mug ched du chags par gyis / /
ji srid 'chi bdag rab tu ma sang bar du ni / /
de srid du ni khyod kyis lus 'di bsrung bar gyis / /
'di ni rab tu sad na khyod kyis bsrungs na yang / /
lus ni nges pa ru ni ce spyang rnams la ster / /
de bzhin du ni chung ma dang ni bu dang rtsa lag dang / /
grogs dang mgon po dag la skyabs su song na yang / /
'bar ba la sogs pa la dus kyis byin pas na / /
dbang po la sogs kyis ni bsrung bar nus ma yin / /
grub pa dang ni drang srong lha yi dbang po dang / /
dpag med bgrang du med pa de yis zad par khrid / /
ye shes me ni ji srid mthong bar ma gyur par / /
rang gi las dag su zhig gis ni bzlog par 'gyur / /
'di dag thams cad mi rtag 'dod pa ma yin te / /
ye shes bdud rtsi bla ma'i zhal ni 'dod pa'o / /
gnyis po 'di las bde dang sdug bsngal rab tu skyed / /
nges par legs par brtags na ci zhig la ni len / /
'khor ba'i rdzong dag tu ni 'khyam pa'i rang bzhin can / /
ji srid rang gi lus la mchod par byed pa bas / /
mya ngan las 'das bde ba ma lus ster mdzad pa / /
de srid de ni bla mar ci yi phyir mi byed / /
rang gis bsags pa'i nor rnams kun kyang byin nas ni / /
dmyal ba'i me ster bud med dag ni len par byed / /
sangs rgyas yan lag bzang mo 'khyud pa ster mdzad gang / /
ci phyir bzang mo de ni bla ma la mi 'bul / /
so ba dang ni nor rnams yid du 'ong ba dang / /
yan lag bzang mo dag ni bsod nams stobs las 'gyur / /
sdig pa dag gi dbang gis yun rings bsags pa yi / /
rab tu 'bad de bsrung bar byas kyang nyams par 'gyur / /
de phyir khyad par 'phags shing yid du 'ong ba yi / /
skye ba du ma ru ni bde ba ster byed pa / /
gang la nges par phul bas rab tu 'gyur ba yi / /
nor rnams kun gyis bla ma'i zhal la dbul bar bya / /
byin pa'i nor rnams 'bras bu dag tu 'gyur ba yin / /
shin tu rnam dag sa la sa bon btab pa bzhin / /
de rnams rab tu ma byin 'bras bu med pa ni / /
dper na sa bzang dag la sa bon ma btab par / /
sa bon ma btab zhing la 'bru yi ched du ni / /
rmongs pa shin tu nyon mongs par ni byed pa ltar / /
bla ma la ni nor ma phul ba de bzhin du / /
'dzin par 'dod pa dag ni sa la 'khyam par byed / /
nor la 'dod cing brkam pas zhing gi las la ni / /
rten dang tshong dang rig pa dag ni 'dzin par byed / /
de ltar na yang bkren pa'i dus ni du ma ru / /
myur ba dag tu 'ongs nas sdig can la ni gnas / /
nyon mongs ma gtogs 'bru dang gser dang chung ma dang / /
bsod nams mang byed pa la bsam mi khyab par 'gyur / /
grub pa nyid dang dbang po drang srong mchog rnams dang / /
dgra med rgyal srid sa bzhi'i bde ba ster ba'o / /
khams gsum dag na gang dag bde ba cung zad ni / /
ma lus de ni bla ma dgyes pa'i stobs kyis so / /
bkres dang nad dang dmyal ba'i me yi sdug bsngal ni / /
mi bzad de ni mi dgyes pa las byung ba yin / /
bla ma'i drin gyis 'dod pa'i dngos grub 'gyur ba ni / /
de bzhin gshegs pa rnams kyis bla med rgyud gsungs pa / /
de ni ma dgyes pa yis dmyal bar 'jug pa yi / /
tshig 'di nyid ni de dang de yi rgyud la gnas / /
yon tan dam pas gang bar bla ma'i thugs shes nas / /
'khor ba'i rgyu ru gang rnams kyis ni dor bar byed / /
grangs med bskal par bde ba nyams pa de rnams ni / /
rdo rje me yis smin pa'i dmyal ba dag tu 'tsher / /
bla ma dam pa slu bar byed dang sdig sogs gang / /
slob ma 'ba' zhig rnams ni de ru mi 'tshed kyi / /
de bzhin bla ma yang ni zhen pa'i dbang gis nyams / /
chags pa la sogs 'bar ba'i me la rab tu 'jug /
bla ma dang ni slob ma nges par rnam par nyams / /
rang rang sdug bsngal 'di ni gnyis ka'i thun mong ngo / /
de bas bla ma slob ma 'di ru nyams pa ni / /
rang gi blo yis ring du yongs su spang bar bya / /
smyon pa rdo rje'i sen mo gdong pa lnga pa dang / /
rkang brgyad khro bo'i gdong la mche ba dang ldan dang / /
shin tu khro ba'i gdengs ka 'dzin pa mchog yin gyi / /
lam nyams bla ma slob ma dag ni 'di ltar min / /
bla ma ltung ba las ni slob ma mi ltung ba / /
slob ma ltung ba yis ni bla ma yang mi nyams / /
shing gi yal ga mthon por 'dzeg pa dag las ni / /
gang zhig ltung bar gyur pa de ni 'chi bar 'gyur / /
bla na med pa'i rgyud las ltung ba bcu bzhis ni / /
rtsa ba dang bcas dngos grub dag ni 'phrog par byed / /
dpag med bskal pa ru ni bde ba rnam par nyams / /
las ngan la gnas dbang bskur slob ma rnams la gsung / /
bla ma'i sems sun pa yis ltung ba gcig yin te / /
bka' ni yongs su spangs pa'i dbang las gnyis pa'o / /
spun la rab tu khros nas smra ba gsum pa ste / /
byams pa yongs su spangs pa'i dbang gis bzhi pa'o / /
dpal ldan byang chub sems spangs dbang gis mda' zhes bya / /
grub pa'i mtha' la skyon bzung bas ni drug pa ste / /
sngags pa min la phebs par smra bas ri zhes bya / /
phung po so sor nyon mongs byed pa brgyad pa yin / /
dag pa'i chos la ma dad pas ni gza' zhes bya / /
gdug pa dang bcas byams pa bzung bas phyogs zhes so / /
dam pa'i chos la kun rtog dbang gis drag po zhes / /
dag pa'i sems can sun 'byin pa yis nyi ma ste / /
dam tshig bsten par ma byas pa yis yan lag med / /
bud med rnams la bshung ba yis ni bcu bzhi yin / /
'di rnams dag ni yongs su spangs par byas nas ni / /
'dod pa'i blo yis bla ma la ni bsten par bya / /
'dod chags la sogs pa dang mi shes dbang gis ni / /
bag med slob ma rnams ni gal te ltung 'gyur na / /
slar yang rab tu gnas par bya phyir dbang nyid ni / /
phyir bzlog pa la 'di ni nges par bya ba'o / /
dbang bdun bskur ba rnams la zlog pa yod pa ste / /
mi shes dbang gis gsang ba la ni brgya lam na / /
shes rab mngon par dbang bskur ba la ldog med de / /
dper na mi yi bdag po g.yul du shi bzhin no / /
lha mo re re'i rgyal ba'i sngags ni brjod pa las / /
stong phrag sum cu rtsa drug po ni nges bya zhing / /
bzlas pa dag gi mtha' ru tshogs kyis tshim par bya / /
thun mong skyon gyis kyang ni chad pa 'di nyid yin / /
ji ltar rang gi nus pas bla ma la ni yon / /
phul nas rang gi rigs su thun mong pa ru 'gyur / /
de yi sems kyi rten dag shes par byas nas ni / /
lhag pa'am ni nyung bar bla mas nges par sbyin / /
tshogs dang bzlas pa'am ni mchod pa dag gis te / /
de rnams la ni bla ma dag par rab sbyin bya / /
shin tu ring ba'i shing las ring por lhung gyur pa'i / /
lus po la ni rkang pas brdeg par mi bya'o / /
de dag rnams kyi sems la skyon ni rjes gnas pa / /
'di rnams 'chad pa ci zhig sangs rgyas kyis mkhyen te / /
de lta na yang rmongs pas rab sad bya ba'i phyir / /
chad pa sbyin gyi 'di ni chad pa ma yin no / /
gang zhig sems la gnas pa'i ma lus mkhyen pa yi / /
rje mo dang bcas bde bar gshegs pas 'chad pa sol / /
dge dang mi dge las kyi 'bras bu de rnams la / /
chad pa gang ster bla ma 'dir ni gang zhig yin / /
dpyid zla 'bring po'i dkar po'i phyogs kyi cha la ni / /
dpal ldan dkyil 'khor de ni legs par bris nas su / /
bla mas mngon par dbang bskur rnam bdun sbyin bya zhing / /
dpal ldan bstan pa'i don du 'khor lo mchod par bya / /
mchod pa med pas nges par dus kyi 'khor lo ni / /
bstan pa dag ni dag pa'i lo 'di ma yin no / /
gal te gang zhig skal ldan thos 'dod slob ma ni / /
'khor lo'i mchod pa bcu gnyis dag ni de yis bya / /
ji ltar bu bzangs kyis ni bag ma blang ba'i rgyur / /
rang gi pha la nam yang gsol ba mi 'debs te / /
yon tan dang bcas dus la bab pa'i bu la ni / /
pha nyid kyis ni bag ma'i bya ba shes par byed / /
de bzhin slob ma rnams kyis bla med dbang gi phyir / /
bla ma la ni nan gyis gsol ba mi gdab bo / /
bdag gi slob ma skal ba ldan nam mi ldan pa'i / /
rnam par dag pa'i de nyid de la de yis shes / /
rnam par dag pa'i slob ma nor ni med pa la / /
rdzogs pa'i byang chub rgyu ru dbang bskur rin po che / /
rang gi ngag gis kun nas rnam par dag pa 'di / /
mchod pa med na'ang bla ma yis ni sbyin par bya / /
chags pas mngon par khengs pa'i nga rgyal can dang ni / /
chags pas bag med g.yo can gyi ni mi la ni / /
gang zhig rgyal ba'i bka' yis thar pa'i 'bras bu ster / /
bla ma'i zhal gyis de nyid byin la ma byin pa'o / /
gang gi yid kyi rang bzhin gang gis shes na ni / /
ston pa de yis de la rang gi zhal sbyin no / /
gang zhig dag pa'i slob ma'i rang bzhin shes pa yi / /
mngon shes dang ldan bla ma gang yang yod ma yin / /
ma dag pa yi sems la bla ma'i 'dod pa'i zhal / /
rims nad rab rgyas rnams la mar gyi btung ba bzhin / /
byin nas rang gi lus la 'chi ba chen por byed / /
bde bas 'khrul pa bzhin du blo gros nyams pa la / /
gang zhig sangs rgyas gzugs brnyan mnyam pa'i bde ba'i rgyur / /
rang gi sems ni so sor snang ba tsam du bsgom / /
dmyal ba chen po'i sdug bsngal ster ba de nyid ni / /
rang gi sems kyi skyon gyis bdud du skye bar 'gyur / /
rdo rje dag gis sprul pa'i gzugs rnams du ma ni / /
sdig pa'i stobs kyis khyad par du ni rgud pa ste / /
gshin rje'i gnas ni gdug pa'i 'khor gyis yongs gang ba / /
gshin rje khros pas rdo rje'i me ni sbyin pa'o / /
de phyir bla ma dang ni rgyal ba'i dbang po'i gzugs / /
rnam par ma dag blo yis bsten par mi bya'o / /
dper na rgyal po'i dbyug pa 'dzin pa'i 'khor rnams kyis / /
dga' dang khro bas bde dang sdug bsngal ster ba bzhin / /
ma dag sems kyis 'di ni shi bar gyur pa na / /
gshin rje'i khro bo'i gdong pa rab tu gtum pa dang / /
rdo rje me ni smin pa mi bzad mthong nas ni / /
nyon mongs kha yis ha ha'i sgra ni smra bar byed / /
sngon du bsags pa'i las kyi 'bras bu rab tu rgyas / /
khyod kyis 'dir ni nges par longs spyod pa ru gyis / /
bla ma la sogs 'gyod par byas dang bag med dang / /
sdang ba khyod kyis nga yi bka' la ci zhig byed / /
'dod pa'i blo gros dpal ldan rdo rje can gyis ni / /
mi bzad dmyal ba'i sdug bsngal lung las ma gsungs sam / /
sdig pa'i stobs kyis rab tu khyab pa dag tu 'gyur / /
sdang ba khyod ni ci yi phyir na sdig pa byed / /
srid pa'i sdug bsngal gyis dman slob ma rnam dag pa / /
gang gi bka' yis thar pa'i go 'phang 'gro bar 'gyur / /
rab zhi rdo rje 'dzin pa'i dpal ldan bla ma de / /
'khor ba'i rgyu ru khyod kyis kyang ni 'dor byed dam / /
gshin rje'i bka' yis khro bo'i 'khor rnams kyis bzung ste / /
rab tu 'dar zhing gshin rje me rab gtum pa yi / /
smin par zhugs shing sog le dang ni rtse gsum gyis / /
blo gros rnam par nyams la gcod dang 'bigs par byed / /
slob ma dmus long de ni 'di ru ngo mtshar med / /
mig dang bcas pa'i bla ma long ba ngo mtshar che / /
rgyud rnams thos nas nor dang 'dod chags la zhen pa / /
de la yang ni nges par ston pa'i zhal med do / /
rgyal srid dpal ni ma lus rnam par spangs nas su / /
dpag med sangs rgyas rnams kyis byang chub yang dag bsten / /
skal ldan yon tan rnams kyis de ni nges par lhag /
de bas rgyal ba rnams kyis nam yang mi 'dor ro / /
bde ba rnam par ma nyams thar pa'i dpal de ni / /
bor nas yan lag bzang po'i na chung dag la mos / /
sngon du bsags pa'i las ni nges par drag po ste / /
gang gis bdud rtsi bor nas dug ni 'thung bar byed / /
gzhan dag rnams ni bud med lus kyi 'dod chags zhen / /
lus po sbyin par byas nas nor ni 'dzin par byed / /
shin tu bsod pa'i zas la zhen pa'i nya bzhin du / /
skad cig bde ba'i rgyu yis rab tu nyams par 'gyur / /
bram ze gang gis rang gzugs pags pa'i rang bzhin gyi / /
dga' ma la ni so sor brten pa'i don dag tu / /
'jug ngogs dag tu song nas slar yang 'ongs nas ni / /
gzugs brnyan 'dod ma de ni mdzes ma mos pa med / /
de bzhin du ni rgyal ba'i sprul pa'i sku dag la / /
'jug ngogs la brten rang gi don 'dod du ma dang / /
'khor ba'i bde ba so sor zhen cing chags pa can / /
bstan pa'i rtags la gus byed rnams kyis mchod mi byed / /
gzhan dag kyang ni 'dod pa'i dngos grub dag la zhen / /
pri ya gang dang n+ya gro d+ha 'og gangs kyi gnas / /
'jigs byed ri dang 'jug ngogs dang ni gzhan dag la / /
lam las rnam par nyams pa rnams ni ltung bar 'gyur / /
bram ze rnams la rang nor ma lus byin nas ni / /
nyi ma zla ba gza' yis zin pa lhung bar byed / /
thub par dka' ba'i bdud kyi tshogs kyis rnam par rmongs / /
'khor ba'i 'brog tu lam ni rnam par nyams pa yin / /
mi rnams gang zhig bla ma dam pa'i zhal dman pas / /
mi bzad 'khor ba'i sdug bsngal rnam par brnag bzod cing / /
lam ngan yang dag 'dres pa'i dbang gis rnam nyams te / /
dper na dgon par zhugs pa'i ded dpon dang mtshungs so / /
des na bla ma thar pa'i lam ni ster ba po / /
slob ma yis ni shin tu gus pas bsten bya ste / /
chung ma dang ni bu dang g.yo ba ma lus dang / /
lus dang ngag dang yid ni g.yo ba med pas so / /
thun mtshams gsum du shin tu rnam par dag pa yis / /
kha dang lag pa rkang pa dag ni khrus byas te / /
me tog yang dag blangs nas bla ma'i spyan sngar ni / /
rgyal ba rnams kyi dkyil 'khor shin tu zlum por bya / /
bla ma'i zhabs kyi chu skyes me tog gis mchod cing / /
shin tu gus pas spyi bo lag pas phyag bya'o / /
bla ma'i zhal nas bka' ni rab tu thos nas su / /
sa la 'khod de rang gi khyim du 'gro bar bya / /
bla ma dag gi spyan sngar rkang pa brkyang ba dang / /
gdug pa'i kha yis rab tu brjod pa dag dang ni / /
g.yan pa 'phrug dang tsug tsug dang ni bzhad gad dang / /
skyes bu gzhan gyi skyon brjod gtam ni mi bya'o / /
lam bzangs shes pa sngon du 'gro bar mi bya ste / /
gnang ba blangs nas mi shes pa la 'gro bar bya / /
bla mas byin pa lag pa gnyis kyis blang bya zhing / /
rang gis 'bul na spyi bo yis ni phyag bya'o / /
bla ma mgron nas byon 'dir shin tu gus pa yis / /
phrag dog yongs su spangs pa'i rgyu ru sdug ma ni / /
bde ba ster ba'i don du dga' bar byas nas ni / /
rang gi phyag rgya rab tu sbyangs te dbul bar bya / /
ji ltar rang gi sems ni skyo bar mi 'gyur bar / /
ma 'ongs pa ru de ni yongs su smin par bya / /
sems ni rab tu skyo bas dam tshig nyams pa nyid / /
nyams pa'i dbang gis dmyal ba dag tu rab tu 'jug /
de bzhin bu yi chung ma bu mo sring mo dang / /
sgyug mo la sogs dang ni rigs ldan khyo med ma / /
mnyam pa'i bde ba'i don du blo rgyas slob ma yis / /
rim gyis rim gyis de rnams yongs su sbyin par bya / /
dag cing bzhin ldan khyo med rnams dang rigs ldan ma / /
bla ma'i zhabs gnyis la ni ma lus dbul bya zhing / /
dbang bdun gyis ni mngon par dbang ni bskur rnams la / /
ji ltar rjes su mthun la chags pa'i don du'o / /
de bzhin 'dir ni rigs ldan khyo med bsten bya ba / /
ji ltar chags pas mngal du 'dzin par mi 'gyur bya / /
mngal nas 'dod min skye bo'i kha na ma tho ba / /
skye bo'i kha na ma thos 'jig rten pha rol nyams / /
chags pa 'dod cing gti mug dbang du gyur pa la / /
de phyir khyo med rigs ldan dag ni sbyin mi bya / /
khro ba'i sems dang bcas shing chang mi 'thung ba dang / /
ngang tshul mi shes pa dang nor ni med pa la / /
nor gyis rnyed sla 'gag pa med pa'i smad 'tshong ma / /
bsod nams mang po'i rgyu ru de rnams sbyin par bya / /
rtag pa'i dngos grub rgyu ru yang dag gsang ba ni / /
slob dpon chen po'i go 'phang gnas la dbul bar bya / /
bza' bca' yon tan brgyad 'gyur mar mes 'bras bu ster / /
mar me brgyad 'gyur shin tu rnam par dag pa'i chang / /
chang gi brgyad 'gyur na chung ma la rab sbyor te / /
de phyir 'dod pa'i sbyin pa nges par khyad par 'phags / /
bza' bca' sha dang ldan pa phyag rgya bzang mo dang / /
dkon pa rnyed pa rtag par bla ma la dbul bya / /
mal stan dag dang na bza' dang ni byug pa dang / /
khyad par 'phags pa rang gi rje la dbul bar bya / /
dngos grub dag la chags pas bla ma'i spyan snga ru / /
blo gros rgyas pa rnams kyis ngan pa rang gis blang / /
rang gi khyim na bzhugs pa'i phyag rgya med pa na / /
rang gi phyag rgya la ni brten par mi bya'o / /
shes rab dbang gis mngon par dbang ni bskur rnams la / /
dpal ldan ston pa ru ni yang dag gnas rnams kyis / /
chang rnams nges par shes rab rang bzhin yin pas na / /
shes rab rnam par dman pas 'dir ni btung ma bya / /
btung ba'i brtul zhugs don du dag rung ma dag rung / /
rang gi 'khor lo la ni phyag rgya gzung bar 'gyur / /
rgyal ba mchog gis dbang bskur ting 'dzin don dag las / /
dbang gi don du shin tu rnam par dag pa'i sems / /
yan lag dkar zhing bcu gnyis lo lon gzhon nu ma / /
de bzhin gzhan dag skye bo'i lo ni nyi shu ma / /
dam tshig ldan zhing bu ma btsas pa gzung bya ste / /
dbang gi don du bla ma dag gis bka' stsal pa / /
sdang dang nad pa skal ba ngan dang ma dul dang / /
khengs shing rdzas la brkam pa dang ni rtsod 'dod dang / /
bla mar mi gus gzhan dag la ni sun 'don ma / /
'jigs pa ster ba mo de sbrul bzhin spang bar bya / /
ting 'dzin rgyu ru mnyam pa'i bde ba ster mdzad ma / /
dam tshig la zhugs rgan pa'i bud med mchog yin gyi / /
gang zhig sdug bsngal ster zhing mnyam pa'i bde 'joms ma / /
dam tshig rab dman bu mo gzhon nu ma nyid ma yin no / /
mkhris pa'i rims la mkhris pas zhi bar byed pa'o / /
rgun 'brum la sogs med pa'i sngon du mchog yin gyi / /
rab tu zhi ba'i mkhris pa skyed par byed pa'o / /
smin pa mngar ba dri zhim ta la ma yin no / /
slob mas rang gi phyag rgya bla mar phul ba ni / /
de ni ting nge 'dzin gyi rjes su chags byas la / /
slar yang bla mas slob ma la ni de sbyin bya / /
gzhan dag tu ni slob ma'i skye bos bsten bya min / /
gang yang slob ma'i yan lag bla mas ma gnang ba / /
rtag par slob ma rnams kyis spyi bos de la 'dud / /
rtag pa'i dngos grub 'dod pas bla ma'i bka' yis ni / /
mnyam pa'i bde ba ster mdzad bsten bya bsten mi bya / /
phyag rgya rab tu sbyor la rnam dag bde bas ni / /
dmyal ba'i sdug bsngal 'joms par byed pa thob 'gyur te / /
skye ba 'di ru rang gi lus kyi bdud 'joms par / /
'gyur ba de ni 'di ru shin tu ngo mtshar che / /
gang rnams drin gyis dngos grub bzang por 'gyur ba dang / /
gang rnams drin gyis yang dag rdzu 'phrul 'gyur ba dang / /
gang rnams drin gyis bde ba rab tu skye ba dang / /
gang rnams drin gyis srid pa'i me las grol bar 'gyur / /
phyag rgya de rnams kun la rab tu mang du mchod / /
phyag rgya de rnams kun ni mang du bsten par bya / /
phyag rgya de rnams kun la mang du tshim par bya / /
phyag rgya de rnams kun la mang du phyag bya zhing / /
phyag rgya de rnams kun ni rgyal ba'i yum yin te / /
phyag rgya de rnams kun ni thub pa'i lcam mo yin / /
phyag rgya de rnams kun ni rgyal ba'i sras mo ste / /
phyag rgya de rnams kun ni rgyal ba'i tsha mo'o / /
phyag rgya de rnams kun ni bde gshegs thugs sdud ma / /
phyag rgya de rnams kun ni bu rnams bde ster ma / /
phyag rgya de rnams kun ni dgra rnams 'jigs ster ma / /
phyag rgya de rnams kun ni rgyal ba'i rdo rje'i khyim / /
phyag rgya de rnams kun la rang gi bla ma bas / /
lhag par mchod cing spyi bo yis ni phyag bya zhing / /
ji ltar rang gi nus pas 'dod pa gnas pas na / /
bu bzangs rnams kyis nam yang dor bar mi bya'o / /
'dod chags gang nyid kyis ni sems can ltung byed pa'i / /
de nyid kyis ni rnal 'byor pha rol 'gro bar 'gyur / /
gang zhig dug nyid kyis ni sems can 'chi byed de / /
dug sngags shes pas de nyid kyis ni nad 'joms byed / /
dpal ldan tshangs par spyod pa bud med la sbyor ba / /
bla na med pa'i rgyud las dor bar ma gsungs so / /
dug gi de nyid smra bas dug gis dbang po zos / /
'on te ma zos na ni grags par mi 'gyur ro / /
gnyid log pa dang sangs pa dug ni mi shes pa / /
dper na bu yi lus la sbrul gyi mche bas btab / /
de bzhin du ni yid bzhin nor bu byang chub sems / /
de nyid med la bud med b+ha ga'i sbrul gyis btab / /
sngags pa rnams la 'pho ba'i skad cig zhi byed min / /
skye ba du ma'i mtha' ru sdug bsngal ster ba'o / /
'chi med gdengs ka'i dug gi mche ba langs pa na / /
rab tu khros pas ji lta bur na zhi bar 'gyur / /
ji ltar rdo yi gos ni me yis gdungs pa na / /
zhu bar 'gyur gyi thal ba ru ni mi 'gyur ro / /
de bzhin chu skyes sbyor bas mchog gi byang chub sems / /
rtsol ldan rnams la 'di ni rang bzhin gyis dag 'gyur / /
me dang dngul chu dag ni rtag par dgra nyid do / /
me med pa yis kyang ni dngul chu mi 'ching ste / /
dngul chu ma bcings pa yis khams rnams 'bigs mi 'gyur / /
khams rnams ma phug pa yis gser du 'gyur ba min / /
gser du ma gyur pa las rdzas ni mi 'phel lo / /
nor gyis rnam par dman pas yul gyi longs spyod med / /
longs spyod ma rtogs sdug bsngal rgyun mi 'chad pa ru / /
bcud len smra ba rnams kyi lus la 'gyur ba'o / /
bud med skye gnas dang sbyor 'pho ba med pa yis / /
de bzhin gnyis po yang ni dgra chen nyid yin no / /
sbyor ba ma rtogs g.yo ba'i sems ni mi 'ching ste / /
sems ma bcings pa yis ni lus la 'bigs pa med / /
ma phug pa yis lus la dag pa'i spyod pa med / /
ma dag spyod pa yis ni bde ba mi ster ro / /
bde ba ma rtogs 'gro drug sdug bsngal mi bzad par / /
bag med pa yis sngags pa ngan pa rnams la 'gyur ba'o / /
bud med sbyor ba dman pas thar pa'i bde ba med / /
bud med sbyor ba dman kyang srid me'i sdug bsngal med / /
de bas rang gi blo yis legs par dpyad nas ni / /
sngags pas gang la mos pa yang ni blang bar bgyis / /
shing las me dang chu yang chu shel dag las so / /
zho las mar dang rdo ba las ni lcags kyi rigs / /
bud med skye gnas sbyor las bde ba ma nyams par / /
skal ldan thabs kyis sbyor bas de ni blang bar gyis / /
rgyud kyi thog ma dbus mtha' la gnas 'dod pa ni / /
dge bar gsungs pa bya mi yi ni zhal nyid do / /
sbas pa'i yid bzhin nor bu brtag par dka' ba ni / /
bla ma dam pa slu ba po yis zin mi 'gyur / /
rdo rje bslang ba dag ni dang por gsungs pa ste / /
rdo rje me la srog zhugs pas ni gnyis pa'o / /
dpal ldan mi 'gyur byang chub sems ni gsum pa yin / /
'di dag nyid ni dge ba'i brtul zhugs chen po'o / /
'di ltar nyams pa'i bde ba dge ba ma yin zhing / /
'di ltar bstan bcos tshig ni dge ba ma yin no / /
'di ltar gtsug lag khang gnas dge ba ma yin te / /
'di ltar lus la sdug bsngal dge ba ma yin no / /
mya ngan 'das pa'i bde la rab tu chags pa rnams / /
gang zhig 'dod chags bral ba 'dir ni chags par 'gyur / /
'dod chags rab tu spangs pas de nas nges par ni / /
chags pa dang bral sbyor ba yang ni ring du 'gyur / /
thabs kyi lag tu yang ni rdo rje dril bu dang / /
ci'i phyir shes rab lag tu rdo rje 'di zhe na / /
bdud rnams gzhom pa'i phyir dang bde ba bsten phyir te / /
tshul khrims 'dzin pas mtshan ma shes par mi 'gyur ro / /
rgyal po bcu bas lhag pa'i yon tan dge slong ste / /
dge slong bcu bas lhag pa'i yon tan bsngags pa bzang / /
dpal ldan tshangs par spyod dang ting nge 'dzin dang ni / /
byams pa la sogs dang ni de nyid nges pas so / /
dpag med bskal par theg pa ngan pa'i blo gros kyis / /
sbyin pa la sogs byin zhing brtul zhugs spyad na yang / /
bde gshegs rab 'khrungs sa 'dir rgyal po dge slong dag /
gnas 'di la ni 'di ltar rab tu ma zhugs so / /
nyan thos theg pa nyid ni theg pa ma yin te / /
rang rgyal 'di ltar rgyal ba'i sa ni min par gsungs / /
dpal ldan rdo rje'i theg pa rgyal ba'i theg pa nyid / /
de yang gnyis las theg pa bar dang tha mar byed / /
de phyir bla na med pa'i theg pa bor nas ni / /
'dod pa'i bla med byang chub thob par mi 'gyur ro / /
dper na bug bcas gru yis rgya mtsho'i pha rol du / /
rin thang med pa'i nor bu'i phyir ni mi bgrod do / /
rang don la zhugs 'dod chags kyis ni bag med pa / /
slob mas rang gi chung ma ji srid ma phul ba / /
de srid rgyal ba'i phyag rgya bla mas stsol lam ci / /
rnam par nyams pa'i blo yis 'di dag mi shes so / /
rnon po yis ni gser dang shel gyi rin po che / /
smyug ma yis ni go shiR+Sha yi tsan+dan te / /
phran tshegs rang gi chung ma yis ni sangs rgyas yum / /
de yis rab tu rnyed na 'di ru ci zhig skyon / /
lam bzangs btang nas dgon pa dag tu 'jug byed cing / /
bde ba bzang po btang nas sdug bsngal len par byed / /
e ma blo gros phyin ci log gi skye bo rnams / /
dbang po la sogs kyis kyang bsten par mi nus pa / /
dpag med bskal ba'i bar du mi 'gyur bde ba ni / /
bla ma dam pa bsten pa rnams kyis thob par 'gyur / /
yang na thob nas 'di ltar nyams par mi 'gyur te / /
nges par ma bsten lhag ma dang bcas rnam par nyams / /
sems kyi bag med dbang gis dmyal ba'i sdug bsngal te / /
sems kyi drin gyis kyang ni thar pa bde ba'o / /
rmi lam gzugs brnyan de ni su zhig gis byas te / /
bde ba dang ni sdug bsngal gang gi drin gyis thob / /
bdud ni rang gi sems te bdud gzhan yod ma yin / /
de bzhin gshegs pa de yang bde gshegs gzhan na med / /
bdud rnams bcom zhing rnam par rgyal ba'i thub pa ni / /
sems kyis sems dag so so ru ni sad pa nyid / /
sems la cung zad srid pa gang zhig len pa min / /
dor ba ma yin 'phel zhing 'grib pa yang ma yin / /
sems la sems nyid so sor snang ba tsam du ni / /
khams gsum pa ni dngos po stong pas gnas par 'gyur / /
ngo bo med pas stong par ngo bo nyid kyis stong / /
'khor ba mya ngan 'das pa'i gnas la rab tu zhugs / /
shes rab lus ldan snying rje dang ni tha mi dad / /
byang chub sems nyid de ni yongs su bsgom par bya / /
shes rab yan lag bral zhing snying rjes tha dad na / /
mya ngan 'das pa'i gnas la nam yang 'gro ba min / /
shes rab la zhugs snying rje rnam par spangs pa ni / /
rin chen sems ni rtag pa la ni rab mi gnas / /
shes rab rnam thar yin la thabs ni snying rje'o / /
de gnyis dbus su gnyis su med pa gsungs pa ste / /
rgyal ba'i bzhugs gnas bde ba dam pa dpag med pa / /
'khor ba las ni grol 'gyur smon lam tsam yin no / /
'jug pa'i sems dang smon pa yi ni sems nyid dag /
dbye ba cung zhig dag ni de gnyis dag la yod / /
'gro bar gnas pa dang ni 'gro ba nyid yin te / /
gang yang bye brag dag ni sems kyi dbang nyid do / /
'khor ba'i bde ba smon pa yi ni sems yin te / /
dpag med bskal pa ru ni gzhan gyi don gyi phyir / /
ma nyams bde ba 'jug pa yi ni sems yin la / /
mya ngan 'das pa'i mthar thug de bzhin bdag gi don / /
dpag med rgyu ru dge slong gis ni gang zhig bsrung / /
bde ba 'dod pa bde phyir gang zhig tshol bar byed / /
de gnyis dbus su gnyis med sbyor ba rin po che / /
gang zhig len pa de ni mi zad yang dag zhugs / /
sems can bsam pa'i dbang gis bsdus rgyud las gsungs pa'i / /
lag pa'i phyag rgya bcing bar mi bya zhes su grags / /
de nyid myang 'das 'bras bu rab tu ster mdzad ma / /
shes rab la sogs rgyud las rgyal ba rnams kyis gsungs / /
'dod lus ma la chags par zhen pa 'dod can dang / /
dge slong sgyid lug can ni gtsug lag khang gnas pa / /
bde ba yi ni don du gang zhig las byed pa / /
de la rigs pas rgyal ba rnams kyi rdo rje'i tshig /
skyon dang bcas pa'i phyag rgya de ni yongs spangs la / /
phyag rgya bzang mo bde ba'i don du gzung bar bya / /
de med na ni lag pa'i sbyor ba'i phyag rgya ste / /
skye bo rnams la rang dbang yid bzhin nor bu mtshungs / /
gang zhig sems la rjes gnas mnyam pa'i bde ster dang / /
nyes skyon dang bral srid pa sdug bsngal 'joms byed ma / /
du ma'i rnam pa'i yul gyi tha dad ma yin pa / /
de 'dir skye bo mkhas pas ci phyir 'dor bar byed / /
gang dag su zhig 'dod pa'i na chung bzang mo ni / /
dga' bas rgyal ba'i rdo rje mchod par ster byed ma / /
bde ba ma nyams de la byang chub bar du ni / /
rdo rje 'dzin pa du ma yang dag mchod par bya / /
phyogs gcig tu ni dam tshig dag la rab zhugs ma / /
skal ldan bdag go zhes ni skul zhing smra byed de / /
'dod pa'i dngos grub rgyu ru rdo rje mchod mi byed / /
nyams pa'i sems de dmyal ba ru ni rab tu 'gro / /
lo ni bcu gnyis lon pa'i bu mo dkar mo nyid / /
shin tu rnam dag sems ldan slob mas rnyed nas ni / /
shin tu gus pas legs par mchod pa nyid byas la / /
bla med dbang phyir bla ma la ni dbul bar bya / /
ston pa de yis de dang lhan cig dbang ster te / /
slob ma la ni bla med byang chub rgyu ru de / /
shes rab dbang bskur bla ma'i zhal dang ldan pa yi / /
bzhi pa gzhan yang de dgyes pa yis ster ba mdzad / /
bla ma'i drin dag gis ni smig rgyu la sogs pa'i / /
khyad par 'phags pa'i lam la rab tu 'jug par 'gyur / /
yan lag drug gi sbyor bas rgyal dbang gzugs brnyan dang / /
phyag rgya rab tu sbyor bas rnam dag bde ba la / /
yan lag bzang mo chags pa la ni rab tu zhe na / /
gtso bo bsgrub par bya phyir de ni btsal bar bya / /
phyogs gcig gnas la rnam pa sna tshogs du ma yis / /
dngos grub ster ma de ni mang du mchod par bya / /
gtsang la rnam par dben pa'i sa yi phyogs dag dang / /
rgyal ba'am ni zhi ba'i bde 'byung gnas dag tu / /
rtag par rgyal ba mchod phyir dri chen dri chu dang / /
chu la sogs pa rnams kyis byug pa byas nas ni / /
snying ga lte mgrin dpral ba spyi gtsug gsang ba la / /
rigs kyi lha mo rnams ni rab tu dgod par bya / /
de bzhin mig la sogs pa rigs ni drug pa ste / /
stong pa la sogs sa bon sna tshogs rim pas so / /
de bzhin mchod pa lnga sogs rnams kyis mchod byas la / /
de nas chu skyes su ni rdo rje rab tu gzhug /
yan lag drug gi sbyor bas smig rgyu la sogs pa / /
ye shes dag gi me ni rab tu bzhengs par bya / /
rim gyis rnal 'byor stobs kyis khyad par 'phags pa yi / /
rgyal ba rnams ni shes rab me yis rab tu bsreg /
de rnams rab bsregs zla ba'i gzugs ni bzhu ba las / /
bdud rtsi bzang po gang 'dzag de ni rdo rje can / /
de ni dbang gi dus su shin tu rnam dag blos / /
thig le gsum gyi mtha' ru skad cig gcig la nyid / /
shes rab med kyang 'di ltar ri bong can bzhu las / /
gsum pa khyad par dga' ba'i mtha' ru kun nas btsal bar bya / /
'gro ba'i mgon gcig ston pa gzhan ni yod ma yin / /
khams gsum dag na bde ba khyad 'phags gzhan ni med / /
bde ba mnyam ster dngos grub gzhan ni yod ma yin / /
lus bsrung don du srung ba gzhan ni yod ma yin / /
'dir ni dkyil 'khor dag dang sku gzugs ting 'dzin med / /
lag pa'i phyag rgya bya ba dang ni gdan rnams med / /
sngags dang gtor ma sbyin sreg cho ga rab gnas dang / /
gshegs su gsol ba rnam par dag pa'i chos la med / /
rang bzhin gyis dag 'gro ba yi ni rje dpon gcig /
shes rab me yis gal te rab tu bslangs pas na / /
de yi phyi nas rang gi lus po la ni bdud stobs bzhi / /
de nyid gcig pu yis ni nyams par mdzad pa yin / /
ji srid de ma bzhengs par bde ba ster ba med / /
rab tu bzhengs pas 'dod chags bral nyid 'gyur ba yin / /
gnyis su med pa'i lam gcig 'di ni dka' ba ste / /
ma lus sems can rnams ni lam gnyis dag pas 'gro / /
ma bsdams dbang gis brgya la zin par ma gyur na / /
chu skyes snying por dpal ldan byang chub sems lhung 'gyur / /
phyag rgya'i sems ni shin tu rnam dag shes byas nas / /
de nas chu skyes phyi rol rang gi khas gzung bya / /
ma dag phyag rgya'i chu skyes la gnas rang gi sems / /
ma nyams rnams kyis ma tshor ming med kyis gzung bya / /
myang ba'i don du rnam par nyams pa'i bdud rtsi gang / /
dpal ldan sngags pa rnams la 'chi ba nyams par byed / /
bud med skye gnas sbyor ba'i dbang gis rang gi sems / /
gang zhig skyes bu rnams kyi 'gyur ba mi 'gyur la / /
rgyal bas mchod pa thugs rje che ldan de rnams kyi / /
zhabs gnyis dag la mgo bo yis ni phyag bgyi'o / /
na chung ma la sbyor bas dpal ldan byang chub sems / /
gang zhig bdag dang gzhan gyi don du bsrung mdzad cing / /
nyin dang mtshan du bdag dang gzhan gyi don mdzad pa'i / /
de rnams zhabs kyi pad+ma la ni phyag bgyi'o / /
sangs rgyas nyid kyi bde ba dpag med thob na yang / /
sems can rnams kyi don phyir 'dor bar mdzad gyur cing / /
'khor ba'i nang du rab tu 'jug pa'i dpa' bo ste / /
de rnams zhabs kyi pad mar spyi bos phyag 'tshal lo / /
nyin dang mtshan du bsam gtan stobs kyi rim pa yis / /
gang rnams rang gi sems ni rtsa dbus gnas par 'gyur / /
mtha' yas gzugs las shin tu rnam par dag pa'i sku / /
de ni rgyal ba rnams kyi rdo rje rtse gcig pa'o / /
thar pa'i bde rgyu dang po yis ni sangs rgyas la / /
gnyis med de ni dpal ldan bla ma'i zhal nyid do / /
mnga' bdag dus kyi 'khor lo khams gsum la gnas pa / /
mi 'gyur thig le sbyor bas yang dag thob par 'gyur / /
ji ltar gzhon nu ma yi me long nang du ni / /
ma mthong mthong lta'i bra ti se na'i don lta byed / /
de bzhin 'das dang ma 'ongs da ltar byung ba ni / /
de nyid rig pa'i rnal 'byor pa yis nam mkhar mthong / /
mngon sum dag tu gzugs ni dngos po stong pa'i phyir / /
dngos po dang ni dngos med de ru med pa yin / /
sgyu ma dang ni rmi lam rdzu 'phrul mtshungs pa ni / /
de la 'bras bu yod cing dngos po med pa'o / /
rgyu dang 'bras bu rjes su mtshungs pa'i 'bras bu ni / /
ma skyes chos rnams la ni skyes pa mthong bar 'gyur / /
rnam pa kun ldan kun nas rnam par dag pa dang / /
dbang po thams cad dang ldan kun gyi snying gar gnas / /
ji ltar yid bzhin nor bu dpag bsam shing dag gis / /
sems can bsam pa'i dbang gis kun nas 'dod rdzogs byed / /
de bzhin bsam pa'i dbang gis rdzogs pa de nyid ni / /
shin tu rnam par dag pa'i chos las skye bar 'gyur / /
stong pa yis ni rgyu la gsal bar rgyu yis ni / /
rang gi stong pa la ni nges par rgyas gdab ste / /
phyi dang lus po dag dang gzhan rnams gcig tu ste / /
lta ba drug la gnas dang gzhan rnams slu bar byed / /
mi 'gyur lam nyams rang gi don la gnas pa yi / /
mkhas pa rnams kyis de nyid du ma'i gzhung gis brtags / /
tshangs pa'am ni seng ge mchog gi dbang phyug gam / /
de bzhin byed po yis ni chos ni gang smras pa / /
rig byed mtha' dag grub mtha'i gzhung dang nges tshig gis / /
mdor bsdus de nyid 'di ru rnam par dpyad par bgyi / /
gal te skye dgu rnams la skyed byed gcig nyid 'dir / /
ji ltar rigs dag 'di ni rnam pa bzhi ru 'gyur / /
tshad ma dang ni dpe dang tshul gyi dbye ba yis / /
yongs su brtags na rnam par mthun par mi 'gyur ro / /
pha gcig dag la nges par bu ni bzhir gyur na / /
bu de rnams la nges par rigs ni gcig yin no / /
de ltar mchog tu 'dod las skyes pa'i mi rnams kyi / /
rigs kyi rnam pa bzhi ru rigs pa yod ma yin / /
ji ltar u dum wA ra'i shing las skyes pa'i 'bras bu ni / /
rtsa ba dbus dang rtse mo las byung gang zhig rnams / /
gzugs dang rnam par reg bya ro rnams 'dra ba ste / /
de bzhin kha nyid la sogs gnas ni gcig tu 'gyur / /
kha las skyes pa ri bong 'od zer dkar ma yin / /
dpung pa las skyes nyin byed shar dang 'dra ba min / /
brla nas skyes pa ldong ros kha dog dang 'dra min / /
rkang pa las skyes mig sman chen po gnag 'dra min / /
gnyis skyes thams cad ye shes rigs min rgyal rigs ni / /
rgyal po'i rigs las skyes pas dpa' bo rnams ma yin / /
rje'u rigs thams cad phun sum tshogs dang ldan pa yin / /
'jig rten du ni dmangs rigs las chen mi byed do / /
khams kyi dbye bas bde dang sdug bsngal dngos po dang / /
lung dang rigs pas bsod nams tshogs dang sdig pa dang / /
skye dang 'jig rten mnyam pa nyams su myong ba ste / /
mi rigs rnam pa bzhi ni de ltar 'gyur ba'o / /
rdzogs ldan dus su rigs kyi dbye ba yod ma yin / /
gsum ldan 'jug pa gtso bo dang ni 'khor 'gyur ro / /
dus gnyis la ni dngos po nyams par mi 'gyur te / /
gang zhig gnyis ldan dus su rigs dang rigs min nyid / /
de dang ser sna rgyu dang dregs pa nga rgyal dang / /
chags pa zhe sdang gis ni rigs ni ldog par 'gyur / /
rigs rnams byas nas rnam pa sna tshogs 'gyur ba ste / /
gzhan na rigs dang rigs min sde 'byung kha dog med / /
byed pa po yi rang lus rim pa ji lta ba / /
kha nyid dang ni dpung pa brla dang rkang pa las / /
bram ze rgyal rigs rje'u dang dmangs rigs skyes gyur na / /
phyugs dang tha ma las skyes de yi gang nas byung / /
tshangs pa'i kha nyid las skyes bram ze grags pa na / /
bram ze mo yang gnas de nyid las yin nam ci / /
gal te 'di dag skye gnas gcig las skyes gyur na / /
ming po dang ni sring mo bag mar rigs ma yin / /
gal te yin na kla klo'i skye bo 'jug par 'gyur / /
kla klo 'jug par gyur na rigs ni nyams pas te / /
rigs zad na ni dmyal bar sdug bsngal mi bzad pa / /
rang gi rigs ni 'dzin phyir de dag la 'gyur ro / /
de ltar dpung brla rkang pa las byung rnams la ni / /
gang zhig rang gi rigs ni 'dzin phyir ldog par 'gyur / /
de phyir drang srong rigs ni bag ma'i dus dag tu / /
'jig rten pha rol 'jigs pas brtag par byed pa'o / /
du ma sna tshogs rigs dang rnam pa stong phrag pa / /
bag ma len pa'i dus su rnam par brtag par byed / /
gang phyir drang srong rigs ni brtag par byed par 'gyur / /
de phyir mchod 'dod lus las rigs ni ma yin no / /
ye shes kyis ni rigs dang rdzu 'phrul dngos grub dang / /
de bzhin khyad par dbang phyug nyid du 'gyur ba ste / /
de phyir ye shes che 'di rnam par dag pa yin / /
gzhan du na ni rang gi rigs kyis rigs 'gyur min / /
tshangs min skye ba'i gnas ni drang srong rgyas sogs pa / /
skye gnas tshangs pa'i go 'phang rab tu zhugs par 'gyur / /
de phyir dka' thub bzang po dor nas rigs kyis ni / /
rnam par dag pa'i lam ni ster bar mi 'gyur ro / /
pad+ma dang ni rin po che dang mu tig dang / /
'dam dang ri bo dang ni thod pa'i sbyor las 'byung / /
de nyid rnams ni ma lus 'jig rten mchod gnas 'gyur / /
de rnams sngon gyi skye gnas las ni ma yin no / /
kha las chos ni ston par byed cing sgrogs byed pas / /
de phyir bram ze rnams ni kha las skye bar 'gyur / /
rgyal rigs rnams ni dpung pas 'khrugs par byed pa ste / /
dpung pa de dag las ni de rnams skye bar 'gyur / /
brla yi stobs kyis rje rigs skye bo 'gron por byed / /
de phyir de rnams de las skyes par gyur pa'o / /
rkang pa'i rtsa bar brten par byed par grags pa yis / /
de phyir rkang pa las ni dmangs rigs skye bar 'gyur / /
de phyir gzhan rnams rigs kyi dbye ba bco brgyad yin / /
rang gi las kyi rang bzhin las kyi ngo bor skyes / /
'jig rten gsum du las kyi mthu ni stobs dang ldan / /
gang phyir bram ze yang ni dmangs rigs nyid du 'gyur / /
sgog skya dag dang btsong dang bza' min zos pa dang / /
chang 'thungs nas ni dmangs rigs gnas su 'gyur ba ste / /
dka' thub byas nas slar yang bram ze de nyid du / /
'gyur de de phyir dka' thub khyad par can yin no / /
grog ma dang ni ra ri dag dang sna mtshan dang / /
rgyas ba la sogs drang srong gzhan rnams rab grags pa / /
tshangs pa'i skye gnas min las kyang ni de rnams skyes / /
dka' thub khyad par dag gi drang srong rnams su 'gyur / /
de phyir rang gi rigs kyi dag dang ma dag pa / /
don dam pa yi rgyu yis gang yang med par 'gyur / /
zhe sdang dbang gis rigs 'di rab tu 'byung ba ste / /
rang don 'dod pa'i bram zes nor gyi don du byas / /
dag pa'i bram ze mo gang bdag po'i brtul zhugs can / /
skyes bu gzhan ma la ni de yis rten par byed / /
de yi bu ni 'di ru bram zer gyur pa ste / /
de phyir rigs ni ji ltar rim pas ma yin no /
! /
lus 'di'i snga ma'i rigs kyi thal ba gzhan yin la / /
las kyi dbang las pha yi srog kyang gzhan yin te / /
gzhan du lus dang srog dag gi ni rigs dag kyang / /
bu dang bcas pa su zhig gis ni 'byin par byed / /
gzhan du rigs kyang gal te pha yi yin na ni / /
pha yi pha gang de ni mes po'i yin par 'gyur / /
de ltar 'gro ba 'di dag thams cad rang gi rigs / /
gnyis skyes rnams la drang srong rigs gzhan yod ma yin / /
rngon pa bdun yang ri dgas dag dang ngur pa dang / /
ngang pa de rnams gnyis skyes su yang slar byung 'gyur / /
gang phyir skye ba gzhan du srog ni las dbang gis / /
yin pa de phyir nang na drang srong rigs med do / /
gnyis skyes tshim nas nam mkha' dang ni sa yi gnas / /
gang yin der ni shi ba tshim par mngon par 'dod / /
zos pa dag kyang ma zhu'i dbang las bag med pa / /
pha yi bag med du 'gyur 'di ni ngo mtshar ro / /
sh+loka bzhi po 'di lnga 'gyur la med pa /
chos rje yid bzang rtse pas pan chen rin po che'i phyag dpe gnyis gtugs nas 'gyur bcos mdzad pa na yod pas bar 'dir 'jug go /
! /
gal te gnyis skyes dang ni pho rog gis zan zos / /
shi ba'i pha ni pha rol tu ni tshim par byed / /
dge ba dang ni mi dge ba yi rgyu mtshan des / /
pha de nyid kyi sngon du bsags pa nyams par 'gyur / /
rang gis byin pa rang nyid kyis ni thob 'gyur te / /
gzhan ma rnams kyi sbyin pa bsngos pa'i blo yis min / /
bde bar gshegs pas rang gi don du rang sha ni / /
sbyin min de bzhin du yang de rnams nges grol phyir / /
thams cad mkhyen pa rnams kyis gzhung kun rnams las ni / /
srog gcod kyis ni grol ba yod pa ma yin no / /
mchod sbyin la ni srog gcod de bzhin smra byed pa / /
e ma gnyis skyes rnams kyis mi shes gnas yin no / /
mchod sbyin la ni gsad cing gsod pa gang yang med / /
'jig rten gsad bya lha ru nges par 'gro med de / /
snying rje dang ni nges par zhi ba dang bral ba'i / /
gnyis skyes skyon can rnams kyi tshig 'di yin par 'gyur / /
dbul po'i sdug bsngal dang ni 'dod pa dang bral nas / /
rang gi rtsa lag grogs po yid 'ong bu dang tsha / /
de rnams bde bar 'dod dang bde 'gro 'dod pa na / /
gal te tshig 'di bden yin de rnams sreg par byed / /
bu dang rtsa lag stobs med la sogs shi gyur na / /
ngu 'bod nas ni dur khrod dag tu phyin pa dang / /
shi ba rnams la gang gis chu dang zan sbyin na / /
rmongs pa de yis ji ltar ma skyes la sogs gsod / /
a shwat+tha la brten dang til snod sbyin pa dang / /
ba la reg pa dang ni bram ze tshim pa dang / /
gang+gA'i chu dang b+ha ra ta ni thos pa ste / /
'di rnams kyis ni gal te sdig nyams byed 'gyur na / /
mkha' 'gro yis ni a shwat+tha la brten par byed / /
til mkhan gyis ni til gyi snod ni sbyin pa ste / /
ba skyob ke'u yis ba la reg par byed pa dang / /
mkhas min dag kyang gnyis skyes rnams la ston mo ster / /
gang+gA'i chu ni rus sbal dang ni nya yis 'thungs / /
ma skyes pa yis b+ha ra ta yi grags pa thos / /
de rnams la ni sngon bsags las kyi 'bras bu med / /
dran pa'i tshad ma yis ni dka' thub nyams 'gyur min / /
a shwat+tha la brten dang til snod sbyin pa gang / /
ba la reg dang gnyis skyes tshim pa ci yin dang / /
gang+gA'i chu dang b+ha ra ta ni thos pa ci / /
lam ni nyams par gyur pas 'di nyid mi shes so / /
yon tan 'phel ba yul gyis rgyas par 'gyur ba yi / /
gang la steng dang 'og tu lcug ma rgyas par 'gyur / /
mi yi 'jig rten du ni las kyis bcings pa yi / /
'og tu rtsa ba rnams ni tshugs par 'gyur ba ste / /
de bzhin gzugs med gang la nye bar thob pa med / /
thog ma med la tha ma med cing rab gnas med / /
a shwat+tha shing de la nges par brten pa ni / /
klu don 'bras bu las ni rgyas par bshad pa'o / /
til ni sems can yin zhing snod nyid snod yin te / /
shing rnams rab tu sbyin pa til snod sbyin pa'o / /
ba ni lha yi mig yin reg pa snang ba ste / /
ba la reg pa 'di nyid nges par brjod par 'gyur / /
gnyis skyes me ste srog chags tshogs kyi lus la ni / /
tshim par byed pa de ni gnyis skyes tshim pa'o / /
gang+gA'i chu nyid zla ba'i bdud rtsi btung ba ste / /
ser sna zad pa b+ha ra ta ni thos pa'o / /
phyi ma'i tshe yi rgyu ru sgra mkhan gyis kyang ni / /
rig byed ma lus yi ge kha ton byed par 'gyur / /
dran pa dang ni rig byed gzhung gi sna tshogs pa / /
mi shes dbang gis 'bras med mgrin pa skams par byed / /
rig byed tshad ma dang ni dran pa tshad ma ste / /
'di nyid tshig ni shin tu 'gal ba'i phyogs yin no / /
dam pa'i chos las gsungs pa'i tshig ni tshad ma ste / /
rgyal ba'i gsung ni 'di nyid rnam par dag pa'o / /
nub phyogs sin+d+hu'i yul du gnyis skyes rnams kyis ni / /
thod pa can dang dmangs rigs dag gi zan za ru / /
ri bcas yul du ba lang sha dang ma he dang / /
de bzhin du yang chang ni gtsang mar bsten pa yin / /
gau ta ma la sogs yul du ma he'i sha gtsang bar / /
ma ga la sogs yul du rta sha la sogs bsten / /
in+d+ra la sogs dang ni ma gsog yul du / /
ma he'i sha dang phag sha bza' bar mi rung ngo / /
mgul kha la sogs yul du ma sogs bzung ba ni / /
bu la sogs pa rnams la gtsang mar bshad pa yin / /
gang gi yul de dag tu 'dod pa'i dngos grub ni / /
de nyid byas na mi rnams la ni skyon med do / /
gal te gnyis skyes rnams ni dran pa'i tshig dag gis / /
ltung 'gyur de lta na ni de rnams rang yul du / /
dran tshig skyon gyis char than du ni ji ltar 'gyur / /
de ltar de ru gnyis skyes tshe la dran pa ni / /
yul gyi tha snyad kyis ni tshad ma ma yin no / /
thub pa rnams kyis lo rgyus tshogs kyang gang bstan pa / /
de ni bden nam brdzun pa rnam par dpyad par bgyi / /
rab brtan dag dang sa srung dang ni g.yung drung dang / /
me tog sogs dang lha mo dang ni dpal mo dang / /
zla ba bdud rtsi 'o ma'i rgya mtsho bsrubs pa las / /
'di rnams 'byung zhes lo rgyus kyi ni tshig yin no / /
gal te stobs ldan rgyal srid du ni zla ba 'di / /
byung na long ba'i 'thab mo'i dus su yod ma yin / /
zla ba med na sa gzhi la ni zla tshes dang / /
tshes la zla ba'i cha lnga ji ltar yin te 'dir / /
sngon du zla dang ral pa 'dzin pa'i dbang phyug gis / /
zla ba la ni zhen pas long ba gsad pa yin / /
phyi nas dus kyi dbang gis stobs ldan bskyed pa ste / /
de nas lha dbang rnams kyis rgya mtsho bsrubs pa yin / /
gal te brdzun gyi lo rgyus kyi ni tshig rnams kyis / /
chos sgyur de lta na ni bden tshig ci zhig bya / /
srog gcod mthu yis gal te mtho ris 'gyur na ni / /
gzhan la phan pas de ltar dmyal bar 'gyur ba yin / /
lo rgyus chos rnams dang ni dran pa mkhas rnams kyis / /
rnam par dpyad par byas nas brdzun du gyur pa ste / /
de phyir chos de mi shes byis pa bram zes byas / /
rang gi phyi sa bzhin du rnam par mi dpyad do / /
gal te rig byed 'di ni mkha' bzhin ma byas pa / /
ji ltar 'di ni kha las 'don par byed pa yin / /
nor dang chags pa zhen pa'i bram ze rnams kyis ni / /
mgrin pa mchu dang rkan sogs kyis ni nan tan byed / /
gal te rig byed snga ma yin na yul skad med / /
sngon du yul skad yin na rig byed thog mar med / /
gal te rang byung yin na kha las ma skyes te / /
gal te thams cad khyab na kun gyis 'don par 'gyur / /
an+d+ha'i shing dang sna tshogs 'bru dang mar dang zan / /
bde ba'i don du 'bar ba'i thab tu sreg par byed / /
sha za ba yi mi ni shin tu skrag par byed / /
me lha 'di dag la sogs mi 'dod tshig yin no / /
bud med pas ni mtho ris gnas su mi 'gro na / /
'jig rten grags pa'i tshad ma gal te 'dir 'gyur te / /
ne tso la sogs gzhan yang gzhon nu'i dus su ni / /
dka' thub byas nas tshangs pa'i gnas su zhugs par gyur / /
rig byed las ni gzhan bshad dran pa'i tshig ni gzhan / /
rnal 'byor rig pa yis ni gcig nyid mi 'gyur ro / /
rig byed tshog ni rnal 'byor gyis bsten thar pa ste / /
'khor ba'i 'bras bu nges par dran pas ster ba ni / /
'khor bas bcings pa'i 'khyam pa 'jug par gyur pa ste / /
de phyir dran pa'i sems ni 'di nyid 'dod ma yin / /
sdug bsngal 'phrog byed thar pa'i go 'phang zhugs par 'gyur / /
ye shes bdud rtsi dpal ldan bla ma'i zhal 'dod do / /
de ltar dpal ldan bla ma'i zhal dman blo ngan ni / /
gnyis skyes rnams la kun nas lam ni nyams par 'gyur / /
mi shes pa yi dbang gis srog gcod byas nas ni / /
rang rig nga rgyal dbang gis dmyal bar zhugs par 'gyur / /
tshangs pa dang ni dbang phyug khyab 'jug gzugs gcig 'dir / /
drag pos ci yi phyir na tshangs pa'i mgo bo gcod / /
gal te drag po sdig med 'jig rten grags pas na / /
ci phyir thod pa bor nas de ni dag par 'gyur / /
drag po phyag dar 'di ni gtsang ma ma yin la / /
gal te bsod nams rgyu ru rig par mi byed cing / /
de nyid spyi bo nas ni lhung 'gyur gtsang ba na / /
gang+gA'i chu yis ci yi phyir na khrus 'di byed / /
yan lag sna tshogs pa ni khrus la sbyar ba yis / /
nam mkha' las ni 'gro ba sa la ltung bar 'gyur / /
'dod pa'i rgyu ru gang+gA'i chu la gang zhugs pa / /
rmangs pa de ni de ru 'gro ba gang na rigs / /
khyab 'jug lus la dpal mo rang dbang gal te 'gyur / /
rA mas ci phyir de ru sdug bsngal thob par 'gyur / /
kun mkhyen khyab 'jug gal te 'jig rten grags pa na / /
bud med bral ba'i dbang gis ci phyir phyugs rnams 'gro / /
gang gis sa la rkang pa gsum du byas pa na / /
chu la de yis ci phyir zam pa bcing bar byed / /
gang gi lto ba na gnas ma lus srid gsum na / /
de yi rang gi chung ma ci phyir 'phrog par 'gyur / /
'di dag la sogs du ma rnam pa stong phrag gis / /
tshig rnams kyis ni mi rnams sdug bsngal ster bar byed / /
rnam par dpyad na don kun med par gyur pa'o / /
gnyis skyes rigs kyi nga rgyal dbang gis yang dag bstan / /
dang po phas ni rab tu skye bar byed pa dang / /
phyi nas mas ni mngal gyi dbang gis grags par 'gyur / /
de ltar mngal nas skyes pa'i nges pas gnyis skyes 'gyur / /
gzhan du na ni dmangs rigs dbang gis mi ma yin / /
mngal nas skyes pas byis pa dang ni lhan cig tu / /
mngal gyi nang nas tshangs pa'i skud pa byung ba min / /
de rnams la ni cho ga 'di nyid byas nas su / /
gnyis skyes ming gi rgyu ru mgrin par rab tu min / /
gnyis skyes nyin gcig lhan cig skyes pa'i rang bzhin can / /
cho ga byas pa'i skud pas gzhan mar gyur pa ni / /
gnyis skyes ma lus rnams la co 'dri'i don du ste / /
rmongs pa'i bsam pa sna tshogs e ma ngo mtshar che / /
khyab 'jug de nyid blo yis rab tu 'jug pa gzhan / /
shing las skyes pa'i dbyug pa 'dzin par byed pa yis / /
dgun la sogs pa'i dus kyi mtshan mo'i mtha' ru ni / /
'dar ba dang ldan chu yis khrus ni byed pa ste / /
grang bas 'dzin dang rab tu 'dar ba'i lus la ni / /
bsam gtan dang ni sngags bzlas bzang po de ru gang / /
dper na gdug pa'i sbrul ni khyim du zhugs pa yi / /
mun pas bkab pa de ru bsam pa med pa ltar / /
lus dang ngag dang sems ni dbyug pa gsum yin te / /
sems ni 'dus par bya ba dbyug pa gcig yin no / /
dpal ldan tshangs pa'i gzugs ni mtha' med gcig pu ste / /
chu la zhugs pa'i dbyug pa can gyis mi 'dzin no / /
zhi ba bas kyang thal bas lus po byug par byed / /
khrus kyi mtha' ru so gnyis dbang po blo yin te / /
bde ba'i don du ral ba'i khu tshur rtag tu 'dzin / /
'dod pa'i me tog rnams kyis rdo nyid mchod par byed / /
gzhan ma thod pa rnams dang mgo bo 'dzin pa dang / /
lus la mi yi rus pas rgyan rnams byed pa ste / /
dpal ldan dngos grub rgyu ru dur khrod 'khor bar byed / /
mi shes dbang gis blo ngan la ni dngos grub gang / /
gdong nag dang ni de bzhin phyugs bdag gzhan ma yin / /
gcer bu dang ni ral pa ring po skra bregs pa / /
slob pa 'khor nas zhi bar rab tu 'gro bar 'dod / /
thar pa'i go 'phang grub nas 'gro bar 'gyur min no / /
gzhan ma rnams kyang gcer bu dang ni skra phyung dang / /
so dang bcas pa yan lag thams cad dri mas byugs / /
bkres dang skom pas 'dzin pas blong na 'ching par 'gyur / /
thar pa'i lam las nam yang 'gro bar mi 'gyur ro / /
gzhan ma rnams kyis dbyar gyi dus su shing drung pa / /
sos ka dang ni dpyid kyi dus su tshang ba can / /
dgun gyi dus su bla gab med pa'i rnal 'byor pa / /
don dam pa yi rgyu ru sdug bsngal chen po byed / /
gcer bu pa la kun nas seng ge'i khri dang ni / /
mgo bo'i skra rnams phyung ba la ni gdugs gsum dang / /
dri mas byugs la sngon du mya ngan med shing las / /
lha yi me tog 'bab pa rigs pa ma yin no / /
gzhan ma yang ni mgo spu bregs pa'i dge slong nyid / /
ngur smrig 'dzin cing 'dod pa'i lha gang gnas par byed / /
ting nge 'dzin gyis dman pa nor ni sogs par 'dod / /
ta la steng nas bcad bzhin zad par 'gyur ba'o / /
gzhan ma rnams kyang rigs kyi gnas su rab zhugs nas / /
bdud rtsi lnga la sogs pa mang po za bar byed / /
snying rje dang bral mnyam pa'i bde bas dman pa dang / /
'jig rten 'gal ba rnams la yang dag spyod par byed / /
skye ba bdun pa'i mi ni nges par phyugs yin te / /
de yi bdud rtsis mi la dngos grub myur bar ster / /
rigs kyi lung las rul ba'i dri ni gtsang ba ste / /
'jigs par byed pa rnams la bstan par mi bya'o / /
gzhan yang zhi ba'i rgyu ru rnam pa sna tshogs pas / /
dgod pa dang bcas rnal 'byor 'dzin par byed pa ste / /
rab mchog yan lag dang ldan rnams la zhe sdang dang / /
chags pa dang ldan rgyu ru dpal ldan tshangs spyod byed / /
rmi lam du yang gang zhig bud med sbyor la zhen / /
dpal ldan tshangs pa'i dka' thub can de ji ltar na / /
dper na mar gyi gong bu 'bar ba'i me yis ni / /
skad cig tsam gyis zhu ba nyid du 'gyur bzhin no / /
de ltar bla ma dam pa'i zhal dman glen pa yis / /
sdug bsngal mang po ster ba'i lam ni 'dzin par byed / /
bde ba'i rgyu ru yang ni bsod nams kyis dman pa / /
dmyal ba rnams kyi me la nyal sa tshol bar byed / /
rang gi sems la sdug bsngal 'di ni 'phel 'gyur na / /
skye ba du ma brgya yis bde ba ster mi 'gyur / /
zhing rnams la ni ci tshe'i sa bon btab pa las / /
sA lu'i sa bon khyad par can du mi 'gyur ro / /
tshangs pa'i shing las chu shing 'bras bu 'gyur ba min / /
smyug ma bu ram shing dang chu las mar nyid min / /
dug las bcud len khyad par can du 'gyur ba med / /
rang gi sems las sdug bsngal las ni bde 'gyur min / /
sems la sdug bsngal sa bon yang dag btab pa na / /
skye ba du ma rnams la 'phel bar 'gyur ba yis / /
de phyir rnam dag rnams kyis rnam par dpyad nas ni / /
mnyam pa'i bde ba nyams pa yongs su don bya zhing / /
srog nyid shi nas phyi nas skye ba med pa ni / /
rigs can gzhan rnams nyams par gyur pas ston byed cing / /
gal te de ltar yin na ci phyir drag po yis / /
'chi bar gyur pa rnams kyis zhi gnas 'jug par byed / /
gzhan rnams kyis kyang mtho ris bde ba'i rgyu ru ni / /
rang gi ling+gA'i rtse mo'i pags pa gcod par byed / /
nyin mo'i mtha' dang mtshan mo'i steng du bza' ba ni / /
nges par stag gzig rnams kyis byed par 'gyur ba'o / /
rang gi las kyis shi bar gyur pa'i phyugs rnams kyis / /
de yi sha ni nye bar spyod par mi byed do / /
srog bcad rab tu byas nas de nyid za byed de / /
gzhan du na ni mi rnams mtho ris 'gro ba med / /
'di la sogs pa 'gal ba du ma mu stegs pa / /
ngan pa rnams kyi sems la sdug bsngal shing rnams kyi / /
rtsa ba bskal pa du ma rnams su bcings pa ni / /
sangs rgyas kyis kyang dbyung bar nus pa ma yin no / /
thog med gtso bo yon tan bdag nyid rang bzhin dang / /
nga rgyal dang ni blo gros yid bcas 'byung ba dang / /
las kyi dbang yod na ni dpal ldan yul dbang po / /
'di dag gzhan ma rnams kyis yongs su brtag par byed / /
lta ba rnams la brten pa'i du ma'i gzhung rnams dang / /
ming gi rab tu dbye bas mkhas pa mang rnams kyis / /
gang zhig rig byed mtha' dang grub mtha' gzhan rnams ni / /
nor 'dod rgyu ru de nyid rnams ni rjod par byed / /
oM b+hur b+huH swa ni 'di ru gang yin dang / /
sa we tor wa re N+ye dang b+ha ra go de ba dang / /
swa d+hi ma hi gang yin d+he ya yo na dang / /
pra tso ta ya gang yin nges par rig byed tshig /
oM yig sngags ni mchog tu lho yi me yin te / /
b+hu ni nges par sa yig b+ha wa 'jig rten gsum / /
sa yig thar pa yin te sa ni drag po yin / /
we te zhes ni tshangs pa wa re N+ya ni lha min dgra / /
b+har go zhes ni chu yin de ba 'dir ni dbang por brjod / /
swa d+hi zhes ni bdag yin ma hi srog gi rlung / /
d+he ya zhes ni de bzhin bdag gi go 'phang brjod / /
yo na zhes ni rtag par rgyu ba chen po'o / /
pra tso ta ya zhes ni de nyid rab tu bskul / /
sa be tri ni nyams pas 'jig rten pha rol 'gyur / /
ga ya tri ni ma nyams srid pa 'byung bar 'gyur / /
de ltar phyir gyur nang gi gnas su de bzhin no / /
a po 'dod pa chen po srid las 'byung gnas ston / /
'di dag la sogs pa yis nang gi thun mtshams 'gyur / /
zla dang nyi ma'i dbus su nyin dang mtshan mo ni / /
srog dang thur sel la gnas dbus su yin pa ste / /
'khor ba'i sdug bsngal 'phrog byed dag pa'i thun mtshams te / /
nyi ma nub dang de bzhin shar las gzhan ma yin / /
phyi rol glen pa rnams la gsang ba'i don du ni / /
sems can bsam pa'i dbang gis mes pos bshad pa'o / /
oM yig sa bon zhes ni nges par sku rdo rje / /
b+hu ni gsung gi rang bzhin b+ha ba thugs nyid do / /
don dam pa yi rgyu phyir swa yig ye shes te / /
'jig rten gsum po de nyid thub pa bzang po'i gzhung / /
drag po snang ba mtha' yas mes po gang zhig ni / /
rnam par snang mdzad de yis khyab 'jug rdo rje can / /
chu zhes pa ni rin chen 'dzin pa'i sangs rgyas te / /
dbang po rnams dag ral gri chen po 'dzin pa'o / /
swa d+hi zhes ni gos dkar mo ni chen mo ste / /
ma hI zhes ni rgyal ba'i spyan mar rab tu grags / /
de bzhin d+he ya zhes ni mchog tu mA ma kI / /
yo na zhes ni rgyal ba rnams kyi sgrol mar gsungs / /
pra tso da ya zhes ni pha rol phyin par grags / /
a po 'dod chen zhes ni 'gro ba'i thabs yin no / /
de dag snyoms par zhugs pa thun mtshams tha dad min / /
rdo rje pad+ma'i dbus su so sor phyag 'tshal 'gyur / /
chos kyi 'byung gnas zhes ni 'o ma'i rgya mtshor gsungs / /
de yi dbus su pad+ma chu skyes de nyid do / /
gang zhig zla ba'i gdan ni gnam lding de nyid do / /
gang zhig thugs kyi rdo rje khyab 'jug de nyid do / /
yang dag dgug pa rgyal ka gti mug rdo rje ste / /
so sor snang ba dag pa 'dod chags rdo rje'o / /
gang zhig mi 'dus zhes ni nga rgyal rdo rje ste / /
mi 'gag chen po zhes ni phrag dog rdo rje'o / /
grags ma zhes ni rlung yin 'bar ma dpal mo ste / /
rgyal ma chu yin rnam par rgyal ma 'dzin pa'o / /
mtha' med dpal mo zhes ni rdo rje dbyings mchog yin / /
yan lag drug po 'dir ni dbang po rnams la dgod / /
chos kyi 'byung gnas la gnas pad+ma'i dbus su ste / /
gang zhig zla ba'i gdan ni khyu mchog de nyid do / /
dbang phyug gdong pa lnga ni rdo rje sems dpa' ste / /
chu skyes lte ba la ni gzhan dag gnas pa'o / /
chos dang de bzhin 'dod ma ye shes gsum pa ste / /
chags pa dang bral dbang phyug nyid ni 'di ltar lnga / /
dbus dang mtshams rnams dag la stong pa'i tshul gyis ni / /
gzhan dag gnas shing ge sar rtse mo gzhan ma'o / /
g.yo ba mo dang phra mo gzhan yang drag mo dang / /
dge ma la sogs gzhan ma bde 'byung nus pa gang / /
du ba la sogs ma lus pha rol phyin pa ste / /
de bzhin gzhan ni pad+ma'i 'dab dang dbus su'o / /
dbus su dbang phyug che dang shar du skyes bu ste / /
g.yas su zad min me dang gnod sbyin nyid ni g.yon du'o / /
nub tu de ma thag ste phung lnga rnams dag yin / /
rnam par shes pa mngon du nges par rig par bya / /
sa ni ldog ma yin te chu ni rab gnas ma / /
me ni rig ma yin te rlung ni zhi ma ste / /
mtshams kyi 'dab ma rnams la mchod par bya bar 'gyur / /
nam mkha'i khams ni nges par bde bar gnas ma'o / /
de ltar gzhan ma rnams kyang sna tshogs rnam pa yis / /
lus dang dbang po la sogs gzhan dag mchod par 'gyur / /
ming gi rab tu dbye bas de nyid dngos po mang / /
phyi dang lus po dang ni gang zhig gzhan du gnas / /
khams sogs de nyid rnams kyis so sor mchod par bya / /
tshangs pa mo ni sa yin chu ni drag mo ste / /
me ni gzhon nu mar 'gyur rlung ni nag mo'o / /
stong pa phag mo yin zhing zla dang nyi ma me / /
dbang po lha min pad+ma 'dzin dang pad+ma'o / /
ye shes zhes ni 'jigs byed zhi ba nyid yin no / /
rnam shes spyan ni 'jigs byed ma ste nges par yin / /
'bar ba dang ni phra mo rnam par rgyal ma dang / /
bzang dang phun sum dri med gzhan dang don yod ma / /
glog gi 'od zer dang ni bde kun nyi ma ni / /
sngon du rab tu dbye ba yis kyang rig par bya / /
dbang po rnams la dbang po drug po dgod pa 'dir / /
don dam pa yi rgyu yis mchod par 'gyur ba'o / /
sa dang chu me rlung dang stong pa zla ba dang / /
nyi ma dang ni bdag nyid zhi ba'i rnam brgyad yin / /
rnam pa du ma las kyang rnam pa brgyad po ni / /
mi shes dbang gis glen pa rnams kyis rab tu brtags / /
'di dag la sogs thams cad rnam pa sna tshogs ni / /
rnal 'byor ga 'phang mi shes pa yis byas pa'o / /
de shes gang gis nus pa'i b+ha ga zhes byar bstan / /
rnam pa gsum du 'dod cing yig gsum rtsa gsum la / /
a dza pu ka zhes bya bzhi po de nyid de / /
de ltar de ni shin tu thim pa'i yul gcig go / /
de dbus ling+ga gnas shing thog ma'i gzugs yin te / /
thig le nA da de yi snying dbus yang dag gnas / /
dga' ba'i tshul du dri med shin tu zhi ba ste / /
de yi steng du thog ma 'khrig pa dang po'o / /
yang dag lhung ba'i tshul gyis 'dod pa rnams kyang byed / /
skal ldan b+ha ga zhes bya de la phyag 'tshal lo / /
de la bzhi po dag dang gzhan yang lnga po dang / /
de bzhin du ni drug dang bzhi dang lnga po dang / /
gsum po phyi rol dang ni lus kyi dbus su ste / /
rigs kyi rdzogs pa ma lus pa ni 'di yin no / /
phyi rol rigs kyi tshad du bzhi po dus kyi me / /
nyi ma dag dang sgra gcan dang ni zla bar bshad / /
sa la sogs pa lnga po yin te drug po ni / /
bkra shis la sogs yin te de bzhin bzhi po ni / /
sa la rab tu dbye bas bzhi po bshad pa'o / /
gzugs la sogs pa lnga po 'di nyid brjod pa yin / /
bar du gsum po dag ni yon tan gsum yin te / /
b+ha ga'i dkyil du phyi mo ma lus don yin no / /
rigs ni yang dag skye phyir thog mar bzhi po ni / /
dga' ba dang ni rnam shes rdul dang sa bon no / /
rus pa la sogs 'byung ba las skyes lnga po yin / /
drug po mig la sogs te de nas bzhi po ni / /
lag pa dang ni rkang pa bzung ste lnga po ni / /
sor mo lnga nyid rnams te gsum po gang zhig ni / /
rkang pa dang ni lag pa'i sor mo'i tshigs gsum mo / /
rab tu dbye ba 'di ni rigs kyi skye mdo las / /
bzhi po dbye ba 'di ru brgyad po gnyis yin te / /
lnga po mchog gi de rnams nyi shu lnga yin no / /
drug po la ni sum cu rtsa drug zhes su grags / /
gzhan yang bcu gnyis de rnams bzhi po'i dbye bas so / /
lnga po dbye ba 'di ru nyi shu yin pa ste / /
gsum pa la ni dbye ba drug cur bshad pa'o / /
rigs kyi rim pa gcig gis nyung ba bdun cu brgyad / /
de nyid bsdus pa ru ni nyi shu rtsa bdun te / /
phyi dang lus po las ni rnam par dpyad nas ni / /
rigs kyi lam la gnas pa rigs ni blang bar gyis / /
'di dag la sogs thams cad rnam pa sna tshogs ni / /
rnal 'byor go 'phang mi shes rtag par gnas pa dang / /
longs spyod du ma la ni 'dod pa can rnams kyis / /
bsod nams rgyu ru yang ni yang dag ston par byed / /
bsod nams mtha' ru slar yang sdig pa nyid yin te / /
sdig pa'i mtha' ru yang ni bsod nams nyid yin no / /
tha ma pa yis dus su 'khor lo 'dir bskor te / /
sa la nyin mo dang ni mtshan mo bzhin du'o / /
yul las byung ba'i sdig dang bsod nams gang zhig ni / /
gang gis rab tu spangs na skad cig gis sreg byed / /
de phyir ye shes chen po'i me ni ma nyams pa / /
mnyam pa'i bde ba'i rgyu ru bsten par bya ba'o / /
thams cad mkhyen pa gcig yin bla ma gcig yin te / /
de bzhin ye shes gcig yin srid dang thar pa gcig /
gcig min rgyu ru yang ni rnal 'byor nyams pa yis / /
rang dang gzhan gyi don nyams byed pa'am 'khrug par byed / /
ji ltar sangs rgyas mthu yis bdag gi lta ba ni / /
zhi 'gyur de bzhin mi rnams la ni 'gyur bar shog /
thams cad du ni du ma'i lam la brten pa yis / /
sems ni rgyal ba'i thugs rje chen por 'gyur bar shog /
dpal 'jig rten dbang phyug gi sprul pa'i sku pad+ma dkar pos mdzad pa rdzogs so // //
kha che'i paN+Di ta zla ba'i mgon pos bsgyur nas gtan la phab pa'o / /
