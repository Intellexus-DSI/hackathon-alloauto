@## / /
rgya gar skad du /
sar+b+ba bud+d+ha sa ma yo ga DA ki nI mA yA sam+bA ra br-it+ti sa ma yo gA laM kA ra nA ma /
bod skad du /
sangs rgyas thams cad dang mnyam par sbyor ba mkha' 'gro ma sgyu ma bde mchog gi 'grel pa mnyam sbyor gyi rgyan zhes bya ba /
dpal rdo rje mkha' 'gro ma la phyag 'tshal lo / /
sangs rgyas kun dngos bdag nyid can / /
rdo rje sems dpa' bde ba'i mchog /
sgyu ma bde mchog phyag 'tshal te / /
sangs rgyas thams cad mnyam sbyor bshad / /
dang por re zhig rnal 'byor pa bdag dang gzhan don bsgrub par ci la yang ma reg par chas pa rnams la sangs rgyas thams cad dang mnyam par sbyor ba'i de kho na nyid khong du chud par bya ba'i phyir rgyud kyi don 'di brtsam par bya'o / /
de la brjod par bya ba ni gang /
dgos pa ni gang /
'brel pa ni gang /
dgos pa'i dgos pa ni gang zhe na /
bshad par bya ste /
rtsa ba'i rgyud dang /
phyi ma dang /
phyi ma'i phyi ma bstan pa'i don du rgyu'i rgyud dang /
thabs kyi rgyud dang /
'bras bu'i rgyud ni brjod par bya ba yin la /
rtsa ba'i rgyud rtog pa bcu pa dang /
phyi ma rtog pa bdun pa dang /
phyi ma'i phyi ma rtog pa lnga po ni rjod par byed pa'o / /
'brel pa ni brjod par bya ba dang rjod par byed pa ni de'i bdag nyid yin la /
brjod bya dang dgos pa ni de las byung ba yin no / /
dgos pa ni bsgrub par 'dod pa dang /
dngos grub len pa dang /
gzhan la phan 'dogs pa'i gang zag gis khong du chud pa'o / /
dgos pa'i dgos pa ni 'jig rten thun mong dang mchog gi dngos grub bsgrub pa'o / /
de ltar dgos pa'i don bshad nas /
bsdus pa'i don ni bdag dang gzhan gyi don phun sum tshogs pa'i rtog pa drug bsgrub pa'i yan lag dang bcas pa'i bshad pa dang /
mchog gi don sgrub pa rgyud phyi ma rtog pa dgu pa bshad pa dang /
dris pa dang len gyi rgyud kyis rtsa ba'i rgyud dang phyi ma'i sgrub pa dang /
dngos grub dang grub pa'i las rnams bshad pa'o / /
bsdus pa'i don de lta bu dang ldan pa'i gnyis su med pa'i sems dang sems las byung ba'i phyogs bcu dus gsum gyi de bzhin gshegs pa sangs rgyas kyi zhing gi rdul phra rab dang mnyam pa'i thugs dang rnal 'byor pa yang dag par mnyam par sbyar bas na sangs rgyas thams cad dang mnyam par sbyor ba zhes bya ba'i rgyud yin no / /
bsdus pa'i don mtshan dang bcas pa bshad nas yan lag gi don bshad par bya ste /
bcom ldan 'das mkha' 'gro bde mchog la bstod pa dang /
pU dza dang phyag byas nas /
mgon po khyod la gsol ba ni / /
sems can kun gyi don gyi phyir / /
rnal 'byor bde mchog sgyu mas sprul / /
nyon mongs kun las rgyal bar mdzod / /
ces gsol ba btab pa'i rjes thogs la bcom ldan 'das kyis /
sems dpa' sangs rgyas kun gyi dngos / /
rdo rje sems dpa' bde ba'i mchog /
gsang ba mchog gi dgyes pa na / /
thams cad bdag nyid rtag tu bzhugs / /
'di ni rang byung bcom ldan 'das / /
gcig pu bdag nyid che ba'i lha / /
sangs rgyas kun dang mnyam sbyor ba / /
mkha' 'gro sgyu ma bde ba'i mchog /
ces bya ba ston pa po nyid kyis gleng gzhi gsungs pa yin no / /
de la ston pa ni gang zhig yin /
gnas ni gang /
'khor ni su dang lhan cig tu /
dus ni nam gyi tshe /
chos ni ci zhig gsungs she na /
de la ston pa ni sku gsum gyi bdag nyid yin te /
sprul sku'i bdag nyid ni /
sems dpa' sangs rgyas kun dngos zhes bya ste 'khor los sgyur ba drug gi bdag nyid can no / /
longs sku ni rdo rje sems dpa' bde ba'i mchog ces bya ba yin no / /
gnas ni gsang ba mchog gi dgyes pa na zhes bya ba yin no / /
'khor ni thams cad bdag nyid do / /
dus ni rtag tu bzhugs zhes bya ba'o / /
de la chos kyi sku ni /
'di ni rang byung bcom ldan 'das / /
gcig pu bdag nyid che ba'i lha / /
zhes bya ba ste /
sems rang rig 'od gsal gnyis su med pa'i bdag nyid gcig pu che ba'i lha yin no / /
bshad pa'i chos ni /
sangs rgyas kun dang mnyam sbyor ba / /
mkha' 'gro sgyu ma bde ba'i mchog /
ces bya'o / /
phun sum tshogs pa lnga'i 'khor rnams kyi mngon sum du grub na ci'i phyir gleng gzhi gsungs she na /
ma 'ongs pa'i gsang sngags kyi sgo nas spyad pa spyod par 'dod pa rnams la dman pa dbyibs dang /
gsang ba sngags dang /
mthar thug chos sgom pa'i don du byang chub sems dpa' sa'i snying po dang /
spyan ras gzigs dang /
'jam dpal la gsungs pa yin no / /
don gsum po 'di ni 'khor lo bde mchog gi 'grel par blta bar bya'o / /
de ltar gleng gzhi gsungs nas /
da ni le'u dang po de kho na nyid snang ba dam pa'i yul la 'jug pa zhes bya ba rgyu dang thabs dang 'bras bu gsum gyis shes bya'i 'dug lugs bstan par bzhed nas /
'dod chags ma yin chags bral min / /
dbu mar yang ni mi gnas so / /
zhes pa thabs kyi rgyud kyi bdag nyid rang bzhin brgyad cu dang bral bar bstan to / /
thabs de gang gis rtogs snyam na / /
bud med kun gyi sgyu ma'i rgya / /
zhes bya ba smos te /
bud med kun ni las kyi phyag rgya dang /
chos kyi phyag rgya dang /
dam tshig gi phyag rgya dang /
phyag rgya chen po dang /
sgyu ma'i rgya ni zhi gnas dang lhag mthong mngon sum du bskyed pa'i rgyu'i tshogs pa'o / /
de nyid theg pa gcig pu yin zhe na /
'di ni gnyis med theg pa mchog /
ces bya ba smos te /
thabs dang shes rab gnyis med rgyu rkyen gyi tshogs pa'o / /
rgyu rkyen ji lta bu zhe na /
sgyu ma dag ni thams cad las / /
bud med sgyu ma khyad par 'phags / /
ngo bo nyid kyi mthu dag gis / /
rang bzhin gyis ni 'grub pa'o / /
zhes bya ba smos te /
sgyu ma thams cad ni tshor ba sdug bsngal gyi rgyu rkyen tshogs pa dang /
btang snyoms kyi dang /
bde ba'i rgyu rkyen tshogs pa las /
phyag rgya rang bzhin 'di ni rgyu rkyen las khyad par 'phags so / /
goms pa med na ji lta bu zhi gnas dang lhag mthong mngon sum du 'grub ce na /
ngo bo nyid kyi mthu dag gis / /
zhes bya ba smos te /
zhi gnas dang lhag mthong mngon sum du byed pa'i rgyu rkyen tshogs pa las phyag rgya rang bzhin gyis ni de 'grub pa'o zhes bya ba ni gser 'gyur rtsi'i rnam pa bzhin du phyag rgya'i rgyu rkyen tshogs pa'i mthu las bsam gtan gyi ting nge 'dzin dang zag pa med pa'i ye shes 'grub pa'o / /
de la phyag rgya gsum gyi 'bras bu bshad pa ni /
'jig rten gsum 'dir bud med kyis / /
gus pa byed pa dag tu 'gyur / /
zhes bya ba gsungs te /
phyag rgya chen po dang /
dam tshig dang chos gsum gyis 'jig rten gsum gyi dri ma dang ma bral ba yin du zin kyang mngon sum gyi bde ba stong pa bskyed pa gus par byed pa yin no / /
de skad du rtsa ba'i rgyud las /
myur du dngos grub rab bskyed de / /
'phral du yid ches byed pa yin / /
zhes gsungs so / /
bzhi pa las kyi phyag rgya'i 'bras bu ni /
rnyed dang bde dang dga' kun gyis / /
zhes bya ba smos so / /
rnyed pa ni dga' ba dang /
mchog tu lus bde ba dang /
bde ba ni lhan cig tu skyes dga' yid bde ba'o / /
dga' ba kun gyi zhes bya ba ni dga' ba gsum gyi ting nge 'dzin gyis so / /
ngan spyod ma yang 'grub par 'gyur / /
zhes pa ni dag byed dang dbang dang dpa' bo dang bkas gnang ba'i lha mo las gzhan pa'i tha ma'i bud med ngan spyod ma la 'grub par 'gyur ba'o / /
de ci'i phyir las dang po par 'gyur ro zhe na /
rang gi ngo bo yongs bsgyur na / /
bud med kun gyi sgyu mas 'grub / /
ces bya ba smos te /
rang gi ngo bo bsgyur ba ni ye shes sems dpa' bcug nas tha mal pa'i bud med kyi ngo bo bsgyur te /
sangs rgyas spyan dang /
mA ma kI gos dkar mo sgrol ma la sogs bud med kun gyi sgyu mas 'grub pa'o / /
mi yi lus la ci'i phyir sangs rgyas spyan / /
zhes bya ba la sogs par brjod ce na /
ngo mtshar sgyu ma'i mu dra 'di / /
mkha' 'gro ma zhes brdas bstan pa / /
zhes pa smos te /
mu stegs drang srong ngam /
mtshan nyid theg pa'i rgyu snyoms 'jug gi bsam gtan bzhin du mi'i bud med la ye shes sems dpa' babs nas ngo mtshar ci sgyu ma las kyi mu drar gyur pas na mkha' 'gro ma zhes sangs rgyas dang byang chub sems dpa'i brdas bstan to / /
de ni mkha' la 'gro ba zhes / /
khams las kun du brtags pa ste / /
zhes bya ba la /
DA ki ni zhes bya ba'i sgra'i khams ni /
de'i has ga ma zhes pa ste /
nam mkhar 'gro ba zhes bya'o / /
nam mkha' ni gcig ste zhi gnas rtog med kyi nam mkha' dang /
gzung 'dzin gcig dang bral ba lhag mthong gi nam mkha'o / /
der 'gro ba ni zhi gnas bde ba'i ting nge 'dzin dang /
lhag mthong rnam par mi rtog pa'i ye shes kyis 'gro bar byed pa'o / /
de bas na /
nam mkha' kun du spyod grub pa / /
mkha' 'gro ma zhes rab tu grags / /
zhes bya'o / /
ma lus thams cad phyag rgya yis / /
zhes pa las dang chos dang dam tshig dang phyag rgya chen po'o / /
thams cad ma lus bde mchog gis / /
zhes pa las /
chos dang dam tshig dang phyag rgya chen po'i thabs shes pa'o / /
sangs rgyas thams cad mnyam sbyor ma / /
zhes pa thabs bzhi dang shes rab bzhi mnyam par sbyor bas zung 'jug bsgom pa'o / /
mkha' 'gro ma zhes rab tu grags / /
zhes pa ni phyag rgya chen po'i stong nyid dang /
dam tshig gi phyag rgya rlung me'i drod can dang / /
chos kyi phyag rgya 'dod pa'i yon tan lnga dang /
las kyi phyag rgya ye shes las skyes pa dang /
sngags dang zhing las skyes pa'i mkha' 'gro ma'o / /
de ni mkha' 'gro ma zhes /
sangs rgyas khams las rab tu brtags / /
zhes gnas gtsang ma lha'i skad / /
sangs rgyas dang byang chub sems dpa'i brdar gyur pa'i zhi gnas dang lhag mthong gi sems la mkha' 'gro ma zhes bya'o / /
kun du 'gro bar 'grub pa ni / /
zhes pa /
mu dra chen po chos kyi bdag nyid ni / /
sangs rgyas kun gyi mkha' 'gro ma'o / /
shaM zhes bya ba bde bar bshad / /
ces pa ni zag med kyi bde ba sangs rgyas dang byang chub sems dpa' kun gyi ye shes kyi bdag nyid bde ba chen po'o / /
sgyu ma thams cad mnyam sbyor ba / /
mchog tu bde bas bde ba'i mchog /
ces pa zhi gnas dang /
lhag mthong gi bde ba mngon sum du tshogs pa'i bde ba'i ye shes kyi sgyu ma zhi gnas kyi mchog tu bde ba dang /
lhag mthong zag med kyi bde ba mchog go / /
de ltar sangs rgyas thams cad dang mnyam par sbyor ba'i mkha' 'gro ma sgyu ma bde ba'i mchog ces bya ba mtshan don dang ldan par bshad pas thabs kyi rgyud shes byed bstan to / /
kun du kun nas thams cad ni / /
zhes pa la sogs pa snod bcud thams cad dang mnyam par sbyor ba'i don bshad do / /
kun du zhes pa ni dus thams cad du'o / /
kun nas zhes pa ni phyogs pa'o / /
thams cad ni dngos po thams cad du'o / /
rtag tu ni yul dang dus thams cad la'o / /
rnam pa kun ni gnas skabs thams cad do / /
sangs rgyas la sogs nas rtsa ba'i rig sngags bzhi'o / /
sogs zhes smos pa ni rdo rje dang rdo rje 'dzin pa la sogs pa'i rigs su'o / /
brtan pa ni gzhal yas khang dang /
g.yo ba ni lha'i 'khor lo'o / /
kun gyi dngos por bdag gyur to / /
zhes pa bde ba chen po'i de nyid zhi ba dang srid pa las khyab par bstan pa'o / /
de ltar mdor bstan nas rgyas par bstan pa ni /
sems dang sems kyi ting nge 'dzin / /
zhes smos te /
sems ni tshogs brgyad nyid du bgrangs pa'o / /
sems pa ni 'du byed lnga bcu rtsa gcig tu gzhag pa'o / /
ting nge 'dzin ni bsam gtan dang gzugs med pa'o / /
byang chub spyod pa tshogs nyid ni / /
lhums su zhugs pa nas byang chub spyod pa'i bar ro / /
de bzhin bdud dang bdud las rgyal / /
zhes pa srod la bdud btul nas tho rangs sangs rgyas pa'o / /
de ni byang chub sangs rgyas yin / /
zhes pa thams cad la khyab pa de nyid rigs bzhi'i sangs rgyas kyi bdag nyid do / /
rdo rje ni rdo rje sems dpa'i rigs so / /
rdo rje 'dzin pa ni he ru ka'i rigs so / /
pad+ma ni pad+ma gar gyi dbang phyug gi rigs so / /
pad+ma 'chang ba ni las kyi rigs so / /
nor bu ni rdo rje rin chen gyi rigs so / /
nor bu 'dzin pa ni rnam snang gi rigs so / /
de nyid 'dod chags ni khyim pa'i gzugs can no / /
'dod chags bral ba ni rang byung gi gzugs can no / /
'dod pa ni 'jig rten gyi dngos grub bo / /
grol ba ni mchog gi sid+d+hi'o / /
da ltar sangs rgyas byang chub sems dpa'i mnyam par sbyor ba bshad nas /
sems rang rig 'od gsal ma dag pa'i gnas skabs na /
sangs rgyas thams cad dang mnyam par sbyor ba'i bshad pa ni /
dus gsum srid pa mchog gsum dang / /
zhes pa la sogs pa gsungs te /
'jig rten gsum ni sa bla sa 'og sa stengs so / /
khams gsum ni 'dod pa dang gzugs dang gzugs med pa la sogs pa'o / /
rnam pa sna tshogs tha dad pa / /
zhes pa phung po dang khams dang skye mched la sogs pa'i gnas thams cad do / /
'gro ba dag ni ma lus kun / /
zhes pa 'gro ba rigs drug rnams so / /
thams cad du ni 'di 'gyur ro / /
zhes pa sems 'od gsal lo / /
de la sogs pa mtha' yas mchog /
ces pa snod bcud thams cad kyi bdag nyid do / /
chos kyi dbyings mnyam mi mnyam pa / /
zhes pa sgyu ma lta bur mi mnyam pa dang /
'od gsal bar mnyam pa'o / /
nam mkha'i dbyings kyi mtha' klas pa / /
zhes pa sangs rgyas kyi ye shes kyi spyod yul gyi dngos po thams cad do / /
nam mkha' kun gyi skabs na dpal / /
zhes pa phyag rgya chen po la stong pa nyid kyi gser brtol nas /
zla ba tshes pa lta bu'am /
seng ge 'khrug pa lta bu'am /
skar khung lta bu in+d+ra b+hU ti'i man ngag gis rdo rje sems dpa' de bzhin gshegs pa sangs rgyas thams cad mnyam par sbyor ba /
mkha' 'gro sgyu ma mnyam pa'i mchog /
ces bya'o / /
de ltar bde ba chen po'i rang bzhin rdo rje sems dpa'i rang bzhin yin par bshad nas /
de ni de sgrub pa'i thabs bshad pa'i phyir /
bskal pa bye ba grangs med par / /
zhes pa smos te /
mtshan nyid kyi theg pas bas bskal ba grangs med pas mi thob pa phyag rgya bzhi'i rgyu'i tshogs pa gang dang gang dag gis tshe 'di nyid la sangs rgyas thob par 'gyur ro zhes bshad par dam bca' ba gsungs pa yin na / /
sangs rgyas bdag nyid bde ba'i mchog /
ces bya bas phyag rgya gsum las zhi gnas bde ba mngon sum du byas te /
phyag rgya chen po bde ba stong pa nyid shin tu bsgrubs pa las /
sangs rgyas kun gyi bdag nyid sa bcu gcig pa'i bde ba'i mchog thob pa'o / /
de ltar rdzogs pa'i rim pa bshad nas /
bskyed pa'i rim pa bshad pa ni / /
rnal 'byor yang dag ma yin sems / /
zhes pa smos te /
rtog pa drug la /
so so'i bskyed pa'i rim pa'i sems / /
lha la dmigs par byed pa dag /
ces pa dbugs dbyung ba drug gi dkyil 'khor gyi lha'o / /
rnal 'byor gzugs brnyan rang bzhin te / /
zhes pa sprul sku'i gzugs brnyan rjes 'jug gi rnal 'byor gyis lugs ma la sems dpa'i skur bsgoms na /
mthong ba dang thos pa dang reg pa'i mtshan ma skye bar 'gyur ro / /
de ltar las dang po'i rnal 'byor bshad nas /
mchog tu gyur pa'i rnal 'byor pa'i ting nge 'dzin ni /
yang dag mchog sems rnal 'byor pa / /
zhes pa la sogs pa smos te /
mtshan ma thob pa'i mchog tu gyur pa'i rnal 'byor pas sprul sku lha la dmigs par byed pa dag /
rang gi chos kyi dbyings kyi dam tshig gi sbyor bas /
phyag rgya chen po'i mchog tu mi 'gyur ba dang /
gzhan gyi don phun sum tshogs pa dam pa 'grub par 'gyur ro / /
gzugs 'ba' zhig bsgoms pa las mchog gi dngos grub tu cis mi 'gyur zhe na /
gzugs brnyan gzugs la sogs pa dang /
rnal 'byor 'byung bar mi 'gyur gyi byang chub kyi sems bde ba chen po'i lha'i de kho na nyid rab tu rtsom pa de la rnal 'byor pa sangs rgyas dang byang chub sems dpar 'gyur ro / /
byang chub sems dpa' rdo rje ste / /
zhes pa sems 'od gsal gnyis su med pa'i rdo rje ste /
sangs rgyas kun gyi bdag nyid yin pa de bas na rnal 'byor pa thams cad lha thams cad kyi rang bzhin du sbyor bas kyang sangs rgyas thob par 'gyur ro / /
de ltar bstan nas rgyas par bshad pa ni /
bdag nyid sangs rgyas thams cad dang / /
dpa' bo thams cad bdag yin no / /
zhes pa sems 'od gsal gyi bdag nyid sangs rgyas thams cad dpa' bo sems dpa' thams cad kyi bdag nyid yin no / /
de bas bdag nyid lhar sbyor bas / /
zhes pas sgyu ma dang stong pa ro gcig pa'i lha'i rang bzhin du sbyor bas bdag nyid lha'i rang bzhin du sbyor bar bya'o / /
rgyu mtshan des na phung po lnga sangs rgyas thams cad dang dpa' bo rnams sems dpa' thams cad dang /
longs sku rdo rje 'dzin pa thams cad du tshe 'di nyid la 'grub par 'gyur ro / /
brtag pa dang po'i 'grel pa'o // //
de ltar de kho na nyid gtso bor bstan pa'i rtog pa bshad nas /
da ni rdo rje sems dpa'i rang bzhin thabs mang po bshad pa ni /
'di ni rnal 'byor b+ha ga wAn / /
zhes pa la sogs pa smos te /
rdo rje sems dpa' de bzhin gshegs pa zhes pa la sogs pa bshad zin to / /
rnal 'byor de ji lta bu zhe na /
rdo rje sems dpa' bdag sbyor bas / /
dbab pa thams cad 'grub par 'gyur / /
zhes smos te /
bdag gis rtog pa drug gis lhar bskyed la ye shes sems dpa' spyan drangs nas sku gsung thugs thams cad kyi ye shes phab na /
gser 'gyur rtsi'i rnam pa bzhin du sangs rgyas kyi sku gsung thugs 'grub par 'gyur ro / /
de bas na byin rlabs kyi lam gyis sangs rgyas thams cad dang mnyam par sbyor ba /
'dis rgyu'i rgyud kyi rnal 'byor gyi dbang phyug chen po thabs kyi rgyud kyi byin gyis brlabs kyi lam gyis bde ba nyid kyis 'bras bu'i sangs rgyas kyi bde ba kun thob pa'o / /
de ltar bsgom pa bshad nas /
spyod pa bshad pa ni /
sangs rgyas thams cad mnyam sbyor ba / /
zhes pa smos te /
mnyam par sbyor ba'i spyod pa bsgoms nas thabs kyi rnal 'byor 'di la khrus dang sdom pa la sogs pa mi dgos so zhes gsungs pa yin no / /
lhag ma ni go sla'o / /
spyod pa bshad nas brtul zhugs bshad pa ni /
langs pa dang ni 'dug pa dang / /
zhes pa la sogs pa smos te /
spyod lam bzhi la rnal 'byor pa rnams rtog pa drug gi lha'i nga rgyal gyis rgyas btab nas lha'i brtul zhugs spyod pa ni mdun gyi ye shes kyi dkyil 'khor du ma zhugs kyang /
rang gi lha'i bdag nyid du bsgom pa'i rnal 'byor pa bsod nams chung yang 'grub par 'gyur ro / /
de ltar brtul zhugs gsungs nas de kho na nyid bshad pa ni /
de nyid rnal 'byor 'di yis ni / /
zhes pa la sogs te /
chos kyi dbyings kyi dkyil 'khor las dbang bzhi pa thob nas /
de kho na nyid bsgom pa ni rnal 'byor pa spros med kyi spyod pas dge ba dang mi dge ba dang lung du ma bstan pa thams cad bde ba chen po'i rang bzhin du sgrub par byed pa ni nyes pa thams cad kyis gtses par mi 'gyur ro / /
mtshan nyid theg pas bskal pa grangs med pa'i sa mi thob pa yang /
sangs rgyas dang byang chub sems dpa'i lam gyis mngon sum gyi phyag rgya chen po gang gis bsgrubs na dngos grub thob par 'gyur ro / /
de kho na nyid bsgom pa bshad nas /
da ni gdong rgyan gyon nas sgrub pa bstan pa'i phyir /
sangs rgyas thams cad mnyam sbyor ba / /
zhes pa la sogs pa gsungs te /
sangs rgyas kyi cha lugs dang mnyam par sbyor ba gdong rgyan gyon nas /
rtog pa drug gis lha'i 'khor lo bsgrubs nas sangs rgyas thams cad kyis rlob cing 'du bar 'gyur ro / /
de bas na sangs rgyas thams cad 'grub par 'gyur ro / /
gdong rgyan gyon pa bshad nas /
tshogs kyi 'khor lo bshad pa'i phyir /
gang gis ldem dgongs 'di mthong nas / /
rnam pa kun du mchod byed na / /
zhes pa la sogs pa smos te /
bcos ma'i rnal 'byor gyi gzugs brnyan dang bcas pas rtog pa rang gi lha'i 'khor lo bsgom zhing 'dod pa'i yon tan lngas rnam pa kun du dad par byed pa na /
rnal 'byor pa ye shes sems dpa' dang tha mi dad par byas na des sangs rgyas mthong zhing /
pU dza byas par 'gyur ro / /
'di dang sangs rgyas thams cad la / /
zhes pa rnal 'byor pa 'di dang rang sangs rgyas thams cad la mthong ba gzugs dang /
thos pa sgra dang /
snom pa dri dang /
myong ba ro dang reg bya la sogs pas pU dza byas pas rdul tshon gyi dkyil 'khor du ma zhugs kyang bde ba sa dang po'i ye shes mthong bar 'gyur ro / /
de'i phan yon bstan pa ni /
mthong ba dang ni reg pa dang / /
zhes bya ba la sogs pa gsungs te /
'gro ba'i lam pa'i rnal 'byor pas dgod pa dang bltas pa dang /
lag bcangs kyis kyang 'grub par 'gyur ro / /
chags pa'i lam gsungs pa ni /
'di de sangs rgyas thams cad la / /
zhes pa la sogs pa gsungs te /
'di ni tshogs kyi 'khor lo bsgom pa'i rnal 'byor dang rnal 'byor ma'o / /
sangs rgyas thams cad la zhes pa ye shes sems dpa' dang rnal 'byor mnyam par sbyor bas dag byed kyi lha mo dang /
dbang gi dang /
dpa' bo'i dang /
bkas gnang ba'i lha mo dag kyang rnam par grol zhing byang chub la reg par 'gyur ro / /
de ltar chags pa'i lam bshad nas /
tshogs kyi 'khor lo'i spyod pa bshad pa ni /
kun du kun nas thams cad du / /
zhes pa la sogs pa gsungs te /
spyod lam bzhi la lha'i 'khor lo bskor ba'i dngos gzhi dang /
mthun par mtshan ma thob pa'i rnal 'byor pas gnas thams cad dang dus thams cad kyi tshe dngos po thams cad kyi bdag nyid rtag par bsgoms nas /
thams cad kyis byang chub thob par 'gyur ro / /
spyod pa bshad nas /
rnal 'byor bzhi bsgom pa bshad pa ni /
'di yi bdag nyid kun gnas pas / /
zhes bya ba la sogs pa gsungs te /
bdag nyid rdo rje sems dpa'i rnal 'byor byas la /
gzugs yid du 'ong ba dang mi 'ong ba rnam pa gsum dang /
gzugs sgra dri ro reg bya yid du 'ong ba gsum lha mor bskyed pa'i pU dza'i sprin thams cad kyi pU dza na bde ba'i mchog thob par 'gyur ro / /
de ltar rnal 'byor pa'i dgos pa bshad nas /
thams cad kyi rnal 'byor bshad pa ni /
rnal 'byor thams cad nyer sbyor bas / /
zhes pa la sogs pa gsungs te /
khams gsum pa thams cad lha'i rang bzhin du bskyed la /
rnal 'byor ma kun gyis longs spyod pa 'khyud pa dang /
'o byed pa la sogs pa'i bde bas rab tu pU dza bya'o / /
rjes su rnal 'byor thabs kyi 'khor lo dang shes rab kyi 'khor lo mnyam par sbyor ba bde bas pU dza na 'grub par 'gyur ro / /
shin tu rnal 'byor ni /
sangs rgyas kun gyi bdag nyid kyi / /
zhes bya ba la sogs pa gsungs te /
bde ba la stong pa nyid kyis rgyas btab nas /
sangs rgyas thams cad kyi ra sa ya na'i bde ba sgrub pas sangs rgyas thams cad dang mnyam par sbyor ba'i bde ba'i mchog 'grub pa'o / /
brtag pa gnyis pa'i 'grel pa'o // //
de ltar thabs mang ba bshad pa nas /
zab pa bshad pa 'di ni /
rnal 'byor bcom ldan 'das zhes pa la sogs pa ste /
zab pa'i sangs rgyas thams cad dang mnyam par sbyor ba yin no zhes bya ba'i tha tshig go / /
rdo rje sems dpa'i rnal 'byor pa / /
zhes bya ba'i rgyu'i rgyud dang /
dpal ldan rab kyi dam tshig dge / /
zhes pa phyag rgya dang mnyam par sbyor bas zhi gnas dang lhag mthong mngon sum du bskyed pa'i mnyam par sbyor ba'o / /
rdo rje sems dpa'i sbyor ba yis / /
zhes pa la sogs pa gsungs te /
gti mug gi rigs can gyi phyag rgya bzhi dang mnyam par sbyor bas rten 'brel tshogs pa'i mthu nyid kyis bde ba chen po so so rang 'grub par 'gyur ro / /
he ru ka'i dam tshig gi bshad pa ni /
kun du bzang mo'i rang bzhin gyis / /
phyag rgya bzhi rten 'brel gyi mthu nyid kyi mu dra bzhi so so la bde ba stong pa nyid kyis rgyas btab na bde ba stong pa nyid du 'grub par 'gyur ro / /
pad+ma gar dbang gi dam tshig gi bshad pa ni /
gos dkar mo'i rang bzhin gyi phyag rgya bzhi la bde ba stong nyid so sor bsgrub pa'o / /
rdo rje nyi ma'i dam tshig bshad pa ni /
mA ma kI'i rang bzhin gyi phyag rgya bzhi la stong nyid kyis rgyas btab pas bde ba chen po so sor 'grub par 'gyur ro / /
rta mchog gi dam tshig bshad pa ni /
dpal rdo rje sems dpa'i sbyor ba zhes bya ba bsam gtan dang zag med kyi sdom pa mngon sum du bskyed pa'i rgyu'i tshogs pa'i mthu nyid kyis sgrol ma'i rang bzhin gyi phyag rgya gnyis las bde ba chen po so sor grub nas 'jig rten gyi dngos grub drug rjes su yi rang 'grub par 'gyur ro / /
de ltar lha so so'i phyag rgya bshad nas /
rigs drug thun mong gi chos kyi phyag rgya gsungs pa ni /
de yi dam tshig de 'byung ba / /
zhes bya ba gsungs te /
thabs drug po gang yin pa de'i dam tshig shes rab kyi rang bzhin gang yin pa de 'byung ba'o / /
sdug pa'i dam tshig bdag rjes 'brang / /
zhes bya ba sdug pa ni lha mo'o / /
dam tshig ni rang snang ba'i chos kyi phyag rgya'o / /
bdag rjes su 'brang zhes pa thabs dang sku mdog mthun pa'o / /
shin tu sbyor ba ni sgyu ma lta bur shes pa'o / /
sbyor ba chen po ni 'od gsal gyi rang bzhin du shes pa'o / /
thams cad bdag nyid dam tshig mchog /
ces bya ba'i chos kyi dbyings kyi rang bzhin can rang snang gi lha mo drug go / /
gcig bzhin du ni gcig spyod pa / /
zhes pa bsnyen sgrub bzhis lha dang lha mor bskyed pa'o / /
lhan cig spyod pa ni dga' ba gnyis so / /
rjes su sdug ces pas mchog dga'o / /
mkha' 'gro sgyu ma mchog tu 'bar / /
zhes pa lhan cig skyes dga'o / /
thams cad dga' ba ma lus pa'i / /
phyag rgya thams cad bde ba che / /
zhes bya ba ni /
bde ba chen po'i ye shes so / /
rtog pa dam tshig lha mo'i zhes pa sangs rgyas spyan la sogs pa bud med kyi gzugs can gyi sprul sku'o / /
rdo rje sems dpa' sbyor ba dang / /
zhes pa rang bzhin brgyad cu dang bral ba'i dga' ba gsum dang /
bde ba stong pa nyid du shes pa ni rdo rje sems dpa'i sbyor ba'o / /
lha mo thams cad 'dus pa ni tshogs kyi 'khor lo'i lha mo'o / /
ma lus skal ba bzang po kun / /
zhes pa ye shes las skyes pa dang /
zhing skyes pa dang sngags las skyes pa'o / /
bde ba so sor rjes 'grub pa / /
zhes pa lha mo de rnams la zhi gnas lhag mthong mngon sum du bskyed pa'o / /
de ltar chos kyi phyag rgya bshad nas /
phyag rgya chen po bshad pa ni /
phyag rgya 'di yis rgyas btab pas / /
zhes pa smos te /
rdo rje sems dpa'i rnal 'byor pas rang gi mu dra la bde ba chen po'i rgyas btab nas bsgoms na nam mkha'i khams kyi mtha' klas pa'i lha mo thams cad la dbang sgyur ba'i 'dod pa'i dbang phyug tu 'gyur ro / /
ji ltar 'gyur snyam na /
thams cad rnal 'byor bde bas myos / /
zhes pa smos te /
skal ba dang ldan pa'i rnal 'byor ma thams cad la ye shes bsam pa'i bde bas myos nas snyoms par zhugs kyang sdig pa med cing / /
stobs kyi ngo mthon du zhes bya ba ni de'i mthus mngon sum du zhes bya ba'i tha tshig go / /
rang bzhin brgyad cu dang bral bas sdig pa med cing zhi gnas dang /
lhag mthong mngon sum du skye bas na ngo mthon du'o / /
rdo rje sems dpa'i rnal 'byor pas mchog gi dngos grub thob nas 'dod pa'i dbang phyug gi dngos grub kyi las byed par 'gyur ro / /
rnam snang gi phyag rgya chen po 'grub pa'i phan yon ni /
dbang po kun las byung ba yi / /
zhes pa la sogs pa smos te /
'jig rten gyi khams kyi 'dod pa'i yon tan lngas pU dza bar 'gyur ro / /
he ru ka'i phyag rgya chen po ni /
rnal 'byor bde ba thams cad ni / /
zhes pa la sogs pa smos te /
bde ba chen po'i dbang bskur bas he ru ka chos kyi dbyings kyi ngo bor ro gcig pa'i dbang bskur ba yin no / /
he ni bde chen las byung ba / /
ru ni rin chen chags dang bral / /
ka ni rab tu rmongs pa sbyangs / /
bde ba kun gyi dbang bskur ro / /
zhes bshad do / /
pad+ma gar dbang gi phyag rgya chen po ni /
lha mo kun gyi longs spyod la / /
zhes pa smos te /
zhing dang sngags dang las las skyes pa'i lha mo'o / /
de rnams la dga' ba bzhi'i tshul gyis ji lta bar bstan nas de stong pa nyid du bsgom pa'o / /
rdo rje nyi ma'i phyag rgya chen po ni /
rnal 'byor thams cad dang bde ba'i / /
zhes gsungs te /
thabs dang shes rab gnyis su med pa'i spyod pas bde ba chen po kun du rnal 'byor gnyis kyi tshul gyis myong bar byed do / /
rta mchog gi phyag rgya chen po ni /
sangs rgyas thams cad bdag nyid kyis / /
zhes bya ba la sogs pa smos te /
dga' ba bzhi'i ra sa ya na'i bde ba des rdo rje sems dpa' grub par 'gyur ro / /
de ltar phyag rgya chen po drug bshad nas /
de rnams kyi 'dir gsungs pa ni sku dang gsung dang thugs dang pU dza dang yon tan dang lnga ste /
lnga po de mdor bsdu na rdo rje 'dzin pa thugs dang /
'jig rten dbang phyug gsung dang /
rin chen dbang phyug sku'i bdag nyid yin no / /
de dag dang ni dga' spyad na / /
zhes pa rigs lnga'am gsum gyi lha mo de rnams dang dga' ba gnyis kyis ting nge 'dzin spyod na /
'dod pa bzhin du 'gro lding zhes pa lha'i rgyal po'i dngos grub dang /
chos kyi dbyings dang mnyam mi mnyam pa zhes pa sangs rgyas dang byang chub sems dpa' mchog gi dngos grub tshe 'di nyid la thob pa yin no / /
de ni 'di skad ston pa yin te /
bskyed rim rdul tshon gyi maN+Dal mtshan ma thob nas dngos grub len pa'am /
rdzogs rim lus dang b+ha ga dang chos kyi dbyings kyi maN+Dal tshogs kyi 'khor lo dang /
zhi ba'i btung ba dang /
pho nya'i gtsang sbra gnyis kyis dngos grub sgrub pa na sgrub pa'i thabs ni lam dang po de nyid snang ba gnyis pa thabs mang ba /
gsum pa zab pas dngos grub 'di blangs nas sems can gyi don phrin las zhes bya bar gsungs pa yin no / /
brtag pa gsum pa'i 'grel pa'o // //
de ltar zab pa bstan nas dbang po rnon po'i dbang du byas pa mchog gi dngos grub bshad pa ni /
'di ni rnal 'byor bcom ldan 'das / /
zhes pa la sogs pa gsungs te /
dbang po rnon po'i dbang du byas pa'i rnal 'byor 'di ni sangs rgyas thams cad dang mnyam par sbyor ba'i bde mchog yin no / /
lha mo kun dang mnyam sbyor ba / /
zhes pa phyag rgya dang mnyam par sbyor ba'o / /
skal ba bzang mchog 'dod pa ste / /
zhes dbang bskur ba'i gang zag gi dngos grub 'dod pa'o / /
yang dag sbyor bas bde myong ba / /
zhes pa rang bzhin brgyad cu dang bral ba'i dga' ba bzhi'i ting nge 'dzin zag med kyi bde ba myong ba'o / /
'dod chags ther zug rtag pa can / /
zhes pa 'dod chags ni zag med kyi bde ba'o / /
ther zug ni mngon sum gyis nyams su myong ba'i don de ltar 'ba' zhig rtogs pa 'das pa dang /
ma 'ongs pa zhig pa dang /
ma byung ba med pas na rtag pa'o / /
de'i spyod pa bshad pa ni /
sangs rgyas kun gyi gzugs chen du / /
zhes pa la sogs pa gsungs te /
zag med kyi gzugs sgra dri ro reg bya la spyod pa'o / /
sangs rgyas pha rol phyin grub pa / /
zhes pa pha rol tu phyin pa dang gzungs dang sa rnams kyis bskal pa gsum gyi dngos grub kyang thob par 'gyur na /
lha dang mi'i ris su skyes pa'i skal ba bzang po'i ye shes las skyes pa'i sngags dang zhing skyes las lta smos kyang ci dgos / /
lha yi dngos grub dga' ba dang / /
zhes pa'i 'jig rten gyi dngos grub /
sangs rgyas byang chub bde chen po / /
zhes pa mchog gi dngos grub /
skal ba bzang po bde ba stong zhes pa /
zag med kyi bde ba 'dod pas phyag rgya'i bde ba so sor des zag pa med pa'i ye shes grub par 'gyur ro / /
de ltar mdor bstan nas rgyas par bshad pa ni /
las dang po pa'i rdo rje sems dpa'i spyod pa bstan pa ni /
dngos po thams cad las byung ba / /
zhes pa la sogs pa smos te /
kun du bzang mo'i rigs dang mthun pa'i phyag rgya bzhi la spyad par bya'o / /
he ru ka yi spyod pa ni / /
rdo rje can gyis mchog grub dang / /
zhes pa ni khro mo dbyings kyi dbang phyug ma'i rigs dang mthun pa'i phyag rgya bzhi dang zag med kyi bde ba bskyed pa'o / /
pad+ma gar dbang gi spyod pa ni /
'jig rten dbang po mchog gi dpa' / /
zhes bya ba smos te /
gos dkar mo dang mthun pa phyag rgya bzhi la bde ba bsgom pa'o / /
rnam snang gi spyod pa ni sangs rgyas dag la bde ba dam pa zhes bya ba la sogs pa smos te /
sangs rgyas phyag rgya'i rigs dang mthun pa'i phyag rgya bzhi la bde ba bsgom pa'o / /
rdo rje nyi ma'i spyod pa ni /
khams gsum dag na ma lus pa / /
zhes bya ba la sogs pa smos te /
mA ma kI'i rigs dang mthun pa'i phyag rgya bzhi la bde ba bsgom pa'o / /
rta mchog gi spyod pa ni /
sangs rgyas kun gyi grub chen po / /
zhes bya ba la sogs pa smos te /
sgrol ma dang mthun pa'i phyag rgya bzhi la bde ba bsgom pa'o / /
de ltar mchog gi dngos grub kyi ye shes kyi lha mo bshad nas /
'jig rten gyi dngos grub kyi bsam gtan gyi lha mo bshad pa ni /
mthu chen la ni bkra shis brtan / /
zhes bya ba la sogs pa smos te /
mthu chen ni khyab 'jug go / /
bkra shis brtan ni de'i chung ma'o / /
'phrog las ni dbang phyug chen po'o / /
grub pa ni lha mo u ma'o / /
ngan pa las ni 'dod pa'i lha'o / /
dga' ba zhes pa de'i chung ma'o / /
ngo mthon stobs kyis phrogs nas zhes pa mngon sum du bkug nas bdag nyid longs spyod pa dang /
sems 'dzin pa dang /
dbang bskur ba dang /
tshogs 'khor byed pa'i dad pa la sbyin par bya'o / /
de ltar btsun mo rin po che bsgrub pa bstan nas /
rgyal srid sgrub pa ni /
ma lus 'jig rten gsum rgyal srid / /
ces bya ba la sogs pa smos te /
khams gsum gyi bdag po la longs spyod thams cad phrogs nas bdag nyid kyang longs spyod cing dad pa la sbyin par byed do / /
rgyal srid bsgrub pa bstan nas /
bdag po sgrub pa ni /
tshangs pa khyab 'jug dbang chen gyi / /
zhes bya ba la sogs pa gsungs te /
lha'i rgyal po rnams kyi bdag po phrogs nas bdag nyid longs spyod cing dad pa la yang sbyin par byed do / /
des 'jig rten gyi dngos grub bstan nas 'jig rten las 'das pa'i dngos grub ni /
sangs rgyas don du bya ba kun / /
zhes bya ba la sogs pa gsungs te /
bde ba chen po'i rgyas btab nas /
phyag rgya chen po bsgom pa'i rnal 'byor pa las mi bya ba gang yang med do / /
sangs rgyas dang byang chub sems dpa'i ye shes kyi sngags kyang rgyud dang yan+t+ra'i thabs gsum gyis phrogs nas gzhan la sbyin par byed na /
'jig rten gyi dngos grub lta smos kyang ci dgos /
bde ba chen po'i rgyas btab pa'i mthus dngos grub mchog thob pa dang /
bdud thams cad 'joms pa dang /
ye shes phun sum tshogs pa dngos grub chen po dang /
'khor los sgyur ba yang rab tu 'grub par 'gyur ro / /
'jig rten gyi khams thams cad du sprul pa'i 'khor los sgyur ba bzhugs pa bstan pa ni la lar byang chub sems dpa' chen po zhes bya ba la sogs pa gsungs te /
gdul bya btul ba'i thabs 'grub pa'o / /
longs sku'i 'bras bu bstan pa ni 'dis /
dngos grub chen po kun gyi mchog /
ces bya ba la sogs pa smos te /
bsam gtan bzhi pa'i lha'i gzugs dang bsam gyis mi khyab par yongs su bsgyur ba sku'i tshe dang /
mtshan sum cu rtsa gnyis dang /
dpe byad bzang po brgyad cu'i kha dog dang /
stobs bcu la sogs pa'i stobs dang /
zag med kyi snang ba rdo rje sems dpa'i rang bzhin dang /
'gro ba bzang po thams cad kyi bsnyen pa bya zhing de bzhin gshegs pa thams cad mchod pa'o / /
longs sku de yang gcig tu nges pa ci yin snyam na /
lha mo bzhi ka'i dbus na rdo rje sems dpa' bzhugs pa dang /
rigs drug 'khor lo'i tshul gyis byang chub sems dpa' rnams la rgyas 'debs pa dang /
'jig rten gyi lha dang nges par legs pa'i byang chub sems dpa' rnams kyang sems can rnams la sbyin par byed pa dang /
'khor ba ji srid par gnas kyi bar du bskal pa mang por sems can gyi don du srid pa la rgyun du zhugs pa'o / /
brtag pa bzhi pa'i 'grel pa rdzogs so // //
de ltar rtog pa thams cad thun mong du sgrub pa'i de kho na nyid bstan pa dang /
thabs mang ba dang /
zab pa dang /
dbang po rnon po'i dbang du byas pa'i dngos grub sgrub pa'i thabs kyi le'u bshad nas /
da ni gdul bya so so'i bye brag gi rtog pa gsungs pa ni /
'di ni rnal 'byor b+ha ga wAn / /
zhes bya ba la sogs pa smos te /
'dod chags chen po'i gang zag 'dul ba'i phyir rdo rje sems dpa'i rnal 'byor 'di ni de bzhin gshegs pa thams cad kyi sangs rgyas thams cad dang mnyam par sbyor ba rdo rje dngos grub rtog pa lha nyi shu rtsa gcig gi mkha' 'gro ma sgyu ma bde mchog gis gsungs pa yin no / /
de yang gcig yin te /
sngon 'dzam bu gling du yang dag par rdzogs pa'i sangs rgyas kyi sprul pa'i skur bshad pa dang /
rjes 'jug rnal 'byor pa'i dbang du byas na /
gzugs brnyan gyi 'khor lo bsgoms nas /
las dang po pa'i dngos grub dang /
mchog tu gyur pa'i rnal 'byor pa dngos grub len pa dang /
gzhan la phan 'dogs pa'i gang zag la dbang bskur ba'i dkyil 'khor gsungs pa yin no / /
sngon 'dzam bu gling du byung ba'i sprul sku'i lugs kyi rim pa gsungs pa ni /
yang dag grub pa gcig pu nyid / /
ces gsungs te /
'og min du byang chub pas chos kyi sku brnyes pa'o / /
ji ltar 'dod pa bzhin du sbyar / /
zhes pa byang chub pa lnga pa la longs sku'i rgyu rdo rje sems dpa' 'am /
rgyu'i rnam snang ngam /
rgyu'i rdo rje nyi ma'am /
rgyu'i pad+ma gar dbang ngam /
rgyu'i he ru ka'am /
rgyu'i rta mchog tu snang ba'i rtog pa'i tshogs thams cad la'o / /
grub pa dam pa mchog gi chos / /
zhes pas sngon sangs rgyas kyi lam du grub pa zag med dam pa mchog gi lam ni de nyid du gsungs pa dang /
kha sbyor thig le nas 'byung ba bzhin du zla ba dang /
zla ba gcig pa dang /
rdo rje dang /
khams zhugs pa dang /
sku gyur pas rtog pa drug po thams cad la 'og min du byang chub pa'i tshe bsgom par bya'o / /
sna tshogs lam gyi sbyor ba yis / /
zhes bya bas 'og min du phyogs bcu'i sangs rgyas bzhugs nas byin gyis brlabs pa dang /
dbang bskur ba dang /
ting nge 'dzin dang /
phrin las la gzhag pa'o / /
cho ga sna tshogs pa 'dod pa'i / /
sems can rnam par gdul ba dang / /
zhes pa rtog pa drug gi gdul bya 'dod chags chen po dang /
gti mug dang /
zhe sdang dang /
log par lta ba dang /
ser sna dang le lo chen po can 'dul ba'i phyir /
ye shes drug gi bde ba bsgrub pa'i phyir /
b+ha ga wAn sngon bde ba can du sprul sku'i 'bras bu ni /
rdo rje 'chang drug pa de nyid kyis sangs rgyas kyi rnam 'phrul sems can gyi don du sprul nas /
phyag rgya bzhi la mos pas myur du 'grub par 'gyur ro / /
de yang thabs gang gis myur ba yin zhe na /
byin rlabs kyi lam gyis ye shes sems dpa' bcug pas 'grub par 'gyur ro / /
de ltar sngon byung ba sangs rgyas kyi mdzad pa bshad nas rjes su 'jug pa gsungs pa ni /
nyin re'am yang na zla re'am / /
yang na de bzhin lo re na / /
ji bzhin byin gyis brlabs nas kyang / /
sangs rgyas bde mchog gar bya'o / /
zhes gsungs te /
bsnyen sgrub bzhi bsgoms pas bsnyen pa byas nas zhag gcig 'jog pa'i dkyil 'khor 'dri ba'am /
zla ba gcig 'jog pa'am /
lo gcig 'jog pa'i dkyil 'khor bri bar bya'o / /
ji bzhin byin gyis brlabs nas zhes pa dkyil 'khor byed pa'i rnal 'byor pas bsnyen pa dang sgrub pa chung ngu dang 'bring dang chen po'i rim pas 'og nas 'byung ba bzhin du bskyed na pU dza byas la sangs rgyas bde mchog gi zlos gar bsgom par bya'o / /
yang na ting nge 'dzin gyi dkyil 'khor bsgom par mi 'dod na cha lugs byas nas sgrub pa bstan pa ni /
khams kyi ngo bo thams cad dang / /
zhes bya ba la sogs pa smos te /
gser dngul zangs lcags la sogs pa'o / /
de bzhin srog dang rtsa las byung / /
zhes pa srog chags las byung ba'i ba so dang rwa las byas pa dang /
rtswa las byung ba'i shing la 'bur du brkos nas rang gi lha'i cha lugs su bya'o / /
de yang ji lta bu zhe na /
sgrub pa'i phyag rgya rab tu zhes pa smos te /
rdo rje sems dpa' dang /
rnam snang dang /
he ru ka dang /
rdo rje nyi ma dang /
pad+ma gar dbang dang /
rta mchog gzugs su bya'o / /
dkyil 'khor gang dang gang bstan pa / /
sna tshogs phyag rgya'i mchod pa yis / /
zhes bya ba smos te /
rigs drug gi rnal 'byor pa khyim pa'am rab tu byung ba'am skyes pa'am bud med kyi rtog pa drug gi 'khor lo gang dang gang ston pa'o / /
de yang gang zhig dang lhan cig bsgom zhe na /
slob ma'i tshogs kun de dang der / /
mchod pa byas nas de bsgrubs so / /
zhes bya bas dbang bskur ba'i slob ma'i tshogs dang /
gdong rgyan gyon la tshogs kyi 'khor lo bsgrub par bya'o / /
de ltar sngon byung dang rjes 'jug gi rgyud bshad nas /
da ni rtog pa thams cad kyi sngon byung gi gleng gzhi gsungs pa ni /
de nas gzhan yang rtog kun gyi / /
sangs rgyas thams cad rnam par sprul pa'i rigs drug sprul par bya'o / /
gtam dag rab tu bshad par bya / /
zhes bya ba gsungs so / /
de yang ston pa su zhig la gnas gang zhig tu su zhig dang lhan cig tu dus nam gyi tshe thos she na /
ston pa sems dpa' sangs rgyas kun gyi dngos / /
rdo rje sems dpa'i bde ba'i mchog /
ces bya ba ste longs sku dang sprul sku'i ngo bo nyid do / /
gnas ni gsang ba mchog gi dgyes pa na'o / /
'khor ni thams cad bdag nyid do / /
dus ni rtag tu bzhugs pa'o / /
der bzhugs pa'i chos sku'i ngo bo ni /
'di ni rnal 'byor bcom ldan 'das / /
rtag pa dam pa brtan pa ste / /
rtag tu da ltar byung ba bzhin / /
ngo bo nyid kyis 'da' dka' ba / /
zhes gsungs so / /
bshad pa'i chos ni /
cho ga sna tshogs 'dod rnams la / /
las kyi sbyor ba sna tshogs kyis / /
sangs rgyas rdo rje 'dzin la sogs / /
gdul bya'i phyir ni byas pa yin / /
zhes pa rigs drug gi 'khor lo'i gzugs kyi rnam rtog sprul pa dang /
sgra'i rnam rtog bshad pa'o / /
sangs rgyas la sogs brtan g.yo kun / /
kun gyi dngos por 'di 'gyur ro / /
zhes bya bas snod kyi 'jig rten gzhal yas khang dang /
bcud kyi 'jig rten lhar bskyed pa'o / /
sems can kun gyi don mchog rnams / /
sangs rgyas la sogs 'dul bas 'grub / /
ces bya ba phun sum tshogs pa lnga'i bdag nyid can gyi sems can gyi don du sprul par bshad pa yin no / /
rdo rje sems dpa'i dbugs dbyung ba'i 'grel pa'o // //
de'i don ni 'di skad ston pa yin te /
de ltar sprul sku mi yul du babs pa'i thabs nyams su blang ba'i rim pa bshad nas /
da ni yan lag gi don brjod par bya ste /
rdo rje sems dpa'i dbugs dbyung ba'i yan lag gi don dang /
brtag pa drug gi nyams su blang ba'i cho ga bshad pa yin no / /
da ni rnam par snang mdzad kyi dbugs dbyung yan lag gi don brjod par bya ste /
'das pa'i dus na sngon byung ba / /
zhes bya ba sngon sangs rgyas kyi sprul sku'i mdzad pa bskyed pa dang /
spro ba dang bsdu ba dang /
gnas pa dang brten pa'i tshul lo / /
bdag nyid chen po rtag pa'o / /
de bzhin gshegs pa'i gsung rab las / /
zhes bya ba ni /
sngon bcom ldan 'das rdzogs ldan gyi dus kyi tshe /
bsam gtan bzhi'i yang thog tu /
rdo rje sems dpa'i tshul gyis sbyor nas dpal mchog la sogs pa'i rnal 'byor gyi rgyud gsungs pa dang /
de bstan pas sems can rnams gzugs sku la sogs par zhen pa sgro 'dogs par 'gyur ba dang /
'khor ba 'jig dang /
gser thub dang /
'od srungs la sogs pas dbu ma'i theg pa bstan pas sgro 'dogs bsal bar mdzad pa yin no / /
de la sems can rmongs pas stong pa nyid 'ba' zhig la zhen pas sgro 'dogs pa dang /
skur pa 'debs pa las bzlog pa'i phyir thabs kyi bla na med pa dang /
shes rab kyi bla na med pa'i rgyud gsungs pa yin no / /
de yang rdo rje mkha' 'gro'i le'u dang po las go rims ji bzhin bshad pas the tshom mi bya'o / /
shes rab kyis bla na med pa'i mnyam sbyor gyi rgyud stong phrag bco brgyad pa'i dbang du byas nas bdag nyid chen po rtag pa chos kyi sku las /
de bzhin gshegs pa'i gsung rab las sa bcu'i dbang phyug gi ngor rgyu'i rnam snang gis byin gyis brlabs pa dang /
dbang bskur ba dang /
ting nge 'dzin dang /
phrin las mdzad pa yin no / /
sngon rdzogs ldan gyi dus kyi bskal pa dang po la bsam gtan bzhi pa'i yang thog dang /
gzhan 'phrul dbang byed kyi gnas dang /
ri rab ri'i rtse mor dpal mchog de nyid bsdus pa la sogs pa lha rnams 'dul ba'i don de bzhin gshegs pa'i gsung rab kyi 'khor lo 'gro ba lha'i gzugs kyi rnam par rtog pa sngon byung ba dang 'dzam bu'i gling du bskal pa bzang po 'di la 'khor ba 'jig dang gser thub dang /
'od srungs kyi bstan pa'i de bzhin gshegs pa'i gsung rab las 'dzam bu'i gling du 'gro ba dang mthun par rab byung gi tshul du sngon byung nas sde snod gsungs so / /
de tshe sems can thams cad shin tu stong pa nyid la sogs pas ye shes rgyun chad 'gog pa'i chos nyid la sbyor bar shes pa'i rgyun 'gags nas phung po lhag ma med pas mya ngan las 'das pa yin no / /
dor bar bya ba'i rnal 'byor de nyid mkhyen pas /
bcom ldan 'das rdo rje sems dpas de bzhin gshegs pa 'gro ba stong pa nyid phyogs gcig la zhen pa de dag stong nyid las 'grol zhing /
phung po lhag med kyi mya ngan las 'das pa bzlog pa'i phyir /
rnam par snang mdzad kyi mngal skyes kyi dkyil 'khor skyed par mdzad pa yin no / /
bai ro'i dkyil 'khor des lta ba lhag na ci zhig ston snyam na /
stong pa'ang ma yin mi stong pa'ang ma yin zhes pa la sogs pa gsungs te /
don dam par sgyu ma lta bu dang /
rab tu mi gnas pa lta bu'i stong pa yang ma yin zhing /
rnam bcas dang rnam med lta bu'i mi stong pa yang ma yin la /
gnyis su med pa'i zung du 'jug pa dbu mar yang mi dmigs pas /
shes rab stong pa nyid dang /
thabs snying rje'i bdag nyid kyi chos sku rtog med las dag pa 'jig rten pa'i ye shes su yongs su brtags pa'o / /
rnam par mi rtog pa la mos pa'i rnal 'byor pa la mos pa yang lha'i 'khor lo thams cad brag ca'am sgra brnyan gyi tshul gyis brtag par bya'o / /
'gro ba rmongs pa lha'i sku la zhen pas sgro 'dogs dang skur 'debs mi bya'o zhes pa'i dgongs pa bstan pa'i phyir /
dkyil 'khor gyi 'khor lo dang lha'i de nyid gsungs pa yin la /
ma 'ongs pa'i sgo gsum sngags kyi sgo nas spyod pa spyad par 'dod pa rnams kyis dkyil 'khor rgyal mchog gi tshe /
theg pa chen po yon tan rgyas pa'i glus dus gsum du de bzhin gshegs pa thams cad la bstod par bya'o / /
de yang mnyam nyid mi g.yo ba / /
zhes bya ba nas /
mchog chos can zhes pa'i bar gyi me long lta bu'i ye shes kyi sgo nas bstod pa dang /
yon tan shin tu phra ba'i cha la'ang zhes pa nas /
nges par gsol gyi bar gyis mnyam pa nyid kyi ye shes kyi sgo nas bstod pa dang /
rtag tu dri med thugs zhes bya ba nas /
rtag tu rnam par zhes bya ba'i bar gyis so sor rtog pa'i ye shes kyi sgo nas bstod pa dang /
tshad med tshad dang bral ba zhes bya ba nas yong mi 'gyur zhes bya ba'i bar gyis bya ba nan tan gyi ye shes kyi sgo nas bstod pa dang /
e ma'o shin tu bzang po zhes pa nas bdag la sogs pa zhes bya ba'i bar gyis chos kyi dbyings kyi ye shes kyi sgo nas bstod pa dang /
slob dpon klu sgrub ni bsnyen pa'i dus su phra mo'i sa mA d+hi la snyoms par zhugs pa na /
lha mo rnams kyi glus bskul bar bzhed do / /
in+d+ra b+hU ti rgyu'i rnam snang zhu ba las 'bras bu'i bai ro bskyed pa'i phyir lha mo bzhi'i glus bskul bar bzhed /
rab zhi bshes gnyen dang /
kun dga' snying po ni dkyil 'khor sgom pa rdzogs nas stong pa nyid kyi ting nge 'dzin las bslang ba nas bskul par 'dod do / /
ye shes zhabs ni dkyil 'khor rgyal mchog la bstod par the tshom mi za'o / /
'di ni sangs rgyas thams cad kyi / /
zhes bya ba la sogs pa ni go sla bas ma bshad do / /
de nas de yi sgrub pa dang /
zhes bya bas rjes 'jug gi don bshad pa yin te /
sgrub pa ni mtshan ma thob kyi bar du bsnyen sgrub gnyis lha'i 'khor lo bsgom pa'o / /
shin tu brtag pa'i dngos grub bdag /
ces pa mtshan ma thob nas /
'jig rten pa'i dngos grub mngon par shes pa lnga bsgom pa'o / /
gang gi srid pa 'di nyid la / /
dngos grub shin tu rtag pa 'thob / /
ces pa ni /
mchog gi dngos grub bud+d+ha bo d+hi'i ye shes grub pa'o / /
de sgrub pa'i thabs gang yin zhe na /
rdo rje se gol gtogs pa yis / /
sangs rgyas thams cad bsdu bar bya / /
zhes gsungs te /
bai ro'i dkyil 'khor gyi 'khor lo bsgom pa'i rnal 'byor pa byin gyi rlabs kyis lam ye shes sems dpa' gzhug pa'o / /
thal mo legs par sbyar ba yis / /
thal mo lan gsum nges par brdab / /
ces pa ye shes sems dpa' byon pa la phyag byas nas snying gar bcug ste dbang bskur ba'i mthar pheg brdabs mnyes par bya'o / /
dbang po gang dang gang lam gyur / /
de dang de yi ngo bor bya / /
zhes pa bud+d+ha'i dbang po dang rang gi mnyam par sbyor bar ro gcig par bsgom pa'o / /
ji ltar mos pa chags pa dang / /
zhes pa lha la dang ba'i dad par mos par bsgoms na sha dza ba zhes bya ba la sogs pa'i snying po dang /
sngags kyi glu len cing bstod par bya'o / /
kun du gnas pa'o / /
kun nas ni dngos po'o / /
thams cad ni rnam pa'i bye brag go /
bdag nyid rtag tu rnam pa kun / /
zhes bya ba dus so / /
sangs rgyas kun dang dngos grub 'dzin / /
rab tu mthong zhing dngos grub bo / /
zhes bya ba rang gi lus dang lha tha mi dad mthong ba dang reg pa dang /
thos pa'i mtshan ma thob par 'gyur ro / /
gang gi tshe dngos grub ma thob na bskyar chos gsungs pa ni sangs rgyas kun gyis zhes bya ba la sogs pa gsungs te /
sngar bshad pa'i bstod pa'i rgyal pos rigs kyi rnal 'byor pas mtshan thog thag lha la bstod na de kho na nyid bskul ba yin pa dngos grub grub par gdon mi za'o / /
bai ro'i dbugs dbyung ba'i 'grel pa'o / /
de ltar bai ro'i dbugs dbyung ba bshad nas /
he ru ka yi dbugs dbyung ni / /
'das pa'i dus nas zhes bya ba la sogs pa gsungs te /
'das pa'i dus nas zhes bya ba la sogs bshad zin to / /
de tshe sems can thams cad ni / /
zhes bya ba 'od srungs kyi bstan pa'i rjes la sems can thams cad gdug cing gtum par 'gyur ro / /
gdug par 'gyur du zad mod nyes pa cir 'gyur zhe na /
shin tu khro zhes pa la sogs pa smos te /
de'i rnam smin gyis ngu 'bod du skye bar 'gyur ro / /
de nas tshe 'phos nas 'byung po gtogs 'dod can gyi bu 'byung po dge ba can du skye bar 'gyur ro / /
de legs ldan byed nag por gyur nas /
des grong khyer sum brtsegs 'jig pa'i phyir /
rims dug dbyig dug la sogs pa log 'dren gyi las byed pa dang /
'jig rten gsum po 'jig par byed cing rig pa 'dzin pa'i sgrub pa po rnams la 'tshe ba dang /
lha la sogs pa tshe 'pho bar byed pa dang /
bde bar gshegs pa'i bstan pa yang 'jig par byed do / /
de'i tshe drag po 'jigs byed kyis gdug pa de ma bzod nas dbang po dang bcas pa'i lha tshangs pa la skyabs su song ngo / /
tshangs pa yang khyab 'jug la skyabs su song ngo / /
khyab 'jug kyang gzhan 'phrul dbang byed kyi lha'i bu chen po la skyabs su song ngo / /
lha chen po des bcom ldan 'das rdo rje 'chang ba'i rang bzhin shes nas de nyid la skyabs su song ngo / /
de nas bcom ldan 'das rdo rje 'chang ba de nyid kyis rdo rje se gol brdabs nas rdo rje bsdu ba mdzad de /
sangs rgyas thams cad spyan drangs nas 'jig rten gyi khams thams cad til gyi gang bu bzhin gang bar gyur to / /
rdo rje sems dpas gdug cing gtum pa'i sems can la zhi bas phan par mi 'gyur bar gzigs nas /
shes rab thabs kyi ting nge 'dzin la snyoms par zhugs te /
thabs shes rab kyi snying po hUM gsungs pas bdag nyid de bzhin gshegs pa thams cad khros nas khro bo'i gzugs su mdzad pa yin no / /
de nas /
khro bo'i ched du brjod pa ni /
khro bo'i tshul can khros pas ni / /
'jig rten gsum yang sreg byed na / /
sangs rgyas thams cad khros pa yis / /
khams gsum ma lus smos ci dgos / /
de nas sna yi rtse mo la / /
yid ni yang dag brtan par gzung / /
zhes pa dpal he ru ka yab yum thabs shes rab gnyis su med pa'i yab yum gyi mkha' gsang du phyogs bcu'i sangs rgyas zhu ba'i thig le yi ge hUM gi gzugs su snang ba la sems bzung nas /
gsang ba'i rdo rje sna rtse'i dbugs yi ge sum cu rtsa gnyis kyis ring zhing dro bar gyur pa las he ru ka'i 'khor lo'i phyag rgya gau rI ma la sogs pa mngal skyes kyis byung bar gyur pa yin no / /
de nyid ma 'ongs pa'i gsang sngags kyi sgo'i spyod pa spyad par 'dod pa rnams kyis dkyil 'khor gyi 'khor lo mngal skyes kyi rim pa bsgom par bya'o zhes bstan pa ni /
bcom ldan 'das de nyid rnal 'byor pa zhes pa la sogs pa gsungs so / /
bcom ldan 'das de'i sku'i mdog ji lta bu zhig ce na /
sems dpa' sngon po 'bar ba'i zhes pa la sogs pa gsungs te /
zhal bzhi pa phyag brgyad pa /
g.yas zhi zhing dkar ba /
g.yon chags pas dmar ba /
dbus ma'i zhal drag pa /
rgyab ma rmongs par mdzad pa ser po /
phyag dang po gnyis na rdo rje dang dril bu /
'og ma gnyis na 'jigs byed kyi pags pa bsnams pa /
gsum pa gnyis na mda' dang gzhu /
bzhi pa gnyis na mdung dang thod pa bsnams pa'o / /
yang na zhal gcig phyag bzhi pa'o / /
des phrin las ci zhig mdzad ce na /
'jig pa chen po'i dus ltar drag /
ces pa nas /
thams cad pham nas slar yang ni / /
thal bar gyur pa 'tsho bar byed pa'i bar gsungs te /
ma rungs pa'i 'khor lo thams cad la sdug bsngal phab nas slar yang shi bas thal bar gyur pa las slar 'tsho bar mdzad pa yin no / /
slar yang ci zhig mdzad ce na /
de'i 'bar ba'i nyi ma las / /
zhes gsungs te /
rang gi nyi ma'i 'od zer 'bar ba las byung ba'i dur khrod kyi zhing skyong du sprul nas /
grib ma bzhin du sprul pa'i gzugs su mdzad pa yin no / /
de nas ma lus pa'i bdud las grags pa /
ma 'ongs pa'i rnal 'byor pa'i bar du gcod pa'i gdug pa la sogs pa'i khrag za bar nus pa dur khrod kyi rgyal po he ru ka dang lhan cig rol pa yin no / /
de'i phyir sangs rgyas kyi zhing sbyangs nas 'gro ba thams cad byang chub la bkod de /
sems can gyi khams thams cad sbyangs pa yin no / /
he ru ka'i dbugs dbyung ba'i 'grel pa'o // //
de ltar he ru ka'i dbugs dbyung bshad nas /
da ni pad+ma gar gyi dbang phyug gi dbugs dbyung bshad par bya ste /
'das pa'i dus nas sngon byung ba / /
zhes pa nas 'gro ba'i tshul du sngon byung ba'i bar du bshad zin to / /
de tshe sems can thams cad ni / /
zhes pa sangs rgyas 'od srungs kyi bstan pa'i rjes la sems can thams cad rmongs pa'i dbang gis log par lta ba can du gyur to / /
de nas chags pa'i dbang gis ngu 'bod chen por skyes par gyur to / /
log lta can gyi shes rab de nyid sbyang ba'i phyir /
bcom ldan 'das rdo rje chos kyis ji ltar pad+ma dmar po 'di 'dam las skyes kyang 'dam gyi nyes pas mi gos pa bzhin te /
khams gsum pa'i sems can 'od gsal glo bur gyi dri ma'i nyes pas ma gos pa gzigs nas spyan ras gzigs kyi skur bskyed pa yin /
de yang su zhig yin zhe na /
rdo rje sems dpa' de bzhin gshegs pa zhes bya ba gsungs te /
rigs drug gi dkyil 'khor dang rdo rje sems dpa' nyid rtsa ba'i sprul sku yin zhes shes par bya'o / /
de bas na bcom ldan 'das rdo rje sems dpa' des log lta las byung ba'i 'dod chags 'dul ba'i phyir /
so sor rtog pa 'dod chags dag pa'i mchod sbyin te /
pad+ma gar gyi dbang phyug thabs dang shes rab mnyam par sbyor ba'i mngal skyes kyi rim pas pad+ma gar gyi dbang phyug gi dkyil 'khor gyi tshul gyis sna tshogs pa 'dul ba la kun du spyan ras gzigs dbang phyug gi rgyal po snang ba mtha' yas su gyur pa yin no / /
pad+ma gar gyi dbang phyug gi dbugs dbyung ba'i 'grel pa'o // //
de ltar gar gyi dbang phyug gi 'grel pa bshad nas /
da ni rdo rje nyi ma'i dbugs dbyung ba bshad par bya ste /
'das pa'i dus nas sngon byung ba'i tshigs bcad gcig bshad zin to / /
de tshe sems can thams cad ni / /
zhes bya ba ni bud+d+ha 'od srungs kyi bstan pa'i rjes la ser sna'i sems kyis 'dug cing nor la shas cher bsgom par gyur pa dang /
shin tu 'jungs par gyur pa'i dbang gis yi dags kyi gnas su lhung bar gyur to / /
de nas tshe 'phos nas mi dbul por skyes nas bkres pa dang skom pa dang /
phan tshun gsod par gyur pa dang /
shin tu gdug pa'i ser sna can gyi rnal 'byor de nyid sbyang ba'i phyir /
bcom ldan 'das rdo rje sems dpas mnyam pa nyid kyi nor chen po'i ting nge 'dzin la mnyam par bzhag nas rdo rje nyi ma'i gzugs su mdzad pa yin no / /
de nas bcom ldan 'das nam mkha'i snying po rdo rje nyi ma des phyogs bcu'i sems can thams cad kyi re ba rdzogs par bya ba'i phyir bud med rin po che la sogs pa'i char phab nas /
sems can thams cad la 'khor los sgyur ba'i rgyal srid ster ba yin no / /
gang gi phyir gdug cing ser sna can gyi nga rgyal gyis khro ba la zhi bas phan [(]phar [,]par [)]mi 'gyur ba de'i phyir /
shes rab thabs kyi rdo rje nyi ma las /
mngal skyes kyi rim pas nyi ma'i 'od zer gyis ser sna can rnams rab tu gdungs nas ser sna med pa'i lhar bsgrubs so bya ba dang zhes bya ba lus ngag sems kyi dbang du bya ba'o / /
zlog pa dang zhes bya ba srog dang rnam shes thim pa'o / /
dbrog pas kyang ni khyad par du / /
zhes pa btsun mo la longs spyad pa dang /
tshogs kyi 'khor lo la longs spyad pa'o / /
de ltar gzhan las rgyal bar byas te /
sa 'og sa bla sa stengs kyi gnas gsum po mtha' dag gi rang dbang yod pa'i nor gyi tshogs thams cad kun du sdud par byed cing 'jig rten gsum las rnam par rgyal ba yin no / /
rdo rje nyi ma'i dbugs dbyung ba'i 'grel pa'o // //
da ni rta mchog gi dbugs dbyung ba bshad de /
'das pa'i dus na zhes pa'i sh+loka ni bshad zin to / /
de tshe sems can thams cad ni / /
zhes pa 'od srungs kyi bstan pa'i rjes la'o / /
brtson 'grus shin tu chung bar gyur pa shes pa /
le lo dang phrag dog dang bcas pa'o / /
le lo des cir 'gyur snyam na /
mnar med pa yi dmyal bar lhung / /
zhes bya ba smos te /
mnar med pa ni nye bar mtshon pa ste brgyad do / /
de nas shi 'phos te mir skyes kyang byi bo dang /
chom po dang /
rkun pos dge ba'i phyogs la bar du gcod pa'i las byed pa yin no / /
rnal 'byor de nyid bcom ldan 'das rdo rje sems dpas mkhyen nas bya ba nan tan gyi ye shes kyi rang bzhin drag shul gyi sbyor ba'i tshul rta mchog gi tshul du skyed par byed pa yin no / /
gdul bya sems can thams cad dag par mos pas sdig pa med pa'i thugs rje'i stobs kyis mngon sum kho nar ro / /
pha rol gnon pa'i rtsal dag gis / /
zhes pa dbang bya ba dang longs spyad pa thim pa'i mdzad pas zil gyis non par mdzad pa'o / /
ji ltar zil gyis non snyam na rta mchog yab yum mnyam par sbyor ba mngal skyes kyi rim pas shin tu le los gdug cing phrag dog gis gtum pa'i sems can rnam pa mang po'i 'jig rten thams cad 'jug par bya ba'i phyir dkyil 'khor gyi 'khor lo sprul pa yin no / /
des ci zhig mdzad ce na /
byi bo chom po rkun po yis / /
zhes bya ba smos te /
byi bo ni gzhan gyi bud med la 'gro ba'o / /
rkun po ni ma mthong bar nor 'phrog pa'o / /
chom po ni mngon sum du nor 'phrog pa'o / /
brid pa dang ni sgyu dag dang / /
zhes pa brid pa ni tshig gis so / /
sgyu ni rang gi nyes pa 'chab pa'i thabs sems gya gyu ba'o / /
thams cad rnam par sbyor bar byed / /
ces pa /
gdul bya de dag sprul pa'i 'khor los sbyor ba'o / /
ngo mthon stobs kyis de bzhin du / /
zhes pa mngon sum du brtson 'grus kyi stobs kyis dbang du bya ba longs spyod pa thim pa'o / /
dgra cha lnga yis brgal nas ni / /
zhes bya ba /
rdo rje ral gri mda' gzhu mdung rtse gcig pa be con gyis btul nas /
de'i tshe 'jig rten kun las rgyal bar 'gyur ro / /
de nas dbus kyi gtso bo rta mchog gi dbang du byas nas gdul bya rnams 'dul ba'i thabs sna tshogs kyis rang gi rgyal srid skyong ba zhes gsungs pa yin no / /
khams kyi rta mchog gnyis kyi dbang du mdzad nas /
g.yem pa rnams gdul bar bya ba'i phyir dang /
g.yem pa'i dbang gis sku dang khro bo rnams gdul bar bya ba'i phyir /
khro ba mngon spyod kyi sku dang /
zhi ba 'dul ba'i phyir zhi ba'i sku dang /
drag shul can rnams 'dul ba'i phyir drag po rgyas pa'i sku bstan pa yin no / /
rta mchog de bzhir gang btul ba yin zhe na /
sdig pa med pa'i brtson 'grus kyi stobs kyis mngon sum du mnan nas lha mo byi ma 'phrogs pa yin no / /
mthu'i tshe khyab 'jug mnan nas lha mo drug ma ni 'phrogs nas longs spyod pa yin no / /
skye dgu'i bdag po tshangs pa mnan nas lha mo rab tu zhi ba 'phrogs nas longs spyod pa yin no / /
'dod pa'i lha mnan nas mi'i dbang phyug ma 'phrogs nas longs spyod pa yin no / /
de ltar sngon byung gi dus su ma rungs pa thams cad mnan nas lus ngag sems dbang du byas te /
lha mo dang tshogs kyi 'khor lo thams cad 'phrogs nas longs spyod pa yin no / /
de dag kyang rnam par rtog pa 'gags nas srog thim pa dang /
mi rtog pa'i ye shes skyes nas ye shes thim pas na /
de la sogs pa mtha' yas mchog /
ces pa nas /
rdo rje las chen rnam ston pa / /
zhes pa'i bar du sprul pa'i skus sems can gyi don bya ba gsungs pa yin no / /
sems can de dag 'dul bar mdzad pa ni gang /
thabs ni gang gis thob par 'gyur / /
'bras bu ni gang thob snyam na /
nam mkha' kun gyi skabs na dpal / /
rdo rje sems dpa' rab tu gnas / /
zhes pa ston pa ni /
thabs dang rtsal gyis sgrub pa yis / /
zhes pa dbang du bya ba'i thabs dang longs spyod pa'i rtsal gyis mngon spyod kyi sbyor ba'i stobs kyis bsgrubs pas khams gsum pa'i rgyal srid ma lus pa la dbang ba rta mchog gi gzugs su rdo rje 'dzin pa de yis thob par mdzad nas mngal skyes kyi rim pas rigs bsdus pa'i 'khor bzhis bskor ba'o / /
byang chub sems dpa' mtha' yas mchog sprul nas mngon spyod kyi drag shul gyi sbyor bas sgrub par mdzad pa ni thabs yin no / /
'bras bu ni /
thams cad rnam dag mos pa'i sa / /
zhes pa nas /
sangs rgyas byang chub rab tu 'grel / /
zhes pa'i bar gyis mchog gi dngos grub dang /
lha yi dngos grub dga' ba dang / /
zhes pa nas 'jig rten gyi sid+d+hi grub pa'o / /
sangs rgyas byang chub bde ba che / /
zhes pa nas /
rang gi rnal 'byor gyis thob nas /
shes pa'i bar gyis chos kyi sku bstan /
sems can thams cad dri ma dag /
ces pa nas /
sems can khams la bstan par sbyin / /
zhes pa'i bar gyis longs sku bstan pa dang /
rta mchog rnam par sprul pa yin / /
zhes pa nas sems can gyi don yang byed ces bya ba'i bar gyis sprul sku bstan to / /
rta mchog gi dbugs dbyung ba'i 'grel pa'o // //
de ltar dbugs dbyung drug bshad nas /
de rnams kyi mjug bsdu ba ni / /
de la sogs pa mtha' yas mchog /
ces pa gsungs te /
dbang bskur ba'i 'khor lo ni rnam pa drug yin la /
dngos grub len pa'i 'khor lo ni lha brgya rtsa brgyad dam /
yang na dpa' bo gcig pu'i brgya rtsa brgyad sprul nas /
sngon byung gdul bya btul ba rnams rang byung gi gtam dag pa 'jig rten pa'i ye shes rtogs pa yin no / /
dkyil 'khor brgya rtsa brgyad po de rnams dang po sbyor ba'i rtsa ba'i lha gang gis sprul zhe na /
nam mkha' kun gyi skabs na dpal / /
rdo rje sems dpa' kun du gnas / /
zhes gsungs so / /
dngos grub len pa'i rnal 'byor pa brgya rtsa brgyad kyang grub pa'i dbang phyug rab tu grub pa ste /
'jig rten thun mong dang mchog gi dngos grub rnams so / /
thams cad bdag nyid 'jug par byed / /
ces pa dngos grub thob pa'i rnal 'byor pa phrin las thams cad la 'jug par byed do / /
gtam gyi phyag rgya zhes pa bskal pa dang po dpal mchog gi lo rgyus dang /
bar gyi bskal pa sangs rgyas gsum gyi lo rgyus dang /
bskal pa tha mar mnyam sbyor gyi dbugs dbyung dkyil 'khor drug gi brtag pa sprul pa dang /
ma 'ongs pa'i rnal 'byor pa drug gi rjes 'jug bsgom pa gsungs pa'o / /
brtag pa lnga pa'i 'grel pa'o // //
de ltar sngon byung dang rjes 'jug gi dbugs dbyung ba'i dkyil 'khor drug bshad nas /
da ni dam tshig dang dbang bskur ba'i tshogs skal ba dang ldan par bstan pa'i phyir /
de nas gzhan yang thams cad du / /
zhes pa la sogs pa gsungs te /
gang gi phyir dkyil 'khor du dam tshig dang dbang bskur ba med na dngos grub thob par mi 'gyur ba de'i phyir /
mkha' 'gro sgyu ma'i bde mchog bshad / /
ces bya bar sbyor ba gzhan yang zhes bya ba dkyil 'khor snga ma drug la ltos nas skal ba dang ldan pa'i slob ma rnams smin par bya ba ni gzhan yang ngo / /
thams cad du zhes pa phyogs thams cad du skal ba dang ldan pa'i gang zag rtog pa drug pa la mos pa la'o / /
rnam pa sna tshogs mchog gyur pa ni rigs drug gi 'khor lo bshad pas gdul bya rnams btul ba'o / /
de thabs gang gis yin snyam na /
sangs rgyas thams cad mnyam sbyor ba / /
mkha' 'gro sgyu ma bde ba'i mchog /
ces smos te /
rigs drug gi sangs rgyas zag pa med pa'i ye shes dang /
so so'i skye bo'i rnal 'byor pa glo bur gyi dri ma dang bcas pa rnams mnyam par sbyar bas zhi gnas dang lhag mthong gi mkha' 'gro ma'i sgyu ma'i rgyu rkyen tshogs pa ste /
de yang zhi gnas bde ba dang /
lhag mthong stong pa nyid rgyu rkyen tshogs pas bde mchog ste /
zag med kyi bde ba sgyu ma'i rgyu rkyen tshogs pa bshad par bya'o / /
bde mchog de gnas gang du sgrub / /
dngos po gang zhig /
sgrub thabs ji lta bu zhig gis sgrub snyam na dpal ldan zhes bya ba la sogs pa gsungs te /
de'i gnas ni phyi dang nang gcig yin la /
phyi'i gnas yid du 'ong ba la sogs pa'am /
nang lus kyi dkyil 'khor dang /
b+ha ga dang chos kyi dbyings kyi dkyil 'khor gsum la yin no / /
phyi rol gyi gnas yid du 'ong bar rdul tshon gyi dkyil 'khor bris nas bum pa'i dbang bskur ba ni brtag pa bdun pa las ston par 'gyur ro / /
'dir ni mchog tu gyur pa'i rnal 'byor pa'i dbang du mdzad nas lus kyi dkyil 'khor la gsang ba'i dbang bskur ba dang /
b+ha ga'i dkyil 'khor la shes rab ye shes kyi dbang bskur ba dang /
chos kyi dbyings kyi dkyil 'khor la dbang bzhi pa bskur ba gsum bshad par bya'o / /
de la lus kyi dkyil 'khor dang b+ha ga'i dkyil 'khor bshad par bzhed nas /
dpal ldan sangs rgyas kun gyi dngos / /
rdo rje sems dpa' bde byung ba / /
gsang ba mchog gi dgyes pas na / /
zhes pas gnas gsungs pa yin no / /
zhi gnas bsam gtan gyi bde ba dang /
lhag mthong zag med kyi bde ba ni sangs rgyas thams cad kyi dngos po rdo rje sems dpa'o / /
bde ba de 'byung ba'i gnas ni lus kyi dkyil 'khor b+ha ga'i dkyil 'khor gsang ba mchog gi dgyes pa na'o / /
sar+b+ba bdag nyid ni 'khor phun sum tshogs pa'i yon tan dang ldan pa'i bdag nyid rlung gnyis 'gog pa'i dus su dga' ba bzhi'i dus na rtag tu bzhugs so / /
de yang chos kyi dbyings kyi dkyil 'khor gyi dbang du byas nas rnam par mi rtog pa'i ye shes kyi rdo rje sems dpa' chos kyi dbyings gsang ba mchog gi dgyes pa ni ye shes lnga thams cad kyi bdag nyid bsam gyis mi khyab pa'i dus rtag tu bzhugs so zhes sbyar ro / /
bsgrub pa'i dngos po gang zhe na sangs rgyas thams cad kyi 'da' bar mi bya ba ni dpal stong pa nyid dang sgyu ma lta bu ro gcig pa'i rdo rje sems dpa' der snang ba'i bde ba'i ngo bo'o / /
thams cad kyi khyad par ni de bzhin gshegs pa rin po che bzhi'i dpung rgyan do shal la sogs pas brgyan zhing spras pa'o / /
de yang bde mchog las /
dri sbyangs me tog spos kyis brgyan / /
shin tu sgra snyan dril bu dkrol / /
zhes gsungs so / /
rdo rje dril bu rgyal mtshan mchog ldan pa / /
zhes pa ni dmangs rigs kyi bu mo lo bcu drug lon pa'i dpyid kyi dus kyi re ta dang ldan pa'o / /
bla re dam pa bres pa na / /
zhes pa gos sar pa bgos pa'o / /
rdo rje tshig dang mchod pa la sogs so / /
zhes pa brda dang 'khyud pa dang /
'o byed pa la sogs pa kar na'i mchod pas mchod pa'o / /
glu dang sil snyan rnam par 'phrul / /
zhes pa glu bzhi len cing gling bu dang pi wang la sogs pa rol mo'i cha byad bcus bskor ba'i gnas so / /
yang na sgra ji bzhin bshad pa ste go sla'o / /
me tog bdug pa mar me dri lha bshos la sogs pas brgyan zhing gnas su lus dang b+ha ga'i dkyil 'khor la sgyu ma'i bde mchog bsgrub par bya'o / /
yang na bde ba'i gnas skyed mos tshal la sogs par rdo rje sems dpa'i dkyil 'khor gyi dbang du byas nas gdan nyi shu rtsa gcig pa bshams te /
nang tshangs dang bcas pa'i 'jam pa reg na bde ba'i stan tshogs pad+mas brgyan pa'i ras kyis g.yogs la de thams cad kyi gdan la bsnyen sgrub bzhi'i rim pa dang po rdo rje sems dpa' bskyed la phyis rten de thams cad las 'khor gyi lha sprul par bya'o / /
de yang dpa' bo dang rnal 'byor ma nyi shu tham pa mngal skyes kyi rim pas so sor rang gi lha sgom du gzhug go / /
tshogs kyi 'khor lo'i gzhal yas khang du ji ltar bsgom zhe na /
gru bzhi pa la sgo bzhi pa / /
zhes pa nas /
sgo srung dang ni ldan par bya / /
zhes pa'i bar gyis bstan to / /
de rnams kha dog dang dbyibs ji lta bu zhe na /
rang gi lha dang 'dra ba'i zhes gsungs te /
bud med rnams ni legs pa zhes pa bsnyen sgrub bzhis sbyangs nas /
rang rang gi lha mo bsgom pa'am /
gdong rgyan dang do shal dang bcas pas rang gi mu dras mtshan ma'i tshogs kyi 'khor lo brtag par bya'o / /
tshogs kyi 'khor lo dang gsang ba'i dbang bskur ba'i rdzas ni /
mi yi mtshal ni grub pa la / /
dmar chen zhes bya bar bshad ces gsungs te /
rang 'byung gi khrag go / /
de ci dgos snyam na /
ngo bo nyid kyi mthu dag dang / /
rang bzhin gyis ni de 'grub pa'o / /
zhes gsungs te /
gtso bo rtsa ba dang tshe 'phel bar byed pa ka ma ta twa dang /
be shAn ta twa zhes bya ba ngo bo nyid kyi mthu dang /
de'i rang bzhin brgyad cu dang bral ba'i dga' ba bzhi rtog pa med pa ni ne reny+dza tat+t+wa zhes pa rang bzhin gyis grub pa yin no / /
de ji ltar myang snyam na /
rdo rje chu dang rdo rjer bcas / /
zhes gsungs te /
dri chen dri chu bcas pas /
byang chub sems dpa' dang mtshal chen po ste sha dang bcas pa'i bdud rtsi lnga rang bzhin gyi mthus nus pa dang ldan pa thod pa'i snod du bzhag nas bcom ldan 'das rdo rje sems dpa'i dam tshig ro rdo rje ma la sgyu ma lta bur rtogs pa yin no / /
de ni gang zag gcig gis ma yin par /
rnal 'byor pa thams cad kyis myang bar bya'o / /
zhi ba'i btung ba bstan pa ni / /
de yi mtshal dang khu ba dang / /
zhes gsungs te / /
mtshal ni rang byung gi me tog go / /
khu ba ni sa bon no / /
mtshal chen po sgrub pa ni bdud rtsi sgrub pa'o / /
ci'i phyir na /
bdud rtsi lnga la mtshal chen po / /
zhes khyad par gyi ming gang gis gdags she na /
bde ba stong pa nyid bsgom pa'i chags pa chen po las byung bas na dmar chen zhes bshad do / /
de'i byang chub sems dang /
tsan+dan dmar po ste sha chen bcas pa tshogs kyi dbus su bzhag pas lha thams cad kyis myong ba'i ra sa ya na shi ba slong ba zhes bya bar 'gyur ro / /
ji ltar myong zhe na /
rang gi lha yi sbyor ldan pa / /
zhes gsungs te /
tshogs kyi 'khor lo'i rnal 'byor pa rnams kyis rang rang gi lha'i rnal 'byor dang ldan pas srin lag dang /
mthe bo'i rtse mos zhi ba'i btung ba bzhin myangs na rtag par zag med kyi ye shes kyi dngos grub thob par 'gyur ro / /
de yang rdo rje gdan bzhi las /
mthe bos gzhir bskyed nas srin lag ri rab tu bsams te /
bdud rtsi'i rgya mtsho chen por bsgoms dkrugs te sprul pa /
ri bo ba di ra las btus pa'i rtswa so ma ni zhes pa gi wang yod pa'i ba ser mo'i ko bar rig byed kyi sngags zlos shing brdungs nas 'thungs pas sdig pa dag par 'dod pa de bzhin du myang bar bya zhes gsungs so / /
de'i 'bras bu ni /
sangs rgyas kun gyi rang bzhin te / /
zhes pa la sogs pa gsungs te go sla'o / /
de ltar gsang ba'i dbang bshad nas /
shes rab ye shes kyi dbang bskur ba gsungs pa ni /
de nas khrus byas dri zhim lus / /
zhes smos te /
khrus byas shing lus dri zhim pos byugs la ci 'byor pa'i gos dang rgyan btags te /
me tog gi phreng ba gdags shing kha dri zhim pos bkang la rigs sna tshogs pa'i bud med skal ba bzang po dang ldan pa dang /
a wa d+hU tI'i sgo sbyar nas reg bya'i bde ba la stong pa nyid kyi ye shes kyi shes pa skyes nas /
sngon po gnyid log pa'i tshul du gnas pa la dkyil 'khor gyi lha mos ye shes phab nas rnam rtog nub pa'i ting nge 'dzin la snyoms par zhugs pa na slob dpon gyis 'og nas 'byung ba'i shi ba slong ba'i dkyil 'khor gyi slob dpon gyis blang zhing /
btsun mo yum gyi b+ha ga'i gos kyis gsang ba'i rdo rje dga' ba'i sbyor bas bdag gi byang chub kyi sems bskul bar bya ste /
thabs dang shes rab gnyis ka'i nam mkha'i rtsa'i dbus su rdzogs pa'i sangs rgyas nyi ma zla ba zhes bya ba thabs shes rab kyi byang chub kyi sems 'khor lo bzhi'i ri las 'das nas dung can ma'i nam mkha'i dbus su shar ba dag bla ma'i man ngag gi stobs kyis nges shes drangs nas ma bying zhing nyams su myong bas /
sdig pa kun las grol bar 'gyur zhing bsod nams thams cad 'grub par 'gyur ro / /
de nyid rgyas par bshad pa ni /
nges pa'i lam zhes pa la sogs pa gsungs te /
nges pa'i lam ni kun dang ldan / /
zhes pa zhi gnas bde ba rtog med par nges pa lhag mthong bde ba stong pa nyid du nges pa'i lam dang ldan pa'o / /
rnam par 'das pas rnam par brgyan / /
zhes pa rang bzhin brgyad cu las 'das pas na dga' ba bzhis brgyan pa'o / /
de ltar na bde ba chen po grub pa de las slong bar byed pa ni kun nas slong ba zhes bya ba ni shi ba slong ba'i glu gsungs pas sad par byas pa yin no / /
de'i glu ni /
stong pa shin tu rnal 'byor pa / /
zhes pa nas /
dpal khyod bdag ces pa'i bar du bstan to / /
phan yon ni /
'di dag nyid glur blangs pa nas / /
zhes pa nas /
ci zhig smos zhes pa'i bar gyis bstan to / /
slob ma shes rab ye shes kyi dbang thob pa de lam dus dang ldan pa yin snyam na /
lam bzhi dang ni mnyam ldan pas / /
rnam par 'das pas mdzes par byas / /
zhes pa smos te /
dga' ba'i dus su stong pa nyid dang ldan pa dang /
mchog dga'i dus su shin tu stong pa nyid dang ldan pa dang /
lhan cig skyes dga'i dus su chen po'i stong pa nyid dang ldan pa dang /
'od gsal ba'i dus su rnam pa thams cad kyi stong pa nyid dang ldan pa ni lam bzhi dang ldan pa'o / /
de yang rang bzhin brgyad cu las 'das pas gnyis su med pa dang gnyis su brtags pa nub nas /
kun brtags dang /
gzhan dbang gi rtog pa dang bral te gnyis su med pa rang bzhin du mdzes par byas pa yin no / /
de yang bde mchog las /
mchod pa de bzhin rnal 'byor ma / /
dbang gnyis snyoms par 'jug pa yi / /
snyoms par 'jug pa'ang de nyid 'dzin / /
zhes gsungs pa dang /
rdo rje mkha' 'gro las kyang /
sems snang ba rnam pa gsum 'od gsal ba'i rang bzhin du 'jug par gsungs pa dang /
'di nyid kyi rgyud phyi ma'i phyi ma las kyang /
sems can bsod nams cher 'phags shing / /
rnam gnyis mi g.yo de nyid bdag /
sems kyi 'du byed g.yo ba ste / /
'dus byas thams cad nyid du snang / /
zhes gsungs so / /
dga' ba bzhi'i dus bshad pa ni /
sna tshogs 'brang ba shin tu grub / /
ces gsungs te /
rnam pa sna tshogs pa'i rjes su 'brang bar rnam par smin pa dang /
rnam par nyed pa dang /
mtshan nyid dang bral ba'o / /
'jig rten gsum ni rab grub pa / /
zhes pa ni /
sems snang ba gsum 'od gsal gyi rang bzhin du grub pa'o / /
'jig rten gsum gyis phyag byas pa / /
zhes pa /
ji ltar chu la chu bzhag dang / /
ji ltar mar la mar bzhin du / /
rang gis rang gi ye shes ni / /
'dir mthong gang yin 'dir phyag yin / /
zhes bshad do / /
'jig rten gsum gyi ston pa po ni sems kyi de kho na shes na /
chos thams cad kyi mdo dang rgyas pa shes par 'gyur ro / /
'jig rten kun la bskyed sbyin pa / /
zhes pa shin tu sbyangs pa yang dag byang chub kyi yan lag lus ngag sems bde ba'o / /
'jig rten gsum po bdag la bsgrub / /
ces pa /
thams cad 'od gsal gyi rang bzhin du grub pa'o / /
rdo rje sems dpa' dpal 'byor pa / /
lha mo kun dang 'grogs pa yin / /
sna tshogs kun gyi skal bzang po / /
a ra li kun 'grub par 'gyur / /
zhes pa /
chags lam pa las kyi phyag rgya dang sbyor ba dang /
grol lam chos dang dam tshig gi phyag rgya dang sbyor bas dga' ba gsum gyi rol pa a ra li kun du grub par 'gyur ro / /
nam mkha'i khams kyi mtha' klas pa'i / /
lha mo kun dang bde mos pas / /
zhes pa phyag rgya chen po chos kyi dbyings kyi rang bzhin byang chub kyi phyogs kyi chos sum cu rtsa dgu stong nyid kyi lha mo dang /
sgyu ma lta bu ci bde ba ro gcig par mos pas zag pa med pa'i dpal rdo rje sems dpa' 'od gsal ba'i rang bzhin yang dag par rdzogs par 'gyur ro / /
shes rab kyi ye shes dang dbang bzhi pas lan cig nyams su myong nas dus thams cad du stong pa nyid ji ltar shes par 'gyur snyam nas /
nyi ma gsal bar 'char ba yi / /
rdo rje sems dpa' yang dag sbyor / /
zhes gsungs te /
'khor lo bzhi la byang chub sems nyi zla'i tshul du gsal nas a wa d+hU tI'i sgor 'char ba'i tshe /
mkha' 'gro sgyu ma bde mchog gsungs / /
zhes bya ste /
zhi gnas dang lhag mthong gi mkha' 'gro ma bde ba stong pa nyid kyi sgyu ma'i tshogs pa 'byung ba la /
lan cig bla ma'i man ngag gi stobs kyis nges pa drangs shing dmigs pa la dus phyis dus thams cad dang /
dngos po thams cad dang /
rnam pa thams cad la bde ba'i dngos grub kun gsungs pa yin no / /
gal te bde ba stong pa nyid 'ba' zhig la dmigs nas srog a wa d+hU tIr chud nas brtan zhing grub par 'gyur ba'i tshe ji ltar bya snyam na slong bar byed ces gsungs te /
rnam pa sna tshogs dang /
rnam par smin pa dang /
rnam par nyed ba dang /
mtshan nyid dang bral ba'i glu gan+d+har+b+ha ste /
dri za can zhes bya ba dang /
sardza ste drug ldan zhes bya ba'i 'og nas 'byung ba'i glu blangs pas bde ba chen po'i ting nge 'dzin slong ba yin no / /
de nas rnal 'byor ma'i rgyud las ye shes phab nas nye bar bsdu ba bzhin du 'dir yang blta bar bya'o / /
rjes su chags pa rnam mang zhes pa nas /
bde ba grub par mdzod ces pa'i bar du me long lta bu'i zung 'jug bshad do / /
kye mchog ces pa nas rol cig ho zhes pa'i bar du mnyam pa nyid kyi zung 'jug bshad do / /
kye mchog tu gsang ba zhes pa nas /
gsal bar mkhyen zhes pa'i bar du so sor rtog pa'i zung 'jug bshad do / /
dam tshig thams cad ces pa nas /
rab tu bsgrubs la ston pa zhes pa'i bar du bya ba nan tan gyi zung 'jug bshad do / /
dzaHhUM baM hoHzhes pa nas /
a la la ho zhes pa'i bar gyis chos kyi dbyings kyi ye shes kyi zung 'jug bshad do / /
de ltar chos kyi dbyings kyi dkyil 'khor du sgra brnyan lta bu'i glus bskul nas rnam par shes pa'i 'od gsal ba'i rang bzhin dbang bzhi pa 'jug pa yin pa de bas na /
de bzhin gshegs pa thams cad kyi mkha' 'gro sgyu ma sna tshogs kyis slob ma gzhug par gsol zhes gsol ba 'debs pa yin no / /
de ltar sgra brnyan lta bu'i glus bskul nas chos kyi dbyings dbang bzhi pas rang gi sems kyi chos nyid rtogs pa dang /
chos thams cad kyi stong pa nyid rtogs nas bde ba chen pos rgyas gdab pa'i phyir /
sangs rgyas thams cad kyi rnam 'phrul ma lus shing lus pa med par snang ba zhes bya ba glu'i rgyal po gsungs so / /
rdo rje sems dpa' dpal gyi gnas / /
zhes pa /
sems 'od gsal ba'i ye shes so / /
sgyu ma kun gyi bde mchog ces pa /
rdul tshon gyi dkyil 'khor sgyu ma las snang srid lha'i 'khor lor rtogs pa'i bde mchog dang /
lus kyi dkyil 'khor las gsang ba'i dbang gi sgyu ma las snang srid sgyu mar rtogs pa'i bde mchog dang /
b+ha ga'i dkyil 'khor du shes rab ye shes kyi dbang gi sgyu ma las yum gyi stong pa nyid kyi bde mchog rtogs pa dang /
rang gi sems kyi chos kyi dbyings kyi dbang bzhi pa'i sgyu ma las rnam par mi rtog pa zag pa med pa'i bde mchog rtogs pa yin no / /
da ni chos thams cad la khyab pa'i sa dang po rab tu dga' ba'i kun du 'gro ba'i bde mchog ston pa'i glu ni rnam pa mang po 'dod chags rgyud kyi zhes pa nas /
te na te te hUM zhes pa'i bar gyis snang srid me long lta bu'i zung du 'jug pa'i ye shes bstan pa yin no / /
rnam pa mang po rab tu dga' ba'i rgyud / /
ces pa nas /
hUM hUM hUM zhes pa'i bar gyis snang srid mnyam pa nyid kyi zung du 'jug pa'i ye shes bshad do / /
rnam pa mang po khro bo'i rgyud / /
ces pa nas /
ru lu ru lu hUM b+h+yo hUM zhes pa'i bar gyis snang srid so sor rtog pa'i ye shes kyi zung 'jug bstan to / /
rnam pa mang po srog gi rgyud / /
ces pa nas /
hUM shi ya A be sha hUM zhes pa'i bar gyis snang srid thams cad bya ba grub pa'i ye shes kyi zung 'jug bstan to / /
gnas gtsang ma'i ris kyi lha'i skad kyis me long lta bu'i chos nyid ni 'dod chags kyi rgyud yin la /
mnyam pa nyid kyi chos nyid ni rab tu dga' ba'i rgyud yin zhing /
so sor rtog pa'i chos nyid ni khro bo'i rgyud yin te /
bya ba grub pa'i chos nyid ni srog gi rgyud ces bya ba /
rang byung thams cad kyi la glu'i mu dra zhes grags so / /
de la sogs pa mtha' yas mchog /
ces pa chos kyi dbyings su 'jug pa'i sgra brnyan lta bu'i glu mtha' yas pas gdul bya mtha' yas pa 'grub pa'i dbang phyug sems 'od gsal grub nas /
snang srid thams cad 'od gsal gyi rang bzhin du grub pa'o / /
lha mo kun gyis rab bskul nas / /
zhes pa sngar bshad pa'i glu gnyis so / /
de dag nyid bde mchog ma dang /
ngo mtshar bde ma dang /
snang mdzad ma dang /
slob ma mo dang bzhis glus bskul ba yin no / /
de ltar rnal 'byor pa bdag nyid kyis gsang ba shes rab ye shes dbang bzhi pa thob nas /
da ni slob ma rnams la dkyil 'khor drug gi tshogs kyi 'khor lo mi 'dra ba drug mdzad nas lus kyi dkyil 'khor dang /
b+ha ga chos kyi dbyings kyi dkyil 'khor drug la slob ma drug dbang bskur ba gsungs pa ni /
dbang po kun las phyung ba'i zhes smos te /
rgyu'i he ru ka drug gi thabs shes rab gnyis su med pa'i mkha' gsang las byung ba'i mchod pa'i lha mo gling bu ma la sogs pa dang /
me tog ma la sogs pa brgyad kyi bkod pas bdag nyid yab yum mchod la /
b+ha ga dang rdo rje byin gyis brlabs te /
sangs rgyas thams cad mnyam par sbyor ba'i mkha' 'gro ma sgyu ma bde mchog rigs bzhi'i dngos po kun gyi bdag nyid kyi lus su snang srid thams cad ma lus par 'grub pa yin no / /
de ltar rigs drug gi tshogs kyi 'khor lo bskyed pa mdor bstan nas /
rgyas par bshad pa ni /
ston pa'i phyag rgya phab pa yis / /
zhes gsungs te /
rigs drug gi 'khor lo'i phyag rgya'i gzugs su bskyed la ye shes phab nas bsnyen sgrub bzhis bud med dag lha mor bsgrubs la /
rdo rje 'khor lo thod pa rin po che /
sna tshogs rdo rje bsnams pa'i lha mor 'gyur ro / /
de dag kyang rang gi lha mo 'dra bar ye shes phab nas bsgrubs na ye shes babs pa dang /
sngon ma byung ba'i rol mo sil snyan gar dang rnam par 'phrul pa yang 'grub par 'gyur ro / /
ye shes babs na sngon ma byung ba'i lha'i gzugs sgra dri ro reg bya'i bde ba gang yin pa yid la mos par rang nyid lhar mthong ba'i tshe mchod par byed par 'gyur ro / /
lha'i mchod pa mnyam sbyor ba / /
zhes bya ba'i bsam gtan gyi bde ba'i rang bzhin brgyad cu dang bral ba'i rtog med skal ba bzang po mchog gi bde ba stong pa'i 'dod chags can /
slob ma kun la skal ba bzang po'i bde ba sgrub par byed pa'o / /
sangs rgyas kyi ye shes kyis sgyu ma'i byin gyis brlabs pas zag med kyi rdo rje sems dpa'i bde ba dang mnyam par sbyor ba rtog pa drug gi dkyil 'khor kun gyi bde ba rnams /
dkyil 'khor drug gi mthong ba las dga' ba bzhi'i bde ba myong ba'i mthu nyid kyis dkyil 'khor drug gi lha brgya rtsa brgyad bsgom pa'i rnal 'byor skal ba bzang po brgya rtsa brgyad rang rang gi lha'i lus ngag yid kyi bde ba nyid kyis 'grub pa yin no / /
tshogs kyi 'khor lo bsgrub pa'i dga' bzhi'i ting nge 'dzin bstan nas tshogs kyi yul chos kyi phyag rgya bstan pa ni /
sangs rgyas kun gyi gzugs can dang / /
zhes gsungs te /
lha'i gzugs sgra dri ro reg bya'i yid du 'ong ba'i bdag nyid la dga' ba bzhi'i bde ba bsgoms pas dngos grub ma lus pa 'grub par 'gyur ro / /
de ltar tshogs 'khor rdzogs pa'i tshe /
rnal 'byor pa brgya rtsa brgyad kyi ched du brjod pa ni /
oM sangs rgyas kun dang mnyam sbyor ba'i / /
mkha' 'gro sgyu ma'i bde mchog gsang / /
sangs rgyas kun gyi bdag nyid gar / /
rnam par rol pa mchog tu snang / /
zhes brjod par bya'o / /
de nas rang rang gi yum bzhi'i glus 'khor lo drug la bstod pa gsungs pa ni /
de nas yang dag rab gsang ba / /
zhes gsungs te /
rdo rje sems dpa'i dkyil 'khor la bde mchog ma dang /
ngo mtshar bde ma dang /
snang mdzad ma dang /
slob ma mo'i bud med bzhis bstod par bsam mo / /
rnam snang gi dkyil 'khor la /
dbyangs can ma /
dpa' bo ma /
kun bzang ma /
mig bzang ma dang bzhis bstod par bsam mo / /
he ru ka'i dkyil 'khor la /
gau rI /
tsau rI /
pra mo ha /
be tA lIs bstod par bsam mo / /
pad+ma gar gyi dkyil 'khor la /
sa chen ma /
sgrol ma /
rnam par gzigs ma /
khro gnyer ma bzhis bskul bar bsam mo / /
nyi ma'i dkyil 'khor la dbang bskur ma /
gter ldan ma /
rgyal mtshan ma /
las mchog ma bzhis bstod par bsam mo / /
rta mchog gi dkyil 'khor la /
zhi rgyas dbang drag mngon spyod kyi lha mo bzhis bskul bar bsam mo / /
de'i glu ni /
rab tu dga' ba zhes pa nas thams cad 'grub par mdzod ces pa'i bar gyis bshad do / /
glu de dag gi phan yon ni /
glu'i phyag rgya 'di yis las rab 'byam la 'byor ba'i yang bstod pa dang /
dngos grub 'grub par ma gyur pa'i tshe bstod pa dang /
yo byad ma 'byor pa'i tshe byas na 'grub par 'gyur ro / /
yang slob ma 'jug pa'i tshe glu'i mchod pa'i sbyor ba 'di dag dang /
sngar bshad pa'i lha mo bzhi po dag gis me tog la sogs pa lag tu thogs nas slob ma thams cad dkyil 'khor du 'jug pa'i tshe mchod pa bya'o / /
de ltar tshogs kyi dkyil 'khor drug ni slob dpon gyi cho ga bshad nas / /
da ni slob ma 'jug pa'i cho ga bshad de /
mchog tu gyur pa'i rnal 'byor pa dngos grub 'dod pa'i rgyun bshags dang /
sdom pa gzung ba /
sems bskyed pa phyi rol du las thams cad pa'i bum pas dbang bskur nas ci rigs par rigs drug gi snyems pa'i gar kun nas bskor zhing spyod pa 'ching du bcug la /
rigs drug gi kha dog gi ras kyis gdong g.yogs la gzhug par bya'o / /
de ltar dngos grub thob par 'dod pa'i slob ma la ye shes phab nas phreng ba dor zhing bcing ba dang /
gdong g.yogs dgrol ba dang /
dkyil 'khor blta bar bya'o / /
de nas yon gyi mchog blangs te /
chu dang /
cod pan rdo rje dril bu ming gi dbang bskur bar bya'o / /
de ltar bum pa'i dbang bskur nas gsang ba'i dbang bskur ba ni /
dmar chen po dang ga bur bcas / /
zhes bya ba la sogs pa gsungs te /
slob dpon dang 'dra'o / /
shes rab ye shes kyi dbang bskur ba ni /
sangs rgyas thams cad mnyam sbyor ba / /
zhes bya ba la sogs pa gsungs te /
sangs rgyas thams cad dang mnyam par sbyor ba mkha' 'gro ma sgyu ma'i tshogs kyi b+ha ga'i dkyil 'khor lo / /
des kyang rgyas mi 'debs pa ni bde ba rtog med la rang bzhin brgyad cu'i zil gyis gnon pa'o / /
rmongs pa ni bde ba stong pa nyid rtog pa la gzung 'dzin gyi dri mas mi rmongs pa'o / /
de la gnon par mi 'gyur te / /
zhes pas sems kyi stong pa nyid dbang bzhi pa rtogs pa la gnod par mi 'gyur ba'o / /
de nas slob ma dbang bskur ba'i rjes la /
dbang bzhi pa'i man ngag bstan pa ni /
de nas man ngag ni bsgrag par bya zhes pa gsungs te /
sangs rgyas thams cad mthun pa'i zhes pa nas /
snying la khrag chen 'thung ba zhig /
ces pa'i bar du man ngag bsgrags pa bstan to / /
dbugs dbyung ba bstan pa ni /
sems can khams ni ma lus don / /
zhes pa nas /
rdo rje sems dpas bka' stsal te / /
zhes pa'i bar gyis bstan to / /
de nas rigs bzhi'i phyag rgya'i ye shes bslab pa ston pa las /
rdo rje sems dpa'i phyag rgya'i ye shes ni / /
rnal 'byor bcas dang gsang bcas pa'i / /
zhes pa la sogs pa gsungs te /
rnal 'byor bcas pa ni tshogs 'khor ro / /
gsang bcas ni zhi ba'i btung ba'o / /
bdag gis phyag rgya sgrub ces pa pho nya'i gtsang sbra'o / /
lha yi tshul bzhin gar byed pas / /
slob ma rnams la bde ba sbyin / /
zhes pa gtsang sbra gsum gyi man ngag bstan to / /
slob ma mchog gi rnal 'byor pa de /
de phyin chad sngags skyes zhing skyes ye shes las skyes pa'i phyag rgya bzung nas /
rnam snang dang sangs rgyas spyan bzhin du sangs rgyas kun gyi rang bzhin 'grub par 'gyur ro / /
de nas ro dang zhes pa nas / /
bdag dang gzhan la 'dod dgur mchod / /
ces pa'i bar gyis gal te bdag nyid dga' bral du song na sangs rgyas dang byang chub sems dpa' la mchod par bya'o / /
de yang bde mchog las /
rang rdzas thig les sangs rgyas dang / /
byang chub sems dpa' mchod par bya /
zhes gsungs so / /
de nas bdag nyid gtsang sbra gsum bsgrubs nas kun gyi slob dpon du rab tu gnas nas rang bzhin brgyad cu dang bral ba rtog med kyi bde ba stong pa nyid la ji lta bu'i tshul gyis slob ma 'jug pa la bden pa'i chos zhes brjod par bya'o / /
rdo rje sems dpa'i gtsang sbra gsum gyi phyag rgya sgrub pa'o / /
da ni rnam snang gi gtsang sbra gsum gyi phyag rgya sgrub pa ni /
rdo rje sems dpa' dpal gyi tshul / /
zhes gsungs te /
rdo rje sems dpa'i gtsang sbra gsum gyi bsgrub cing rtog pa kun gyi lhar sgom pas tshogs kyi 'khor lo chen po byed par 'dod pas bsnyen sgrub bzhi sna tshogs kyi las kyi sbyor ba dang /
chags lam grol lam gyis 'dul ba'i bdag nyid phyag rgya sna tshogs pas /
sems can gyi mos pa mtha' yas pa 'dul ba'i phyir rdo rje sems dpa'i dkyil 'khor de las gzhan pa rnam snang gi dkyil 'khor bstan to / /
bcom ldan 'das rdo rje sems dpa' de nyid kyis zhi ba'i skus 'dul ba'i thar pa thams cad sbyangs nas /
grol ba'i mkha' 'gro rnam snang gi dkyil 'khor bskyed nas rnal 'byor pho mo rang gi lha dang 'dra bar byin gyis brlabs te /
mkha' gsang byin gyis brlabs nas /
rang gi phyag rgya dang ji lta ba bzhin du rjes su mthun pa'i sangs rgyas kyi sprul pa'i tshogs 'khor dang /
zhi ba'i btung ba pho nya'i gtsang sbra bsgrub par bya'o / /
he ru ka'i gtsang sbra gsum bstan pa ni /
gzhan yang rnal 'byor bcom ldan 'das / /
zhes gsungs te /
zhe sdang sbyang ba'i phyir he ru ka'i gtsang sbra gsum gsungs pa yin no / /
pad+ma gar gyi gtsang sbra ni / /
gzhan ni shin tu rnal 'byor ma / /
zhes pa la sogs pa gsungs te /
log ltas kun nas bslang ba'i 'dod chags sbyong ba'i phyir skal pa bzang po mchog tu gyur pa'i rnal 'byor pa la pad+ma gar dbang gi gtsang sbra gsum gsungs pa'o / /
rdo rje nyi ma'i gtsang sbra gsum gsungs pa ni /
gzhan yang rnal 'byor bcom ldan 'das / /
zhes gsungs te /
ser sna can sbyang ba'i phyir rdo rje nyi ma'i gtsang sbra gsum gsungs pa yin no / /
rta mchog gi gtsang sbra ni /
rnal 'byor de nyid bcom ldan 'das / /
zhes gsungs te /
drag shul can gyi gang zag sbyang ba'i phyir rta mchog gi gtsang sbra gsum gsungs pa yin no / /
de ltar gtsang sbra bshad nas rtag pa drug gi rnal 'byor pa brgya rtsa brgyad kyis dpa' bo gcig pa brgya rtsa brgyad bsgoms la rang gi las kyi phyag rgya brgya rtsa brgyad byin gyis brlabs nas bsgrub par bya'o zhes bstan pa'i phyir /
rang gi lha dang 'dra ba yis / /
rang gi byin gyis brlabs bsgrubs pa / /
gzugs brnyan ngo bo sbyor ba yis / /
sangs rgyas sbyor ba gar bya'o / /
zhes gsungs te /
lha brgya rtsa brgyad [(]gyi [,]kyi [)]nga rgyal byas nas rang gi lha brgya rtsa brgyad byin gyis brlabs te /
tshogs kyi 'khor lo zhi ba btung ba pho nya'i gtsang sbra'i dam tshig rnam pa sna tshogs kyis de ltar dga' bzhi spyad pas sangs rgyas thams cad dang mnyam par sbyor ba'i bde mchog 'grub par 'gyur ro / /
rta mchog gi dkyil 'khor bzhin du rigs bsdus kyi dkyil 'khor sgrub par 'dod pas dbus su de bzhin gshegs pa'i dkyil 'khor shar du rdo rje sems dpa'i dkyil 'khor /
nub tu pad+ma gar dbang gi /
lhor rdo rje nyi ma'i /
byang du rta mchog gi dkyil 'khor bzhag la sgrub pa'am /
yang na he ru ka'am /
pad+ma gar dbang ngam /
rdo rje nyi ma gzhag par bya'o zhes bstan pa'i phyir /
kun du kun nas thams cad du / /
zhes bya ba la sogs pa gsungs te /
gnas kun du dus thams cad du sangs rgyas thams cad kyis rnam par 'phrul pa'i 'khor thams cad bdag nyid thams cad kyi sgo nas rnam pa kun du sangs rgyas la so sor 'khor lo rten gzhal yas khang gi rang bzhin dang /
g.yo ba lha'i rang bzhin gyis bsdus pa'i dkyil 'khor la tshogs kyi 'khor lo'o / /
mdor bstan nas rgyas par bshad pa ni dbus su rnam snang gi dkyil 'khor gzhag pa ni /
dbus su sangs rgyas thams cad kyi / /
zhes pa la sogs pa gsungs te /
rnam snang gi dkyil 'khor sangs rgyas thams cad kyi rnam par 'phrul pa thams cad kyis so / /
lha mo brgyad kyis bskor ba'i rnam snang gi bdag nyid kyi rnam 'phrul ston pa dang /
'khor gyi lha mo gling bu ma dang /
me tog ma la sogs pa /
rta gdong ma la sogs pa lha mo bcu gnyis kyis phyi rol gyi sangs rgyas kyi zhing ma lus pa sangs rgyas sprul pa 'grub par byed pa yin no / /
de bzhin du shar phyogs kyi ka ba'i dbus su sangs rgyas kyi sprul sku ma rdo rje sems dpa'i dkyil 'khor gyi sangs rgyas kyi mdzad pa lha mo brgyad kyis bskor ba bzhag la /
'khor gyi lha mo bcu gnyis ni thun mong du gzhag pa yin no / /
de bzhin du nub phyogs kyi ka ba'i dbus su pad+ma gar dbang gi dkyil 'khor sprul pa ni /
pad+ma sgyu ma rnam 'phrul pas / /
zhes pa la sogs pa yin no / /
lho phyogs kyi ka ba'i dbus su rdo rje nyi ma'i dkyil 'khor sprul pa ni khams gsum pa la sogs pa gsungs pa yin no / /
byang phyogs kyi ka ba'i dbus su rta mchog gi dkyil 'khor sprul pa ni /
khams gsum pa yi rgyal srid che / /
bdag gdul spyod pas zhes gsungs so / /
de la sogs pa mtha' yas mchog /
ces pa brgya rtsa brgyad gang rung dbus su gtso bor byas pa ni bsdus pa'i dkyil 'khor du gyur pa yin no / /
dpal dgyes rol pa'i rnam 'phrul ba / /
zhes pa bsdus pa'i dkyil 'khor mtha' yas sprul pa'o / /
sna tshogs kun gyis rnam par rol / /
zhes pa 'dul byed kyi 'khor lo sna tshogs pa'o / /
rnam pa sna tshogs skal bzang po / /
zhes pa gdul bya sna tshogs pa'o / /
rnam pa sna tshogs bde mchog gis / /
zhes gtsang sbra rnam pa gsum sna tshogs pa'o / /
gdul bya rnam pa sna tshogs kyis / /
sems can khams ni rab tu bsgrubs / /
zhes pas mchog tu grub pa'i rnal 'byor pa mtha' yas pas rtog med du bsgrubs pa'o / /
de la sogs pa mtha' yas mchog /
ces pa bla ma gcig nas gcig tu brgyud pa'i rim pas rtog pa drug gi dkyil 'khor gyi 'khor lo dang /
dpa' bo re re bsgom pa dang /
rtog pa bsdus pa'i dkyil 'khor mtha' yas pa bsgoms pas thams cad kyi bdag nyid grub pa gsungs so / /
brtag pa drug pa'i 'grel pa'o // //
de ltar gleng gzhi de kho na nyid snang ba'i yul la 'jug pas zhes pas gnas lugs bstan nas /
thabs mang ba dang /
zab pa dang /
dbang po rnon po'i dbang du byas pa'i le'u gsum gyi bskyed pa'i rim pa dang /
rdzogs pa'i rim pa'i thabs kyis mtshan ma thob par byas nas /
dbugs dbyung ba rtog pa drug gi sngon byung sangs rgyas kyi sprul sku'i mdzad pa dang mthun par /
rjes 'jug rnal 'byor pa rnams kyis dkyil 'khor gyi 'khor lo bsgoms la /
las dang po pa bsgrub par 'dod pa'ang rung /
mchog tu gyur pa'i rnal 'byor pa'ang rung /
snying rje chen po dang ldan pa'i rnal 'byor pa gzhan la phan 'dogs pa'ang rung ste /
dbugs dbyung drug gi grangs dang /
dus dang mtshan ma'i bsnyen pa bya ba bstan nas /
bsnyen pa grub pa'i rjes la tshogs kyi 'khor lo'i dpa' bo dang /
rnal 'byor ma lha'i cha byad du byas pas las bsgrub par bya ba dang /
dngos grub len pa dang /
gzhan la phan 'dogs pa bstan pa yin no / /
da ni gzugs brnyan lugs su blugs pa'am /
'bur du brkos pa'am ri mor bris pa'i rdul tshon gyi dkyil 'khor la mos pa'i ngor dbugs dbyung ba drug gi bsnyen pa byas nas /
gzugs brnyan gyi dkyil 'khor bri ba gsungs pa ni /
de nas gzhan yang bshad bya ba / /
zhes pa la sogs pa gsungs te /
rdo rje sems dpa' sna tshogs kun gyi mchog gi 'khor lo drug gi gzugs brnyan gyi dkyil 'khor sprul par bzhed pas /
gsang ba mchog gi dgyes pa rdul tshon gyi bdag nyid du bstan pa yin no / /
gsang ba dpal he ru ka mchog ni pad+ma gar gyi dbang phyug dgyes pa rdo rje nyi ma ste /
bdag gi rta mchog gi brtag pa rnam par snang mdzad de /
rjes su bsgrub pa rdo rje sems dpa' zhes gsungs pas /
rdul tshon drug gi bsgrub pa yin no / /
de la yang bye brag gi rigs gnas gsungs pa ni /
dben pa zhes pa nas /
ci bde bar ni bsgrub par bya / /
zhes bya bas rdo rje sems dpa'i gnas gsungs pa yin no / /
rten dang dgon pa zhes pa nas bsgrub par bya zhes pa'i bar gyis rnam snang gi gnas gsungs pa'o / /
dur khrod ces pa nas bsgrub par bya zhes pa'i bar gyis he ru ka'i gnas gsungs pa'o / /
pad+ma zhes pa nas grub par 'gyur zhes pa'i bar gyis pad+ma gar dbang gi gnas gsungs so / /
rgyal po zhes pa nas bsgrub par bya zhes pa'i bar gyis rdo rje nyi ma'i gnas gsungs pa'o / /
'khor ni zhes pa nas bsgrub par bya zhes pa'i bar gyis rta mchog gi gnas gsungs pa'o / /
de ltar dkyil 'khor bzhi'i gnas bshad nas /
rnal 'byor pa'i cha lugs dang rdzas bsags pa bstan pa ni /
cha lugs zhes pa nas /
rta mchog rdo rje can gyis so / /
zhes pa'i bar gyis ston to / /
gnas dang 'khor rnams ci 'dra ba / /
zhes pa gnas kyi rten gyi 'khor lo drug go / /
'khor gyi rta mchog gi dkyil 'khor pa rigs su bsdus pa'i dkyil 'khor ma byas na rigs drug la lha brgya rtsa brgyad yin no / /
rigs bsdus byas na phyogs bzhir gtso bo dgu dgu sum cu rtsa drug yin la /
'khor gling bu ma la sogs pa dang /
me tog ma la sogs pa dang /
rta gdong ma la sogs pa bzhi yang drug drug dgod pas lha bsdus pa'i dkyil 'khor gyi lha brgya rtsa brgyad 'phel ba yin no / /
phrin las bzhi ni rta mchog dang /
yab yum gsum so sor bgrangs pa'i brtsi bar mi bya'o / /
bkod pa ni dbyibs yin te /
gzhal yas khang gi dbyibs dang lha'i sku mdog dang /
phyag mtshan gyi dbyibs yin no / /
bkod pa rigs drug gi gtso bo ste ci 'dra ba zhes pa dang sbyar na bde bar gshegs pa zhes bya'o / /
'khor nas ni sngon byung gi dkyil 'khor ro / /
de 'dra'i 'khor lo mchog mdzad ces pa gzugs brnyan bri ba'i dkyil 'khor bshad pa'o / /
dpal rdo rje sems dpa' la sogs pa'i bsam gtan gyi 'khor lo sprul pa'i sku mthong ba'i bsod nams dang ldan par bris pa'i dkyil 'khor yang bsod nams su 'gyur zhes pa gzugs brnyan gyi dkyil 'khor gyi dgos pa bshad pa'o / /
de ltar dgos pa bshad nas /
thig gi cho ga ni /
dkyil 'khor zhes pa la sogs pa smos te /
gang gis gdab ce na dkyil 'khor gyi thig gdab ces gsungs te drug gi'o / /
su zhig gis she na /
shes rab can gyis so / /
ji ltar bsam pas she na /
phyogs kun mnyam pa nyid du dmigs pas so / /
dbus kyi dkyil 'khor gyi cha du bya zhe na /
shar dang nub dang byang dang lhor / /
thig bzhi btab pas dkyil 'khor brgyad / /
ces gsungs te /
ka ba brgyad kyi thig btab pas /
cha brgyad dang dbus ma dang dgur 'gyur ro / /
dkyil 'khor gyi tshad ji tsam zhe na sangs rgyas dang byang chub sems dpa'i snang ba sprul pa'i dkyil 'khor ni ci 'dra ba yin pa brtag par mi nus so / /
gzugs brnyan gyi dkyil 'khor drug ni rang gi lha yang mang nyung gi bye brag gis de ni tshad kyi dkyil 'khor mos pas brtags na yang 'grub bo / /
dkyil 'khor lhag ma dang ma tshang ba ji ltar dag par 'gyur zhe na /
bdag nyid ces pa nas 'grub par 'gyur zhes pa'i bar gyis ston te /
kun du sna tshogs skal bzang po / /
zhes pa rgyu'i rgyud do / /
kun du sna tshogs 'khor lo can / /
zhes pa thabs kyi rgyud do / /
kun du sna tshogs grub pa'i phyir / /
zhes pa nas mar tshigs bcad phyed 'bras bu'i rgyud bstan /
phyi'i dkyil 'khor la khyad med kyang nang gi dkyil 'khor ji lta bu zhe na /
rnam snang gi dkyil 'khor dkar po /
ka ba brgyad dang ldan pa rdo rje phreng ba zlum pos bskor ba'o / /
he ru ka'i nag po zla gam dgus bskor ba'o / /
pad+ma gar dbang gi pad+ma 'dab ma brgyad kyi bar du pad+ma'i ka ba brgyad dang ldan pa /
kha dog dmar po la pad+ma'i phreng bas bskor ba'o / /
rdo rje nyi ma ni rin po che'i ka ba brgyad dang ldan pa zur brgyad pa rtse mo rin po che'i phreng bas bskor ba'o / /
rta mchog gi ljang gu sna tshogs rdo rje'i ka ba brgyad dang ldan pa sna tshogs rdo rje'i phreng bas bskor ba'o / /
ji ltar 'dod pa'i rta mchog dpa' bo gcig pu'am /
lha bcu dgu pa'am bsdus pa'i dkyil 'khor lha brgya bco lnga pa bri'o / /
ci 'byor pa ni rdzas dang yo byad che chung ngo / /
ji lta bu'i dus zhes bya ba /
zhi ba tho rangs kyi dus su zhi ba'i rta mchog dbus su gzhag pa dang /
rgyas pa snga dro'i dus su rgyas pa'i rta mchog gzhag pa dang /
mngon spyod nyi ma phyed na mngon spyod kyi rta mchog gzhag pa dang /
dbang srod la dkyil 'khor dbus su dbang gi rta mchog go / /
ci bde bar zhes pa snga ma bzhin bsnyen sgrub bzhir bsgoms la /
bdag nyid rta mchog tu byang chub pas bskyed nas /
mdun gyi dkyil 'khor skad cig bskyed de pU dza la sogs pa bya'o / /
dkyil 'khor kun du gnas zhes pa bsdus pa'i rta mchog gi dkyil 'khor ro / /
de ltar dkyil 'khor thig btab cing bris nas rdzas btags te /
lhag chad bskangs nas /
bum pa la sogs pa'i mchod pa'i rdzas bcug ste /
tshogs 'khor du zhugs pa bzhin du bdag nyid zhugs nas /
phyis 'byung ba'i sngags dang phyag rgyas ye shes sems dpa' bcug la sku gsung thugs byin gyis brlabs pa dang /
dbang bskur te mchod pa rgyas pa byas pas slob dpon gyi las rdzogs nas da ni slob ma'i las bshad par bya'o / /
dor bar bya ba'i rten gyi gang zag ni tshigs bcad gcig gis bstan to / /
tshigs bcad gcig gis dam tshig dang sdom pa bstan to / /
kun du sna tshogs skal bzang po / /
zhes pa nas /
thub pa thams cad skal ngan pa / /
zhes pa tshigs bcad bzhi yis blang bya'i rten gyi gang zag drug bshad do / /
bde ba thams cad ces pa nas grub par 'gyur zhes pa'i bar gyi tshigs bcad gnyis kyis dngos grub len pa'i slob dpon gyi mtshan nyid bshad do / /
dngos grub len pa'i slob ma'i mchog ni /
kun gyi slob dpon zhes pa la sogs pa smos te /
kun gyi slob dpon la gnas pas / /
zhes pa dkyil 'khor drug gi gtso bor bsgom pa'o / /
slob dpon 'khor lor 'jug par byed pa na / /
zhes pa slob ma drug go / /
de'i dkyil 'khor du 'jug pa'i slob ma la dkyil 'khor drug gi /
'jig rten dang thun mong dang /
mchog gi dngos grub kyi gsang ba yang dag pa mtha' yas mchog tu ci la dga' zhes slob ma la dri bar bya'o / /
slob mas kyang 'dod ces smra bar bya'o / /
mchog tu gyur pa'i rnal 'byor pas gsang ba bzhi'i mtshan ma yang dag par shes nas dngos grub 'di su ji ltar 'dod pa la rab tu 'jug go / /
de ltar mchog tu gyur pa'i slob ma'i cho ga bshad nas las dang po pa'i cho ga bshad pa ni /
gsang ba yang dag mi shes na / /
yon phul nas ni 'jug par bya / /
zhes bya ba la sogs pa gsungs te /
slob mas gsol ba btab nas /
rgyun bshags dgu dang /
sdom pa gzung ba dang /
byang chub tu sems bskyed pa dang /
lhar bskyed pa dang /
phyi rol bum pa'i chus dbang bskur ba'i rjes la slob dpon la yon dbul bar bya'o / /
de ltar dkyil 'khor du zhugs nas zhes pa nas rta mchog gi yon yin no zhes pa'i bar gyi tshigs su bcad pa bcus yon dbul ba 'bras bu dang bcas pa bstan to / /
de ltar sgo nas zhugs nas lha'i dam tshig bsgrags pa dang /
slob dpon gyi dam tshig bsgrags pa dang /
ye shes dbab pa dang /
phreng ba 'dor ba dang /
gdong g.yogs dgrol ba dang /
dkyil 'khor blta ba ni tshogs kyi 'khor lo'i dkyil 'khor bshad pa bzhin byas la /
bsnyen sgrub bzhis slob ma lhar bskyed nas dbang bskur bar bya ste /
khams kyi ngo bo thams cad dang / /
zhes pa gser la sogs pa las byas pa'i cod pan bzhi'o / /
srog ni ba so dang rus pa la sogs pa las byas pa'o / /
rtsa ba ni tsan+dan dang rgya shug la sogs pa las byas pa'o / /
thod pa rin chen dbu rgyan can / /
zhes pa rin po che'i dbu rgyan la thod pa'i phra bkod pa'o / /
sangs rgyas gtsug gi nor bu dag /
ces pa spyi gtsug tu rnam snang byang chub mchog gi phyag rgya can gzhag par bya'o / /
kun du sna tshogs bla ma ni / /
zhes pa rigs lnga'i cod pan gyis dbang bskur na dkyil 'khor drug gi slob dpon du 'gyur ro / /
kun gyi slob dpon ni dkyil 'khor drug gi'o / /
kun la zhes pa gtso mo bsgom pa la /
rigs lnga'i cod pan gyis dbang bskur ba'i rgyal srid ces pa la sogs pa 'bras bu'o / /
yang na gang la me tog phog pa bde mchog ma la sogs pa 'khor gyi lhar bsgom pa'i tshe'o / /
rin po che yi ngo mtshar gcig las byas / /
zhes pa gser la sogs pa las byas pa thob pa spongs pa'i rigs lnga'i cod pan gyis dbang bskur la /
de'i steng du rdo rje rin po che pad+ma sna tshogs rdo rje'i phreng ba gnyis kyi dbang bskur ba dang /
shar phyogs pa la sangs rgyas dang /
lho phyogs pa la rin po che dang /
nub phyogs pa la pad+ma dang /
byang phyogs pa la sna tshogs rdo rjes dbang bskur bar bya ba yin pas na /
de bzhin sna tshogs rgyan gyis spras / /
sangs rgyas pad+mo dbang bskur bas / /
slob ma thams cad dbang bskur ro / /
rdo rje sems dpa'i dkyil 'khor gyi dbang bskur ba bshad nas /
de ni de bzhin gshegs pa'i dkyil 'khor gyi dbang bskur ba bshad pa ni /
rin po che'i rdo rje phyed pas mtshan pa'o / /
he ru ka'i dkyil 'khor gyi dbang ni khro bo'i rdo rje lnga'o / /
lte ba la sangs rgyas lnga bzhugs pa'o / /
pad+ma gar dbang gi ni pad+ma 'dab ma gnyis kyi dbus su snang ba mtha' yas pa bzhugs pa'o / /
rdo rje nyi ma'i ni rin po che chu'i'o / /
rta mchog gi ni sangs rgyas rin po che pad+ma rdo rje nor bu'i phreng ba lngas slob ma la dbang bskur bar bya'o / /
rdo rje dril bu'i dbang bskur ba ni /
brdungs pa'i byas pa'am zhes pa la sogs pa'i tshigs su bcad pa gcig gis bstan to / /
tshogs kyi 'khor lo byed pa'am /
mtshan ma thob nas dngos grub len pa'i dkyil 'khor drug gi lha rnams kyi phyag mtshan bzung nas sgrub pa dang gzugs brnyan gyi dkyil 'khor la yang phyag rgya chen po 'di ltar bri bar bya'o zhes bstan pa'i phyir /
kun du sna tshogs skal bzang po / /
rang 'byung rnams kyi mtshan ma'i rgya / /
zhes pa dngos grub len pa'i slob ma dang tshogs kyi 'khor lo'i lha dang /
'di ni sangs rgyas thams cad kyi / /
rang 'byung rnams kyi mtshan ma'i rgya / /
rang 'byung rnams kyi lag na 'dug /
sna tshogs skal ba bzang gis bcings / /
oM sar+b+ba ta thA ga ta e Sha s+t+waM d+ha ra yA mi badzra satwa hi hi hi hi hUM /
zhes pas lha thams cad kyi phyag mtshan gyi brtul zhugs sbyin par bya'o / /
de su'i phyag rgya yin zhe na /
nam mkha'i dbyings kyi mtha' klas pa'i / /
lha mo thams cad bde ba'i mchog /
ces gsungs so / /
mda' dang gzhu ni bde mchog ma'o / /
skal bzangs de bzhin skal ba bzang / /
zhes pa pad+ma dang /
rdo rje ngo mtshar bde ba ma'i'o / /
thod pa dang kha T+wAM ga dang /
rdo rje rgya gram ni /
snang mdzad ma'i'o / /
pad+ma rgya gram dang /
tshe dpag med kyi sku ni slob ma'i'o / /
mda' gzhu dang tshangs pa'i mgo bo bzhi ni sangs rgyas byang chub ma'i'o / /
'khor lo rtsibs brgyad pa ni chos kyi 'khor lo ma'i'o / /
rdo rje rtse lnga pa dang tri shU la ni khams gsum rnam rgyal ma'i'o / /
dpag bsam shing dang lcug ma ni 'dod pa'i dbang mo'i'o / /
pad+mo dang /
rta mgrin dang /
mnyam pa'i lcags kyu 'phang mtho ba ni rta gdong ma'i'o / /
phag gi mche ba ni zhags pa ma'i'o / /
nyi zlas mtshan pa'i lcags sgrog ni lcags sgrog ma'i'o / /
sna tshogs rdo rje dang dril bu dang thod pa'i nang du sangs rgyas kyi sku lnga bzhu ba'i bcud kyis len pa ni dril bu ma'i'o / /
gling bu ni shar lho'i'o / /
pi wang ni lho nub bo / /
mu kun da ni nub byang ngo / /
mu ra dza ni byang shar ro / /
me tog ma la sogs pa bzhi ni phyi'i mtshams bzhir ro / /
de la sogs pa mtha' yas mchog ni 'khor gtso bo byas nas /
dkyil 'khor nyi shu rtsa gcig tu 'gyur ba la dgongs so / /
rdo rje sems dpa'i phyag mtshan gyi brtul zhugs bshad nas /
rnam snang gi phyag mtshan gyi brtul zhugs ni /
chos gos lhung bzed 'khar gsil glegs bam bzhi ni gtso bo'i phyag mtshan gyi brtul zhugs so / /
kun snying ni bris pa'i dkyil 'khor la phyogs bzhir dgod ces zer ro / /
lce ni rgyas 'debs ma'i'o / /
cha lang ni dpa' bo ma'i'o / /
rdo rje ni kun bzang ma'i'o / /
mi bskyod pa'i gzugs brnyan ni skur ldan ma'i'o / /
me long dang rlung yab ni zhal bzangs ma'i 'o / /
rdo rje ser ba ni sgron sprin ma'i 'od zer ma'i'o / /
mig ni nam mkha'i spyan ma'i'o / /
de bzhin gshegs pa'i brtul zhugs bshad nas he ru ka'i brtul zhugs ni g.yas na rdo rje 'bar ba /
g.yon na kha T+wAM ga dang thod pa bsnams pa ni he ru ka'i'o / /
dmar chen snying chen po yang thod pa'i nang du gnas pa bcom ldan 'das kyi'o zhes kun snying zer ro / /
mda' ni gau rI /
'dren pa'i lcags kyu ni tsau rI /
cha lang pra mo hA /
chu be tA lI /
lcags kyu ni puk+ka sI /
rlung gis bskyod pa'i ras sar pa tsaN+Da lI /
me'i snod 'bar ba bsnams pa g+hasma rI /
he ru ka'i phyag mtshan dang 'dra ba ni Dom+bi nI ste /
nges brjod las phyag mtshan mthun pas he ru kar snang ba ma zhes bshad do / /
pad+ma gar dbang gi brtul zhugs bshad pa ni /
pad+ma kha dog sna tshogs pa ni b+ha ga can gyi'o / /
pad+ma snying po ni rnam gzigs ma'i'o / /
chos 'byung gru gsum ni sgrol ma'i'o / /
'khor lo ni rgyal mtshan ma'i'o / /
gsal shing ni khro gnyer ma'i'o / /
rdo rje nyi ma'i brtul zhugs ni /
mda' gzhu ral gri 'bar ba me bzhi ni gtso bo'i'o / /
dbu rgyan ni dbang bskur ma'i'o / /
bum pa ni ting 'dzin ma'i'o / /
rgyal mtshan ni rtog ldan ma'i'o / /
me tog gi mchod pa ni mtshang chen ma'i'o / /
rta mchog gi brtul zhugs ni sna tshogs pad+ma'i'o / /
rdo rje rgya gram gcig gnyis kyis rgyal srid la sogs pa'i dngos grub thams cad 'thob par yum ral gri'i phyag mtshan yang rdo rje dang pad+ma yin no / /
bzhi pa rtog pa bdun pa'i 'grel pa'o // //
de ltar rdul tshon gyi 'khor lo dam tshig dang dbang bskur ba dang rdo rje brtul zhugs kyi cho ga bshad nas /
da ni dkyil 'khor bzhi la mchod pa'i phyag rgyas mchod pa bshad pa ni /
de nas gzhan yang bshad bya ba / /
zhes pa la sogs pa gsungs te /
las dang po pa'i rnal 'byor pas bsgrub pa'i yan lag tu b+ha ga wAn rdo rje sems dpa'i rigs drug gi rnam pa sna tshogs pa'i mchod pa thams cad sprul par bya'o zhes gsungs pa yin no / /
de ltar mdor bstan nas rgyas par bshad pa ni /
lag pa g.yas g.yon gnyis dag dang / /
zhes pa la sogs pa gsungs te /
lag pa g.yas g.yon gyi mthe chung gnyis mthe bos mnan nas lus 'gying ba dang bcas pas 'dzum pa'i mig gis blta zhing gar byas la bsam pa g.yos pas 'dud pa ni /
sangs rgyas kyi rigs dang /
rdo rje'i rigs dang /
pad+ma'i rigs dang /
rdo rje nyi ma'i rigs dang /
las kyi rigs rnams la phyag bya ba yin no / /
de bzhin du 'jig rten pa'i lha drag po ma hA de ba dang /
dbang po brgya byin dang /
nye dbang khyab 'jug dang /
nyi zla dang gshin rje la sogs pa phyogs skyong rnams dang /
tshangs pa la sogs pa la thal mo sbyar te phyag byas pas zhi ba /
rgyas pa las thams cad byed par 'gyur ro / /
de bzhin gshegs pa'i phyag 'tshal ba'i thal mo ni /
rdo rje dpal gyi thal mo sbyor / /
zhes pa la sogs pa gsungs te /
rdo rje thal mo bcings la gar byas te /
snying gar bzhag la dpral ba sa la gtug par bya'o / /
he ru ka'i phyag 'tshal ba'i rdo rje thal mo ni gar byas la /
spyi bor bzung nas /
smin ma g.yo ba zhes pa la sogs pa gsungs te /
'degs shing ru lu ru lu hUM b+h+yo hUM zhes dgod pa dang bcas pas phyag bya'o / /
pad+ma gar dbang gi phyag 'tshal ba'i thal mo ni /
thal mo pad+ma kha dbye 'bus bzhin zhes pa la sogs pa gsungs te /
thal mo pad+ma kha 'bus pa bzhin byas pa las mthe bo mthe chung bzhi bsnyams nas phyag bya'o / /
rdo rje nyi ma'i phyag 'tshal ba'i rdo rje thal mo ni /
lus kyi yan lag thams cad ces pa la sogs pa gsungs te /
lus kyi yan lag thams cad sa la bsnyal nas phyag bya'o / /
rta mchog gi phyag bya ba'i thal mo ni /
dpal rdo rje 'gying ba'i thal mo zhes pa la sogs pa gsungs te /
'dzum pa'i mig gis blta zhing gar byas la phyag bya'o / /
thams cad kyi thun mong gi phyag 'tshal ba'i sngags ni /
oM na mo te hUM /
na ma mi hUM /
na mo na ma hUM /
zhes brjod pas bya'o / /
de ltar phyag 'tshal ba'i phyag rgya bshad nas /
gar gyi nyams dgu dang ldan pas gar byas nas mchod pa bya ba bstan pa ni /
gar gyi nyams dgu ji snyed dang / /
zhes pa la sogs pa gsungs te /
sgeg pa dpa' ba 'jigs su rung bas sku'i nyams /
dgod pa gshe ba rngam pa gsung gi nyams /
snying rje zhi ba ngo mtshar ba thugs kyi nyams so / /
de yang 'gying ba'i nyams dang bcas pas gar bskor nas dbul bar bya'o / /
de ltar gtso bo'i gar bshad nas /
'khor gyi gar gsungs pa ni /
lag pa g.yas g.yon gnyis dag gis / /
zhes pa la sogs pa gsungs te /
g.yon pa rdo rje khu tshur byas la g.yas pa ba dan gsum par byas la gar bya ba ni bde mchog ma dang /
ngo mtshar bde ma dang /
snang mdzad ma dang /
slob ma mo rnams kyi nyams kyi tshul du gar bya'o / /
gling bu ma la sogs pa'i gar bya ba ni /
snyems 'dzin chen mo bcangs pa'i zhes pa la sogs pa gsungs te /
snyems pa dang bcas pas gar byas la thal mo 'gram pa gnyis dang spyi bor bzhag ste /
de yang phab nas gling bu ma nas thal byed ma'i bar gyi lha mo bcu gnyis kyis gar bya ba yin no / /
de bzhin gshegs pa'i gar ni /
g.yas dang g.yon gyi lag pa yis / /
zhes pa la sogs pa gsungs te /
de bzhin gshegs pa'i khu tshur bcings la de bzhin gshegs pa'i dkyil 'khor gyi lha thams cad kyi gar bya'o / /
he ru ka'i gar ni /
lag pa g.yas g.yon gnyis dag gis / /
zhes pa la sogs pa gsungs te /
rdo rje khu tshur gnyis kyis gar byas la rdo rje thal mo gyen du phye nas bkrol te /
he ru ka'i lha thams cad kyi mchod pa'i phyag rgya gar gyi tshul du byas pa yin no / /
pad+ma gar dbang gi gar ni /
lag pa g.yas g.yon gnyis dag gis / /
zhes pa la sogs pa gsungs te /
pad+mo'i khu tshur gnyis kyis gar byas la pad+ma'i thal mo bskor nas gar dbang gi dkyil 'khor gyi lha thams cad kyi pU dza'i phyag rgyas gar gyis bya ba yin no / /
rdo rje nyi ma'i gar ni /
lag pa g.yas g.yon gnyis dag gis / /
zhes pa la sogs pa gsungs te /
rin po che'i khu tshur bcings nas gar bya ste /
rin po che'i thal mo bskor la rdo rje nyi ma'i dkyil 'khor gyi lha thams cad kyi phyag rgya'i tshul gyis gar gyi mchod pa bya'o / /
rta mchog ni las kyi khu tshur las byung ba'i gar byas la las kyi thal mo bskor bas gar gyi phyag rgyas bya ba yin no / /
dkyil 'khor las byung ba'i lha mo rnams kyi gar ni gyen du 'thor ba me tog ma'i'o / /
thur du 'debs pa ni bdug pa ma'i'o / /
bskor ba mar me ma'i'o / /
byug pa dri chab ma'i'o / /
lag pa gang yang rung ba ston pa na me tog la sogs ci 'byor pas lag pa bkang ste /
rang gi lha'i dam tshig dang mnyam par gar gyi sgrub pas mchod pa byas na mnyes par 'gyur ro / /
phyag rgya 'di rnams bcings na ni / /
zhes pa la sogs pa'i tshigs bcad gcig gis phyag rgya bcings pa'i bar gyi phan yon bstan to / /
chos dbyings mnyam dang mi mnyam pa / /
zhes pa nas /
de yis mi 'grub gang yang med / /
ces pa'i bar gyis lus ngag yid gsum gyi sgo nas mchod pa byas na /
des dngos grub gsum po mi 'grub pa gang yang med do / /
de yang /
ji ltar chu la chu gzhag dang / /
ji ltar mar la mar bzhin du / /
rang gis rang gi ye shes ni / /
legs mthong gang yin 'dir phyag yin / /
zhes bshad do / /
rtog pa brgyad pa'i 'grel pa'o // //
de ltar las dang po pa'i sgrub pa'i yan lag bshad nas /
da ni mchog tu gyur pa'i rnal 'byor pa mtshan ma thob pa ye shes cung zad tsam la dbang ba /
'jig rten gyi dngos grub 'gro ba rigs drug gi yon tan dang /
thun mong gi dngos grub bsam gtan dang /
gzugs med kyi yon tan brgyad dang /
mchog gi dngos grub bcu gcig pa bsgrub pa'i yan lag tu gyur pa phyag rgya chen po la sogs pa phyag rgya nyi shu rtsa brgyad gsungs pa ni /
de nas gzhan yang bshad bya ba / /
zhes pa la sogs pa gsungs te /
bsgrub pa'i yan lag thabs nyi shu rtsa brgyad po de dag gi ston pa po gang /
gnas ni gang du /
'khor ni su dang lhan cig /
dus ni nam gyi tshe /
dam pa'i chos ni ci zhig bshad ce na /
rdo rje sems dpa' zhes pa nas /
bde ba che zhes pa'i bar gyis ston pa pos bstan to / /
gsang ba mchog gi dgyes pa zhes pas gnas bstan to / /
thams cad bdag nyid ces pas 'khor bstan to / /
rtag tu zhugs zhes pas dus bstan to / /
bde ba kun la chags pa dang / /
zhes pa la sogs pas chos bstan to / /
bde ba kun zhes pa ni dkyil 'khor lha'i sku la zhen pa'o / /
dngos grub thams cad rnam dag phyir ni stong pa nyid kyis btab na bde ba chen po rtogs pa'o / /
de gang yin zhe na /
rdo rje sems dpa' bde ba'i mchog /
ces gsungs te /
bde ba stong pa nyid bsgom pa'i ting nge 'dzin to / /
de ltar mdor bstan nas rgyas par bshad pa ni /
zla ba ltar dkar rtsa dmar sku / /
zhes pa nas dbu rgyan gyi dam pas mdzes zhes pa'i bar gyis rdo rje sems dpa'i sku phyag rgya chen po cod pan dang bcas pa bstan to / /
gzhan gyi nor min mi 'phrogs pa / /
zhes pa gzhan gyi nor ma yin pa ni thod pa'o / /
mi 'phrogs pa ni gzhan la nye bar mi mkho bas so / /
thod pa'i snod kyi nang gang gi lha'i chu dag pa dang bcas pa ste zhes pa nas /
de grub pa po'i zhes pa'i bar gyi tshigs bcad gcig gis chu'i dbang bskur ba'i rtags phyogs bzhir thod pa'i phreng ba'i dbu rgyan dang /
spyi gtsug tu sangs rgyas kyis gzhag pa ni /
nyon mongs pa dang bcas pa'i 'jig rten stong sum bcu gsum pa mi mjed kyi 'khor los sgyur ba'i rgyal tshab tu dbang bskur ba yin no / /
rdo rje sems dpa' sbyor ba yi / /
zhes pa nas /
mkha' 'gro ma ni thams cad 'grub / /
ces pa'i bar sh+lo ka gcig gis rdo rje sems dpa' lha mos bskor ba bshad pa yin no / /
sangs rgyas dang rdo rje dang pad+ma dang nyi ma khams gsum pa'i gdul bya rnams rgyas btab pas dbang byas pa dang /
rmongs pas longs spyod pa dang /
thim pas blangs nas slar gsol te /
srog byin nas las rnams kun la sbyor bar byed pa yin no / /
de ltar mdzad pa su zhig yin zhe na /
phyag rgya 'di yis btab na ni / /
zhes gsungs te /
rdo rje sems dpa'i sku lha mos bskor ba'i sprul skus gdul bya la rgyas btab nas /
rdo rje sems dpa' rab tu 'grub par 'gyur ro / /
rdo rje sems dpa' rkang pa yis / /
phyag rgyas bcings nas dngos grub 'grub pa bshad pa ni /
g.yas dang g.yon gyi sbyor ba yis / /
zhes gsungs te /
sems dpa'i skyil mo krung gis so / /
rdo rje sems dpa'i phyag rgya chen po bshad pa nas /
yum bzhi'i phyag rgya chen po bshad pa ni /
zla ba'i kha dog 'dzum pa'i zhal / /
zhes pa nas /
mi mjed la sogs brgyan pa bzhin / /
zhes pa'i bar gyis bstan to / /
de bye brag tu bde mchog ma'i phyag rgya bya ba ni sgeg pa'o / /
zlog pa ni dpa' ba'o / /
'phrog pa ni 'jigs su rung ba'o / /
lhag par mdzad pa ni gar gyi nyams gsum dang ldan pa'o / /
bdag la 'khyud pa'i phyag rgya yis / /
yan lag thams cad phrog pa 'grub / /
ces gsungs so / /
sgrub pa po'i 'khyud pa la sogs pa'i sbyor bas dngos grub ster bar 'gyur te mda' gzhu bsnams pa'o / /
rnam pa sna tshogs zhes pa nas / /
rol pa zhes bya'i phyag rgya bzhin / /
zhes bya ba'i bar gyis bdag dang ling+ga 'khyud pa'i ngo mtshar bde ba mo'i phyag rgya bstan to / /
se ral kha yi tshul dag tu / /
zhes pa nas /
bde mchog rol pa'i phyag rgya'o / /
zhes pa'i bar gyis g.yas pa sna tshogs rdo rje g.yon pa kha T+wAM ga bsnams pa /
snang mdzad ma'i phyag rgyas so / /
rdzogs pa'i sangs rgyas kyi kham phor 'grub ces pa nas phyag rgya'o zhes pa'i bar gyis g.yas pa sna tshogs rdo rje dang g.yon pa kham phor bsnams pa slob ma mo'i phyag rgya bstan to / /
de la sogs pa mtha' yas mchog /
ces pa lha mo de rnams kyi lag pa'i phyag rgya dang /
rkang pa'i phyag rgya dang /
mig gi phyag rgya dang /
ngag gi phyag rgya la sogs pa mtha' yas kyang /
rdo rje sems dpa' la sogs pa'i sku gsung thugs kyi bdag nyid kyis ye shes phab par 'gyur ro / /
rtsa ba'i phyag rgya'i tshogs so zhes pa rdo rje sems dpa' yab yum zhi ba'i dkyil 'khor gyi gtso bo yin pas rtsa ba zhes gsungs so / /
gtsug lag ji ltar rjes mthun srog /
ces pa la sogs pas sangs rgyas byang chub kyi phyag rgya gsungs pa yin no / /
rkang pa bteg cing phab pa dang / /
zhes pa la sogs pas chos kyi 'khor lo ma'i phyag rgya chen po gsungs so / /
bya ba dang ni zlog pa dang / /
zhes pa la sogs pas khams gsum rnam rgyal ma'i phyag rgya gsungs so / /
lcug ma gang yang rung bzung nas / /
zhes pa la sogs pa 'dod pa'i dbang mo'i phyag rgya gsungs so / /
myang ba rngub pa ltar byas pas / /
zhes pa la sogs pas rta mchog gi phyag rgya gsungs so / /
sna yi myang bas rngub pa yis / /
zhes pa la sogs pas phag gdong ma'i phyag rgya gsungs so / /
mig tshur zhen par lta ba yis / /
zhes pa la sogs pa lcags sgrog ma'i phyag rgya gsungs so / /
thams cad bdag nyid myang ba'o / /
zhes pa la sogs pas thal byed ma'i phyag rgya gsungs so / /
gling bu ma /
pi wang ma /
cang te'u /
rdza rnga ma rnams kyi phyag rgya ni ming gis gsal bar bstan te /
phyag rgya gar gyi mchod pa yis / /
zhes pa nas /
ma lus lus pa med par 'grub / /
ces pa'i bar gyis sh+loka gcig gis me tog mar me dri chab ma rnams kyi phyag rgya bstan to / /
rims dang dug dang dbyig dug byas / /
zhes pa la sogs pa nas /
thams cad bdag nyid 'grub par 'gyur / /
zhes pa'i bar gyis lha mo de rnams kyi phyag rgya'i phan yon bstan to / /
de ltar dngos grub len pa'i rdo rje sems dpa'i phyag rgya bshad nas /
da ni lha nyi shu rtsa gcig gi thun mong gi glu bshad pa ni /
sangs rgyas thams cad mnyam sbyor ba / /
zhes pa nas /
bla na med pa'i dngos grub thob / /
ces pa'i bar gyis thun mong gi glu bstan to / /
de nas zhes pa la sogs pa sh+loka gcig gis phrin las 'grub pa'i phan yon bstan to / /
dpal rdo rje sems dpa' bde chen zhes pa nas gzung du gsol zhes pa'i bar gyis thun mong gi glu bstan to / /
sangs rgyas thams cad mnyam sbyor ba / /
zhes pa la sogs pas /
thun mong gi sgrub pa'i phan yon gsungs pa'o / /
de ltar na rdo rje sems dpa'i dkyil 'khor gyi dngos grub len pa'i phyag rgya dang glu bshad nas /
da ni rnam snang gi dkyil 'khor gyi dngos grub len pa'i phyag rgya chen po gsungs pa ni /
rnal 'byor de nyid b+ha ga wAn / /
zhes pa nas /
dpal dam tshig shes pa'i phyag rgya'o zhes pa'i bar gyis chos gos lhung bzed gseg shang bsnams pa'i phyag rgya chen po bstan to / /
de yi rkang pa'i phyag rgya ni / /
g.yas pa'i yan lag 'dus pa yis / /
zhes pa la sogs pas rnam snang gi sems dpa'i skyil mo krung bstan to / /
rnam snang gi phyag rgya bstan nas /
sangs rgyas dbyangs ma'i phyag rgya chen po ni /
rdo rje khu tshur bcangs nas su / /
zhes bya ba la sogs pas bstan to / /
dpa' bo ma'i phyag rgya ni /
de bzhin dpal ldan he ru ka /
zhes pa la sogs pas bstan to / /
kun du bzang mo'i phyag rgya ni pad+ma bud med ces pa la sogs pas bstan to / /
zad med pa yi phyag rgya ni / /
rin chen 'dzin pa'i khu tshur yang / /
zhes pa la sogs pas bstan to / /
skur ldan ma'i phyag rgya ni /
sangs rgyas khu tshur bcangs nas su / /
zhes pa la sogs pas bstan to / /
mdzes pa'i phyag rgya ni pad+ma'i bud med kyi phyag rgya bcings nas zhes pa la sogs pa bstan to / /
sprin chen ma'i phyag rgya ni /
rta mchog dpal gyi khu tshur yang / /
zhes pa la sogs pas bstan to / /
nam mkha' spyan ma'i phyag rgya ni /
dpal grub spyan gyi phyag rgya yang / /
zhes pa la sogs pas bstan to / /
de nas thun mong du mtshan brgyad gsungs pa ni /
dang po sangs rgyas kun bla ma / /
zhes pa la sogs pa'i sh+loka gnyis kyis gsungs so / /
phyag rgya chen po bcings nas /
dngos grub bsgrub pa'i yan lag tu glu gsungs pa ni /
phyag rgya zhes pa 'di dag gi /
zhes pa la sogs pas tshigs bcad gnyis kyis glu blang ba'i thabs 'bras bu dang bcas pas bstan to / /
de las rdza ni drug ldan no / /
de ba ta zhes pa sum cu rtsa gsum gyi lha mo til mchog dang rim pa'i glu'o / /
sems can khams mang zhes pa nas di ring 'grub par 'gyur zhes pa'i bar gyis rnam snang gi lha mo thams cad kyi thun mong gi glu gsungs pa yin no / /
rdo rje sems dpa'i lha mo'i glu dang /
rnam snang gi lha mo'i glus ni bdag mtshan ma thob pa'i rnal 'byor pa la lha'i sku bstan nas /
thugs kar zhugs par mdzod ces pa'i don yin no / /
glu 'di dag ni blangs pa yis / /
zhes pa nas gdon mi za zhes pa'i bar gyis sgrub pa'i phan yon gsungs pa yin no / /
de las bud med bzhi rnams zhes pa ni gling bu ma la sogs pa bzhi dang /
me tog ma la sogs pa bzhi dang /
rta gdong ma la sogs pa bzhi'i phyag rgya chen po'i tshul gyis mchod cing /
dngos grub bsgrub par bya ba yin no zhes pa'i don to / /
de ltar de bzhin gshegs pa'i dngos grub len pa'i phyag rgya chen po bshad nas /
da ni he ru ka'i dngos grub len pa'i phyag rgya chen po bstan pa ni /
rnal 'byor de nyid b+ha ga wAn / /
zhes pa nas /
rdo rje gar gyi dbang phyug gi /
zhes pa'i bar gyis bstan to / /
de la /
dur khrod dpal gyi phyag rgyas gnas / /
zhes pa rus pa'i rgyan gyis brgyan pa'o / /
gzhan gyis ma yin mi 'phrogs zhes pa'i sh+loka gcig gis chu'i dbang bskur ba bstan to / /
gos chen po ni mi lpags so / /
dbang bskur chen po ni thod pa'i cod pan lnga'o / /
sha chen dang sbrang rtsi chen po ni /
phyag g.yon na bsnams pa'i sbrang rtsi ste /
sha chen po dang khrag gis gang ba'o / /
ci'i phyir b+ha ga wAn de lta bu bsnams she na /
dur khrod brgyad kyi 'byung po rnams gdul ba'i phyir /
thod pa dang kha T+wAM ga dang /
thod pa'i phreng ba dang mi bskyod pas gtsug gi nor bu byas pa'o / /
kha T+wAM bcas zhes pas phyag mtshan bstan to / /
phyag mtshan des ci zhig byed snyam na /
de bzhin gshegs pa'i gdul bya dang / /
rdo rje pad+ma nor bu sna tshogs rdo rje'i gdul bya rnams dbang du bya ba gsum gyis rgyas btab pa dang /
btsun mo la longs spyod pas rmongs par byas pa dang /
tshogs 'khor la longs spyod pas zab pa dang /
srog thim pas thal bar gyur pa'o / /
de ltar zhal bzhi phyag brgyad bshad nas /
zhal gcig phyag gnyis pa bshad pa'i phyir /
se ral kha'i tshul dag ces pa la sogs pa gsungs te /
lag pa g.yon par thod pa thogs nas /
mchan khung g.yon par kha T+wAM ga se ral khar bsnams pa /
g.yas par ba dan gsum pa rdo rje rtse lnga pa bzung ba'o / /
bud med la sogs rin chen mchog /
ces pa btsun mo rin po che la sogs pa rin po che sna bdun sprul nas longs spyod pa'o / /
dbang po drag po nye dbang bsad / /
ces pa bdud bzhi dang /
phyogs skyong thams cad bsad nas za bar mdzad pa'o / /
dbang po gcig pu dang zhal bzhi phyag brgyad pa gnyis ka'i thun mong gi gar gsungs pa ni /
g.yas dang g.yon pa'i sbyor ba yis / /
zhes pa la sogs pa gsungs te /
lag pa gnyis kyis gar byed cing sems dpa'i phyed krung dang langs pas drag po la sogs pa'i bdud thams cad dbang du byas shing longs spyad nas gsol bar mdzad pa yin no / /
de nyid kyi sbyor ba yis zhes pa la sogs pa skyil krung phyed pa'i gar bshig nas g.yas brkyang byas te /
bskal pa bzang po'i lha mo rnams kyi bud med kun la longs spyod pa yin no / /
rkang pa g.yas pa'i mthe bo sa la btsugs nas g.yon pa brla'i steng du bzhag nas rab tu brkyang ba ste /
bskyod pa dang btang ba ni byang chub sems bzlog pa ste /
lus kyi 'khrul 'khor bstan to / /
lus kyi 'khrul 'khor gyi sgyu ma de dag nyid kyis lha dang mi rnams la longs spyod pa yin no / /
de ltar he ru ka'i dngos grub len pa'i phyag rgya chen po bstan to / /
de'i 'khor gyi phyag rgya chen po bstan pa ni /
de nas gzhan yang bshad bya ba / /
zhes bya ba la sogs pa gsungs te /
dpal ldan he ru ka dbab pa /
zhes pa /
tshogs 'khor ram gzugs brnyan gyi dkyil 'khor la ye shes phab nas /
gdul bya ji ltar mos pa'i sgyu ma sna tshogs gnas pa yin no / /
de la 'khor gyi nyams ni /
zhi ba ni gau rI'o / /
drag po ni tsau rI'o / /
rmongs pa ni pra mo hA'o / /
dga' ba ni be tA lI'o / /
gar byed sgyur ba ni puk+ka sI'o / /
babs pa ni tsaN+Da lI'i'o / /
shi ba bzhad pa ni g+hasma rI'i'o / /
bde ba'i phyag rgyas gnas pa ni Do bi nI'i'o / /
gzhan yang zhi ba'i mig dang ldan pa ni gau rI'i'o / /
drag po'i mig dang ldan pa ni cau rI'i'o / /
rmongs pa'i mig dang ldan pa ni be+e tA lI'i'o / /
gyen du lta ba ni puk+ka sI'i'o / /
chags pa'i lta ba ni pra mo hA'i'o / /
gar byed pas lta ba ni tsaN+Da lI'i'o / /
khro bo'i lta ba ni g+hasma rI'i'o / /
byams pa'i lta ba ni dngos grub mchog ster Do bi nI'i'o / /
phyag mtshan bstan pa ni /
me tog ni gau rI'i'o / /
bdug pa ni tsau rI'i'o / /
chang pra mo hA'i'o / /
chu be tA lI'i'o / /
lcug ma puk+ka sI'i'o / /
ra sa tsaN+Da lI'i'o / /
me ni g+hasma rI'i'o / /
grub pas 'khyud pa ni DoM bi nI'i'o / /
de rnams kyi sems kyi phyag rgya bstan pa ni /
rtse gcig mnyam par sbyor ba yis / /
zhes pa la sogs pa gsungs te /
rtse gcig pas bde ba rgyas 'debs pa ni gau rI ste dang po'i'o / /
lag pa gnyis mngon par bstod nas se gol brdabs shing dbugs gyen du 'byin pas g.yon du lta zhing lag pa snying 'dren pa ni gnyis pa'o / /
'o byed pas 'khyud cing gar byed pas rmongs pa ni gsum pa'o / /
bsgrub bya za ba'i bsam pas lus 'degs pa ni bzhi pa'o / /
tshangs pa'i mgo bo'i nang du bdud rtsi rnams 'jig rten gsum las rgyal ba'i gar byed pa ni lnga pa'o / /
de bzhin sa las 'dren pas snying phug nas rang gi phyag rgya tshul du ston pa ni bdun pa gsod byed ma'o / /
klu'i dkyil 'khor gyi bsgrub par bya ba'i zhal du gsol ba ni za ba mo'i'o / /
rab tu 'jigs pa'i mes bsreg pa ni he ru ka dang DoM bi nI'i phyag rgya'o / /
de nas phyag rgya'i lan gyis dngos grub sgrub pa'i lan bstan pa ni /
de nas phyag rgya 'di kun gyis / /
zhes pa la sogs pa gsungs te /
dngos grub sgrub pa'i dus su slob dpon gyis gau rI'i phyag rgya byed pa'i tshe slob mas DoM bi nI'i phyag rgya'o / /
slob dpon gyis tsau rI slob mas g+hasma rI /
slob dpon gyis pra mo hA /
slob mas tsaN+Da lI /
slob dpon gyis be tA lI /
slob mas puk+ka sI'i phyag rgya'o / /
de ltar gar dang gar gyi lan phyag rgya'i mtshan nyid nyon mongs 'joms pa'i bdag nyid phyag rgya'i khyad par bshad par bya'o / /
dpal ldan rdo rje pad+mo slong / /
zhes pa /
dang po lag pa gnyis pad+mo kha bye ba lta bu'i phyag rgya byas pas rgyas btab pa dang /
rmongs pa dang /
zos pa dang /
thal bar bsgrub pa dang 'tsho bar byed pa'o / /
las lnga phyag rgya'i lan brgyad kyis sgrub par byed pa yin no / /
de ltar las kyi phyag rgya bshad nas /
he ru ka'i dkyil 'khor gyi glu bshad pa ni /
de nas phyag rgya shes pa'i zhes pa nas /
khyad par du ni bshad par bya / /
zhes pa'i bar gyis dam bca' ba bstan to / /
gzigs pa rnam pa sna tshogs zhes pa nas /
gsal bar mdzod ces pa'i bar gyis he ru ka'i dngos grub len pa'i glu gsungs pa yin no / /
glu 'di dag ni blangs pa yis / /
zhes pa'i sh+loka gcig gis phan yon bstan to / /
he ru ka'i phyag rgya'i dngos grub len pa'i glu gsungs pa yin no / /
da ni pad+ma gar dbang gi dkyil 'khor gyi phyag rgya bshad pa ni /
rnal 'byor de nyid b+ha ga wAn / /
zhes pa nas phyag rgya'o zhes pa'i bar gyis pad+ma gar dbang gi phyag rgya chen po gsungs so / /
g.yas pa g.yon pa sbyor ba yis / /
zhes pa rkang pa'i phyag rgya bstan to / /
'khor gyi lha mo'i phyag rgya ni /
snyems pa'i lag pa g.yon pa yis / /
zhes pa la sogs pa gsungs te /
g.yon pa snyems pas pad+ma bzung nas g.yas pas kha 'byed pa rnam par gzigs ma'i'o / /
g.yon pa snyems pas pad+ma rnon po bzung nas g.yas pa snying gar 'dren pa sgrol ma'i'o / /
g.yon snyems pas pad+ma bzung nas g.yas pas sa'i 'khor lo bskor ba ni sa 'dzin ma'i'o / /
g.yon pa snyems pas pad+ma'i thang ka bzung nas g.yas pa ba dan gsum pa gar byed pa khro gnyer ma'i'o / /
g.yon pa snyems pas pad+ma ser po ci bder bzung bas g.yas pa chu srin gyi rgyal mtshan bsgrengs nas 'dzin pa gtum pa'i dbang phyug ma'i'o / /
g.yon pa pad+ma dmar po bzung nas g.yas pas snying gar 'dren pa sna tshogs pad+ma'i'o / /
sna tshogs pad+ma'am pad+ma dmar skya 'dzin pa pad+ma nas za ma'i'o / /
pad+ma dkar sngo g.yon pas bzung nas g.yas pas snying gar 'byed pa rdo rje dbang phyug ma'i'o / /
de ltar las kyi phyag rgya bshad nas /
sku'i phyag rgya chen po bstan pa ni /
rnam dag gzigs ma zhes pa nas /
lha mo chen mo rnams so zhes pa'i bar gyis bstan to / /
phyag rgya bshad nas dngos grub len pa'i glu bshad par dam bca' ba ni /
de nas phyag rgya zhes pa sh+loka gcig gis gsungs so / /
de bzhin gshegs pa kun gyis so / /
zhes pa nas /
gar mdzod cig ces pa'i bar gyis pad+ma gar dbang gi dngos grub len pa'i glu gsungs pa yin no / /
glu 'di dag ni blangs pa yin / /
zhes pa sh+loka gcig gis phan yon yin no / /
de ltar pad+ma gar dbang gi phyag rgya dang glu bshad nas /
da ni rdo rje nyi ma'i dngos grub len pa'i phyag rgya chen po gsungs pa ni /
mnyam sbyor de nyid b+ha ga wAn / /
zhes bya ba la sogs pa yin no / /
shin tu gdug cing gtum pa la / /
zhi bas phan par mi 'gyur te / /
zhes pa /
rdo rje nyi ma cung zhig khro bo'i nyams dang bcas pa /
khro bo'i gzugs dang /
khro bo'i spyod lam dang /
khro bo'i tshul dang gzi brjid chen po ston pa lha'i nyi ma'i gzugs can no / /
lhag ma ni go sla'o / /
rdo rje pus mo gnyis bcings nas / /
zhes pa sh+lo ka gcig gis rkang pa'i phyag rgya bstan to / /
gtso bo bstan nas 'khor gyi ni dbang bskur ba dang /
gter dag dang zhes pa la sogs te /
dbang bskur ma /
gter ldan ma /
rgyal mtshan mchog ma /
mchog ldan ma'o / /
mchod tshe zhes bya bas mda' 'dzin ma la sogs pa gcig dang /
gling bu ma la sogs pa bzhi dang /
me tog ma la sogs pa bzhi dang /
bcu gnyis mchod pa che zhes bya'o / /
ji lta'i tshul du ston pa dag /
ces bya bas rta gdong ma la sogs pa'i sgo bzhi gsungs so / /
phyag rgya bshad nas glu bshad pa ni /
de nas phyag rgya zhes pa la sogs pa la sh+lo ka gcig ni dam bca' ba'o / /
khams gsum kun gyi rgyal srid ces pa nas thams cad 'gro zhes pa'i bar gyis dngos grub len pa'i glu gsungs so / /
glu 'di dag ni blangs pa yis / /
zhes pa'i sh+loka gcig gis phan yon gsungs pa yin no / /
rdo rje nyi ma'i phyag rgya bshad nas /
rta mchog gi phyag rgya gsungs pa ni /
rnal 'byor de nyid ces pa /
rdo rje slong ba zhes bya ba'i phyag rgya'o zhes pa'i bar gyis sku phyag rgya chen po bstan to / /
de yi rkang pa'i phyag rgya ni / /
g.yas dang g.yon gyi sbyor ba yis / /
zhes pa la sogs pa gsungs so / /
rkang pa bzhis brkyang bskum gnyis su gnas pa ni /
khro bo'i skyil krung ngo / /
de'i 'khor gyi dkyil 'khor ni sla ba la dgongs nas ma gsungs so / /
de ltar phyag rgya bshad nas dngos grub kyi glu gsungs pa ni /
de nas phyag rgya ni zhes pa 'di sh+loka gcig gis dam bca' ba gsungs so / /
myos byed stong pa zhes pa tshig rkang gcig gis dbang gi sku bstan to / /
stod ni gshin rje stong pas zhes pa'i tshig rkang gcig gis mngon spyod kyi sku bstan to / /
tshangs pa stong las zhes pa'i tshig rkang gcig gis zhi ba'i sku bstan to / /
dkyil 'khor zhes pa'i tshig rkang gcig gis rgyas pa'i sku bstan to / /
de bstan nas ci mdzad ce na /
phrin las bzhi mdzad pa yin te /
thams cad rnam par dag par mos pa'i gdul bya bzhi la /
ngo mthon stobs kyis mnan nas yi ge hi bzhis mngon sum gyi lam bstan to / /
de yang su yin zhe na dbang phyug thams cad shig zhig pas lha bzhi pa brgyal du bcug pa yin no / /
de yang hu lu hu lu'i sgras dbang phyug chen po mnan nas gsum grub ma phrogs pa yin no / /
ma ta ma ta'i sgras mthu bo che /
mnan nas dpal mo phrogs so / /
sma na ta'i sgras tshangs pa mnan nas dbang mo phrogs pa dang 'dod lha mnan nas dga' ba mo phrogs so / /
rta mchog gi phrin las bzhi bstan pa nas /
lha mo bzhi dang mnyam par sbyor bas a la la ho zhes gsungs pa yin no / /
ma 'ongs pa'i gsang sngags kyi sgor spyad pa spyod pa rnams kyang khro zhing gtum pa'i stobs kyis bdag po rnams mnan nas lha mo rnams dang sbyor ba'i tshe a la la ho zhes gsungs pa yin no / /
rjes 'jug rnal 'byor pas bdag po bzhi brgyal du gzhug pa'i sngags ni oM suM b+ha ni zhes pa nas hUM phaT ces pa'i bar gyis gsungs so / /
de ltar mngon spyod kyis sgrol ba dang /
'dod chags kyi sbyor bas ji ltar sangs rgyas par 'gyur zhe na /
mdza' bo mi la bya'am mi bya ba / /
de dag yongs su rtog pa med kyang sla / /
zhes pa la sogs pa gsungs te /
rang bzhin brgyad cu dang bral bas gzung 'dzin med pa'i ye shes skyes pa na /
sgyu ma lta bur nges pas mdza' ba dang /
mi mdza' ba su zhig kyang med do / /
de bzhin du rgol ba rnams sgyu ma lta bur shes nas dgra bo bya ba su yang med do / /
glu 'di blangs pa'i zhes pa'i sh+lo ka gcig gis phan yon bstan to / /
de ltar phyag rgya chen po bstan nas /
dam tshig gi phyag rgya bshad pa ni /
mdzub mo mthe bo mnan nas zhes pa la sogs pa gsungs te /
rdo rje thal mo sbyar la /
mdzub mo dang mthe bo'i tshigs kyi rtse mo mnan la gung mo'i rtse mo ni dpal grub pa'i spyan zhes bya ste /
rdo rje sems dpa'i dkyil 'khor gyi dngos grub grub pa'i dam tshig gi phyag rgya'o / /
rnam snang gi dkyil 'khor gyi phyag rgya ni /
rdo rje thal mo mnyam sbyar la / /
zhes pa la sogs pa gsungs te /
rdo rje thal mo gnyis sbyar nas mdzub mo gnyis bkug ste /
mthe bo'i rtse mor sbyar la thal mo'i mthe bong steng du bya'o / /
he ru ka'i dkyil 'khor gyi phyag rgya ni /
rdo rje thal mo gyen du phye nas /
mdzub mo gnyis rtse mo bkug la mthe bong gnyis kyis mnan te /
ngal bso bo mnan nas /
dpal mo zhes bya ba'i gnod sbyin ma phrogs nas 'ongs te /
dga' ba bzhi bskyed pas bya'o / /
pad+ma gar dbang gi phyag rgya ni /
rdo rje thal mo mnyam par sbyar nas gung mo brkyang la mthe bo mthe chung gnyis pad+ma bzhi pa'i tshul du ni rdo rje nyi ma'i dkyil 'khor gyi phyag rgya ni /
rdo rje thal mo mnyam par sbyar la /
[ (]mdzum [,]mdzub [)]mo gnyis bkug nas /
mthe bos bkab pa ni dpal gyi nor bu zhes bya'o / /
rta mchog gi phyag rgya ni /
rdo rje thal mo sbyar la /
mthe chung dang srin lag gzhibs nas brkyang la mdzub mo gnyis rtse mo bkug pa ni phyag rgya'o / /
de ltar dam tshig gi phyag rgya bstan nas /
rdul tshon gyi dkyil 'khor gyi dam tshig chen po'i phyag rgya bsgom pa ni /
lus ngag sems ni rdo rje zhes pa la sogs pa gsungs te /
rnal 'byor pa'i lus ngag sems rdul tshon gyi dkyil 'khor gyi lhar bsgoms la /
mtshan ma'i phyag rgya bzung nas bsnyen sgrub bzhi'i tshul gyis thams cad gsung gi lha'i sbyor bas bskyed la bdag nyid lhar bsgom par bya ste /
dkyil 'khor drug gi lha so so rang rang gi dkyil 'khor bsgom par bya'o / /
ci'i phyir dam tshig ces bya zhe na /
sku gsung thugs la stong pa nyid kyis rgyas btab nas /
sgyu ma dang stong pa nyid kyi chos kyi dbyings las mi 'da' bas dam tshig chen po zhes bya'o / /
da ni tshogs kyi 'khor lo'i dam tshig chen po bshad pa ni / /
rdo rje sems dpa' rnal 'byor zhes pa la sogs pa gsungs te /
lha'i gzugs dang cha byad dang ldan par bsgom pa'o / /
bde ba nyid kyis kun gyi bdag /
ces pa lhan cig skyes dga'i bde ba nyid kyis 'dod yon kun gyi bde ba'i bdag nyid du 'dod yon lnga la 'jug par bya'o / /
de ji ltar dam tshig chen po yin zhe na /
chags pa med cing ma chags med / /
dbu ma yang ni dmigs su med / /
ces pa yul dang yul can gyi stong pa nyid bsgoms pa'i rdo rje sems dpa'i sbyor ba'o / /
yod pa ma yin med pa'ang min / /
dbu mar yang ni dmigs su med / /
ces pa sems kyi stong nyid bsgoms pa dbang bzhi pa'i ting nge 'dzin skye bar 'gyur bas /
rnam snang gi sku 'od gsal lta bu bsgoms pas /
rnam snang gi sbyor ba'i phyag rgya'o / /
thams cad nam mkha'i mtshan nyid de / /
nam mkha' la yang mtshan nyid med / /
ces pa la sogs pas 'od gsal gyi rang bzhin no / /
he ru ka'i gzugs su bsgoms nas sngags skyes zhing skyes ye shes las skyes bud med rin po che la sogs pa la longs spyod pa 'dod pa'i dbang phyug gi dngos grub thob par 'gyur ro / /
he ru ka yi sbyor ba'o / /
ji ltar pad+ma dmar po 'di / /
zhes pa la sogs pas 'od gsal gyi rang bzhin gyi pad+ma gar dbang gi sbyor ba'o / /
shin tu gdug cing drag po la / /
zhes pa la sogs pas 'od gsal gyi snang ba ste rdo rje glu ma'i sbyor ba'o / /
thams cad dag par mos pa yi / /
zhes bya ba la sogs pas 'od gsal gyi rang bzhin rdo rje nyi ma dang rta mchog gi gzugs su bsgom pa ste /
rta mchog gi sbyor ba'i phyag rgya'i ye shes so / /
de ltar dngos grub sgrub pa'i phyag rgya nyi shu rtsa brgyad las phyag rgya chen po dam tshig rdul tshon bsgom pa'i dam tshig chen po'o / /
tshogs 'khor gyi lha bsgom pa'i sbyor ba'i phyag rgya'i ye shes gsungs pa yin no // //
da ni thams cad kyi sbyor ba'i phyag rgya ni /
sbyor ba ji snyed yod pa kun / /
zhes pa la sogs pa gsungs te /
dkyil 'khor sprul pa'i rnal 'byor pas bsnyen sgrub bzhis ji lta ba bzhin bsgoms nas phrin las bzhi'i dbye ba rnam pa sna tshogs pas rdo rje sems dpa' la sogs pa'i dkyil 'khor drug gi /
zhi ba dkar /
rgyas pa ser /
dbang dmar /
mngon spyod nag po'i gdong rgyan dang bcas pa bgos gar mkhan gyi stong pa bzhin du /
lha rnams bsgom pa'i tshe cha byad spong zhing sgom pa na /
rdo rje sems dpa' la sogs pa'i dngos grub thob par 'gyur ro / /
bya ba dang ni zlog pa dang / /
zhes pa la sogs pas dkyil 'khor drug gi shin tu sbyor ba'i phrin las kyi dngos grub bstan te /
bya ba ni phan 'dogs pa dang zlog pa tshar chod pa'o / /
khyad par du 'phrog pa ni dbang phyug la sogs mnan nas lha mo rnams 'phrog pa'o / /
yan lag kun du byed pa yis / /
zhes pa lus ngag yid gsum dbang du byed pa'i yan lag gi nor yang 'phrog pa'o / /
longs spyod pa ni 'o byed pa dang 'khyud pa la sogs pas khams gsum pa la rgyas 'debs pa'o / /
thim pa ni ye shes thim pas thar pa dang /
srog thim pas gsod pa dang /
shi ba las de ma thag slong bar byed pa'o / /
de ltar dkyil 'khor drug gi phyag rgya bshad pa'o / /
bzhin gyi phyag rgya ni /
rdo rje sems dpa'i zhal mdzes pa dang /
bud med kun gyi sgyu ma che / /
zhes pa la sogs pas /
bde mchog ma la sogs pa lha mo nyi shu'i sgeg pa'i nyams dang ldan pa'o / /
de bzhin gshegs pa'i dkyil 'khor gyi rang bzhin gyi phyag rgya ni /
sangs rgyas thams cad mnyam sbyor ba / /
rab tu dga' bas lta zhing 'dzum / /
zhes pa la sogs pa'o / /
he ru ka'i bzhin gyi phyag rgya ni dgu /
sgeg pa la sogs nyams dang ldan / /
zhes pa la sogs pa'o / /
pad+ma gar dbang gi bzhin gyi phyag rgya ni /
sgeg pa'i lta bas gar byed cing / /
zhes pa la sogs pa gsungs so / /
rdo rje nyi ma'i /
mche ba cung zad gtsigs pa'i kha / /
zhes pa la sogs pa gsungs so / /
rta mchog gi ni /
'dod chags mos pas g.yem spyo ba / /
zhes pa la sogs pa gsungs so / /
bzhin gyi phyag rgya bshad nas /
'dzum pa'i phyag rgya ni /
lha mo kun gyi bde ba mchog /
ces pa la sogs pa'o / /
bde mchog ma'i 'dzum pa'i phyag rgya ni /
'dod chags bde bas g.yem spyo ba / /
zhes pa la sogs pa'o / /
ngo mtshar bde ba ni /
sbyor ba kun gyi bde ba'i mchog /
ces pa la sogs pa'o / /
snang mdzad ma'i ni /
sha chen ro ni myong ba yi / /
zhes pa la sogs pa'o / /
slob ma mo'i ni /
bde ba kun kyi ro myong zhing / /
zhes pa la sogs pa'o / /
de bzhin gshegs pa la sogs pa'i dkyil 'khor lnga'i ni /
'dzum pa'i phyag rgya mchog 'di ni / /
khams gsum dag kyang za bar byed / /
ces pa la sogs pa sh+lo ka phyed dang gnyis kyis thun mong du gsungs so / /
lta ba'i phyag rgya'i ye shes ni /
bde ba stong pas rab 'byor ba / /
zhes pa nas 'tsho ba byed ces pa'i bar gyis rdo rje sems dpa' lta ba bstan to / /
bud med mkhas pa zhes sh+lo ka gcig bde mchog ma la sogs pa'o / /
sangs rgyas gsang ba mnyam sbyor ba / /
zhes pa la sogs pa sh+lo ka gcig gis de bzhin gshegs pa'i dkyil 'khor bstan to / /
smin mtshams khro gnyer zhes pa sh+lo ka gcig gis he ru ka'i lta ba bshad do / /
khro zhing 'gyur zhes pa sh+lo ka gcig gis rdo rje nyi ma dang rta mchog thun mong gi lta ba bshad do / /
brdeg pa la sogs pa zhes pa lta bu sh+lo ka gcig gis pad+ma gar dbang gi bstan to / /
de ltar na thams cad sbyor ba'i phyag rgya dang /
bzhin gyi 'dzum pa'i lta ba'i phyag rgya ste rnam pa brgyad do / /
chos kyi phyag rgya ni /
ma sku thams cad bu dre bya / /
zhes pa la sogs pa rdo rje sems dpa'i dkyil 'khor gyi chos kyi phyag rgya bstan to / /
ru ru s+phu ru zhes pa la sogs pa rnam snang gi'o / /
su ba ga ste zhes pa la sogs pa dpal chen po'i dkyil 'khor gyi'o / /
oM tA re zhes pa la sogs pa sgrol ma'i sngags pad+ma gar dbang gi'o / /
traM ba ba ta zhes pa la sogs pa mA ma kI'i sngags ni rdo rje nyi ma'o / /
shrI badzra pad+ma b+ha ba ta mu kha zhes pa la sogs pa rta mchog gi dkyil 'khor gyi'o / /
dkyil 'khor drug gi chos kyi phyag rgya'i ye shes so / /
glu'i phyag rgya'i ye shes ni /
skad kyi gsang ni mthon dman du / /
zhes pa la sogs hUM hUM zhes pa la sogs pa'i sgras yi ge sum cu rtsa gnyis kyi tshad du 'don pa'i ka ka la zhes pa dbyangs snyan pa dang /
shardza ba zhes pa la sogs pas rdza rnga la sogs pa brdung zhes blang ngo / /
rdo rje sems dpa'i dkyil 'khor gyi'o / /
oM gyi glu yi phyag rgya ni / /
zhes pa /
tshangs pa'i dbyangs oM yi ge sum cu rtsa gnyis su 'don / /
glu blangs shing rnga rings la sogs pa brdung bar bya'o / /
rnam snang gi'o / /
rdo rje drag mo gad mo che / /
zhes pa la sogs pa ru lu ru lu'i sgra hi dang /
hUM gcig dang bcas pas glu len cing rnga bo che brdung ba he ru ka'i'o / /
te na te zhes pa la sogs pa glu'i phyag rgya dang /
rnga dra ba can brdung ba pad+ma gar dbang gi'o / /
hi zhes bya ba yi ge bcu drug gi tshad du 'don to / /
rnga zlum brdung ba'i glu'i phyag rgya ni rdo rje nyi ma'i'o / /
haM zhes pa rta mchog gi bslang ngo / /
ka ka zhes pas 'gre 'gyur sum brtsegs yod pa dang /
ka gnyis zhes pa 'gre 'gyur mi mthun pa yod pa dang /
rab gdangs snyan pa zhes pa glu'i mtha' gsal bar 'don pa dang /
ka hi la zhes pa zangs dung bzhin rgya glu len pa'o / /
dkyil 'khor drug gi glu'i phyag rgya'i ye shes ni /
sil snyan gyi phyag rgya bshad pa ni /
gling bu dang ni rgyud gcig ni / /
zhes pa la sogs pa gsungs te /
gling bu ni bu ga bcu'am khams lnga dang bcas pa'o / /
rgyud gcig ni 'dzeng ngo / /
rgyud mangs ni dgu po rgyud mangs so / /
rgyud stug po ni rgyud nyi shu rtsa gcig pa'o / /
sil snyan ni pi wang rdza rnga ste /
dkyil 'khor drug gi lha'i cha byad bzung nas lha'i zlos gar bzhin du sil snyan brdung zhing glu blangs na dngos grub zla ba bzhis 'grub pa'am zla ba gcig gis 'grub par 'gyur ro / /
snying po ni rigs bzhi'i gtso bo'i sngags so / /
phyag rgya ni lha mo rnams kyi sngags so / /
sngags ni bzlas pa'i sngags so / /
rig pa ni mchod pa'i sngags so / /
bya ba rnam pa sna tshogs ni /
rkang pa'i gar /
lag pa'i gar /
mig gi blta ba dang bcas pa'o / /
rnam par sel la sogs pa'i thabs ni /
dgod dang bltas dang /
lag bcangs dang /
'khyud pa la sogs pa'i thabs so / /
de ltar thun mong gi sil snyan gyi phyag rgya bshad nas /
khyad par gsungs pa ni /
dzaHhUM baM hoHruT ces pa la sogs pa nas /
rgyun gyi nga'o zhes pa'i bar gyis rdo rje sems dpa'i dkyil 'khor gyi rnga brdung ba'i glu'i'o / /
aM aM zhes pa nas dam tshig gsum gyi rnga'o zhes pa'i bar gyis rnam snang gi glu'o / /
de 'ong zhes pa nas he ru ka'i rnga'i phyag rgya'i zhes pa'i bar gyis he ru ka'i'o / /
pad+ma pad+ma tri zhes pa nas /
thal mo brdeb pa'i rnga'o zhes pa'i bar gyis pad+ma gar dbang gi'o / /
traM traM zhes pa nas rgyal po'i rnga'o zhes pa'i bar gyis rdo rje nyi ma'o / /
ta ki hUM zhes pa nas myur ba'i rnga'o zhes pa'i bar gyis rta mchog gi zhi ba'i 'gros dang /
rgyas pa dang /
dbang dang mngon spyod kyi 'gros bstan to / /
sil snyan gyi phyag rgya'i ye shes ni thun mong du gsungs so / /
kun snying ltar yi ge re re dang lha re re sbyor ba'i bshad pa ni /
rgyud yod pa yong ma yin la /
ming mtshan gyi dang po dang tha ma bzung ba lta bu phan tshun mi 'gal ba'i lung gi 'thad pa yang med do / /
in+d+ra b+hU ti'i zhal snga nas glu 'di rnams kyis sil snyan brdungs la /
sgra yi rdo rje nyams las gnas med dang / /
lhag mthong sgra yi de nyid shes pa yin / /
sil snyan sgra dang gzugs rnams la / /
gang gis stong nyid de shes pas / /
de yi mdzad pa 'dus pa yis / /
bde ba'i ye shes skye bar 'gyur / /
zhes gsungs so / /
de ltar sil snyan gyi phyag rgya ye shes bstan nas /
ye shes bsdu ba'i phyag rgya bstan pa ni /
rdo rje sems dpa'i bdag sbyor bas / /
zhes pa nas /
thal mo dkyil 'khor bsdu bar bya / /
zhes pa'i bar gyis bstan to / /
bsdu ba byas pa'i rjes la glu dang sil snyan gar byas pas de bzhin gshegs pa rnams mnyes par bya ba'i phyir nyams dgu byas te /
dkyil 'khor re re la yang gar gyi nyams dgus mchod par bya ste zhes bstan pa yin te /
sgeg pa rdo rje sems dpa'o / /
dpa' ba de bzhin gshegs pa'o / /
snying rje he ru ka'o / /
dgod pa 'jig rten dbang phyug go / /
khro ba rdo rje'i nyi ma'o / /
'jigs pa rta mchog go / /
mi sdug pa ni mi gtsang ba'i rdzas bsgoms pa ste shAkya thub po / /
ngo mtshar gyi dkyil 'khor bzhi'i mkha' 'gro ma rnams so / /
zhi ba ni rnam par snang mdzad chen po ste /
rgyu'i rdo rje 'chang drug go / /
sgeg pa la sogs pa'i nyams dang ldan pa zhes pa 'khor lo drug gi lha'i gar byas pas 'khor lo bzhi'i ye shes skye bar 'gyur ro / /
rdo rje sems dpa'i sgeg ces pa la sogs pa rgyas par bshad pa ste /
oM rdo rje sems dpa' sgeg pa la / /
dpa' la dpa' bo'i de bzhin gshegs / /
zhes pa nas /
mchog tu gyur pa'ang rab tu stsol / /
swA hA zhes pa'i bar gyis rdo rje glu blangs pa bstan pa yin no / /
de'i phan yon gsungs pa ni /
thams cad bdag nyid ces pa nas / /
dam pa ster bar 'gyur zhes pa'i bar gyis bstan to / /
bde mchog ma la sogs pa'i lha mo rnams kyis phyag rgya'i sbyor ba 'di dag gis zhes pa nas /
mchod pa rab tu sbyar zhes pa'i bar gyis gsungs so / /
rnam snang gi dkyil 'khor gyi phyag rgya ni /
kun du sna tshogs skal bzang po / /
zhes pa nas /
sangs rgyas thams cad 'byung bar 'gyur / /
zhes pa'i bar gyis bstan to / /
de nas lan du slar yang ni / /
rdo rje 'dzin pa chen por 'gyur / /
zhes pas he ru ka'i'o / /
de nas lan yang tshul bzhin du / /
pad+ma gar byung mchog tu sgyur / /
zhes pas pad+ma gar dbang gi'o / /
de nas slar yang lan du ni / /
rdo rje nyi ma mchog tu sgyur / /
zhes pas rdo rje nyi ma'o / /
de nas slar yang sgyur bas zhes pa rta mchog gi'i'o / /
de nas slar yang nas /
bdag nyid byung bar rab tu 'grub / /
ces pas thun mong gi dngos grub bstan to / /
de ltar sil snyan med kyang gar gyi nyams dgu mchod par bsnan pa ni /
de nas phyag rgya zhes pa yis / /
sdom pa thams cad rab ston pa / /
rdo rje sems dpa' dpal gyi glu / /
khyad par du ni bshad par bya / /
zhes pa dang bcas pas bstan to / /
glu gang zhe na /
la lar dri med ces bya bas rdo rje sems dpa' dang rnam snang gi glu bshad do / /
la lar rab tu 'jigs zhes pas he ru ka'i glu bstan to / /
la lar mdangs bzangs zhes pas pad+ma gar dbang gi bstan to / /
la lar 'gro ba thams cad ches pas rdo rje nyi ma bstan to / /
rdo rje sems dpa' 'grub pa'i phyir / /
zhes pas rta mchog gi bstan to / /
rnam pa mang po 'dul bar mdzod / /
ces pa la sogs pas dkyil 'khor drug gi 'khor bstan to / /
'di dag glu ni blangs pa yis / /
zhes pa la sogs pas phan yon bstan to / /
de ltar rab tu gar byas te / /
zhes pa la sogs pas /
gar ma shes na pham pa dang ltung bar 'gyur ba yin pas tshogs kyi 'khor lo'i zas dang /
g.yog dang bcas pa dbul bar bya'o / /
mchod pa'i cho ga 'di dag gis / /
zhes pa sngar bshad pa'i rigs bzhi'i tshogs kyi 'khor lo'i dbang po dang rnal 'byor ma bkod la mchod pa'am /
yang na dri'i thig le'am /
me tog gi tshom bu dang /
yig 'bru dang phyag mtshan dang phyag rgya chen po bkod la las dang po pas mchod pa byas nas /
sdig pa kun las thar ba dang /
bsod nams thams cad 'phel lo zhes nges brjod las kyang gsungs so / /
chos kyi phyag rgya dang /
glu'i phyag rgya dang /
sil snyan gyi dang /
gar gyi phyag rgya zhes pa ste bcu gnyis so / /
phyag rgya bshad pa ni rab tu dga' ba zhes pa nas /
a la la ho zhes pa'i bar gyis rdo rje sems dpa'i dkyil 'khor gyi glu bshad do / /
de bzhin gshegs pa kun gyi mkha' 'gro zhes pa nas gdon mi za ba zhes pa'i bar gyis rnam snang gi glu'o / /
rdo rje sems dpa' bsdus pas na / /
zhes pa nas /
rdo rje dril bu rab tu 'khrol ba la phyag 'tshal lo zhes pa'i bar gyis he ru ka'o / /
la lar rab tu dran zhes pa nas /
grub pa ston zhes pa'i bar gyis pad+ma gar dbang gi glu'o / /
thams cad dbang bskur zhes pa nas /
grub par mdzod ces pa'i bar gyis rdo rje nyi ma'i glu'o / /
la lar mkhas pa'i zhes pa sh+loka gcig gis rta mchog gi dkyil 'khor gyi glu'o / /
glu'i mchod pa'i ye shes bstan nas /
me tog la sogs pa'i ye shes bstan pa ni /
me tog dkar dang dmar ba la / /
zhes pa la sogs pa gsungs te /
rdo rje sems dpa'i dkyil 'khor gyi me tog bdug pa mar me dri chab dri dang ldan pa'i zhal zas kyi gong bu bstan pa yin no / /
me tog dmar po zhes pa la sogs pa go sla'o / /
mchod pa'i phyag rgya bstan nas /
tshogs 'khor gyi dus su gtor ma la sogs pa'i rdzas bstan pa ni /
sgeg mo dang ni chu dang zhes pa la sogs pas ston te /
phyis byung ba'i rdo rje'i ye shes dang sbyar nas sgeg mo dang ni chu la sogs pa ston te go sla'o / /
rdo rje sems dpa'i'o / /
sangs rgyas rnams la bshos 'bul ba / /
zhes pa la sogs pa nas /
rta dbul ba zhes pa'i bar gyis sangs rgyas la sogs pa'i 'khor lo lnga'i mchod pa dang gtor ma'i cho ga'o / /
de ltar gtor ma'i phyag rgya'i ye shes bstan nas /
dbang bskur ba'i phyag rgya ston pa ni /
mthe bo sems dpa'i skyil mo krung / /
zhes pa la sogs pa gsungs te /
mthe bong bsnol nas mdzub mo gnyis kyi rtse mo bkug /
gung mo gnyis kyi tshigs mnyam par sbyar la /
lhag ma rdo rje thal mo sbyar nas /
spyi bo la sogs pa'i gnas lngar gtugs nas /
rigs lnga'i dbang bskur ba dang /
de bzhin gshegs pa la rin po che'i cod pan gyi dbang bskur ba dang tshogs kyi dkyil 'khor gyi dbus kyi rdo rje sems dpa'i cod pan gyi phyag rgya ni /
sor mo thams cad nang du bsnol / /
zhes pa la sogs pa gsungs te /
rdo rje bsdams pa nang du bcings la /
mdzub mo dang mthe bo rtse mor sbyar nas /
thod pa skam po'i kha dang mig gi phug lta bur gzhag pa ni he ru ka pad+ma gar dbang /
rdo rje nyi ma rta mchog gi bdag po'i rigs bsdus pa'i gtso bo'i dbang bskur yin no / /
rdo rje thal mo mnyam sbyar te / /
zhes pa la sogs pas de bzhin gshegs pa'i dbang bskur ba'i phyag rgya bstan to / /
lag pa shin tu brkyang ba yis / /
zhes pa la sogs pas he ru ka'i dbang bskur ba bstan to / /
mthe bong dpa' bo skyil mo krung / /
zhes bya ba la sogs pas pad+ma gar dbang gi phyag rgya bstan to / /
rdo rje thal mo mnyam sbyar ba / /
zhes pa la sogs pas /
rdo rje nyi ma'i dbang bskur ba'i phyag rgya bstan to / /
sangs rgyas rin chen pad+mo dang / /
zhes bya ba la sogs pas rta mchog gi dbang bskur ba'i ye shes kyi phyag rgya'o / /
de ltar dbang bskur ba'i ye shes kyi phyag rgya bstan nas /
da ni rdo rje thams cad kyi ye shes kyi phyag rgya ni /
sor mo thams cad bsnol ba ni / /
rdo rje thams cad yin par bshad / /
ces bya ba la sogs pa thun mong gi phyag rgya dam tshig 'byung ba'i rgyu bshad do / /
thun mong gi spyan drang ba'i phyag rgya ni /
de las gung mo lcags kyu zhes pa la sogs pa smos te / /
de bzhin gshegs pa ni /
rdo rje bsdams pa byas nas ni / /
zhes pa la sogs pa gsungs so / /
he ru ka ni /
rdo rje'i phyag rgya bcings pa las / /
zhes pa la sogs pa gsungs te /
rdo rje dbab pa dang /
rdo rje'i snying po'i phyag rgya gnyis he ru ka'i phyag rgya yin no / /
rdo rje bsdams pa la sogs pa la gnas te zhes pa la sogs pas pad+ma gar dbang gi phyag rgya bstan to / /
rdo rje'i phyag rgya pad+mor byas pa las / /
zhes pas rdo rje nyi ma'i phyag rgya bstan to / /
rdo rje'i phyag rgya yongs su bcings nas zhes pa la sogs pas rta mchog gi phyag rgya bstan to / /
rdo rje thams cad kyi phyag rgya de shes pas ci zhig byed ce na /
sgrub par 'dod pa dang /
dngos grub len pa'i gang zag gis rdo rje thal mo bsdams pa dang /
gung mo gnyis nang du bcug pa dang /
mthe bo mthe chung brkyang bas ye shes 'bebs pa dang /
rdo rje'i phyag rgya yongs su sgyur bas lha'i skur bsgom pa dang /
gung mo lcags kyu byas pas ye shes sems dpa' spyan drang ba ni /
rdo rje sems dpa'i dngos grub dang bsgrub pa'i yan lag tu 'gyur ro / /
de bzhin du de bzhin gshegs pa la sogs pa lnga la ye shes dbab pa dang /
ye shes sems dpa' spyan drangs nas lhar bsgom par blta bar bya'o / /
de yang dang po'i rdo rje sems dpa' dang dbus ma'i he ru ka dang /
ye shes dbab pa ye shes sems dpa' zhes gsungs so / /
bstod pa dang bcas pa'i yum gyi phyag rgya ni /
A li kA li mnyam byas nas / /
kha yi thad kar 'dud par bya / /
zhes pa dbyangs yig bcu drug dang /
gsal byed sum cu rtsa bzhi las /
dkyil 'khor drug lha gang rung bsgoms pa la snying gar nyi zla nyis brtsegs bsam pa ni /
A li kA li mnyam sbyar nas / /
zhes bya'o / /
de la gzugs kyi rnam rtog yig 'bru dang /
sgra'i rnam rtog gnyis las sgra'i rnam rtog gi dbang du byas nas /
A li kA li ni 'byung rngub po / /
mnyam par gnas pa ni lte ba'i dbus kyi gnas pa'i rlung ngo / /
kha yi thad kar 'dud par bya / /
zhes pa la /
lte ba snying ga lkog ma byed pa gsum gyis 'grib pa'i gling bur brdabs nas sgra'i gnas brgyad kyi byed pas phye ste /
de'i 'og tu bzhi pas gzung du rung ba'i sgra'i ri mo rnams dpag bsam gyi shing gi sdong po ltar rtsa bar dgod par bya ba yin la dbyangs yig bcu drug gi gu gu lcug ma ltar byas la gsal byed kyi steng du yi ger bzhag pas mgo brtsegs mar gyur pa lcug ma las myu gu skyes pa bzhin no / /
de las me tog byung ba ltar lha'i phyed chag gi zla ba tshes pa dang /
'bras bu smin pa ltar rjes 'jug gi dbyangs kyi thig le dang /
lo 'dab 'brul ba bzhin tsheg drag gnyis kyis mtshams bcad pa yin no / /
gzugs kyi rnam rtog dbyangs dang gsal byed mnyam par byas nas thams cad thig gi ri mo las mi 'da' bar tshar du dkris pa ni kha'i thad kar zhes bya'o / /
dbyangs dang gsal byed thams cad snga ma la lta bas na 'dud pa bya zhes bya'o / /
de'i 'og tu ri mo rnams zhes pas dbyangs gsal byed /
mtheb mdzub thabs shes rab kyi sbu gus bzung nas mig gi ltar rung bar dgod do / /
gug skyed dag gis lcug mar bya / /
zhes pa la sogs pa gzugs kyi rnam rtog dang mtshungs te go sla'o / /
de yang rgyud 'bum pa las yi ge'i dbyibs gsungs pa ni /
a ni khyim bya'i mgo yi gzugs / /
i ni glang chen sna lta bu / /
I ni dbang phyug chen po 'dra /
u ni rnga mo'i mgo ji bzhin / /
U ni sha ba'i kha 'dra ba / /
r-i ni ri bong mgo bo 'dra / /
yi ge r-I ni seng ge bzhin / /
yi ge l-i ni glang chen kha / /
l-I ni dbang ldan zhal dang mtshungs / /
e ni ma he'i kha 'dra ba / /
ai ni rma bya'i kha dang mtshungs / /
o ni byi la'i kha bzhin no / /
au ni khyi yi kha bzhin no / /
aM ni chu srin mgo bo 'dra / /
tsheg drag aHni stag mgo bzhin / /
e zhes gsungs pa dang /
de bzhin du rus sbal dang /
bung ba dang /
bse dang /
kang ka dag tsag sha //
gdugs /
rnga /
rnga chen dang /
rked nyeg /
thi ba /
phu shud /
mkha' 'gro /
sbyin bdag srang /
pha bang mche ba can /
gzhu ma ste /
ri skegs /
khrung khrung /
'dam bya /
sgeg ga /
spre'u /
phug ron /
ngur pa /
khu byug /
bya rog /
ri bong /
zhi ba'i bya /
spyang ki /
'phrog ma /
srin po'i mkha' 'gro ba dang 'dra bar gsungs so / /
'di ni sangs rgyas thams cad kyi / /
zhes pa la sogs pas gzugs kyi rnam rtog dang /
sgra'i rnam rtog gsungs so / /
yi ge dag kyang mi 'gyur mchog /
ces pa rdo rje sems dpa'i yi ge badzra swA hA zhes pa'i mtshan bris pas yongs su grub pa'i 'od gsal ba'i ngo bo mi 'gyur ba'i mchog mtshon pas na sngags kyi yi ge a na ha ste /
mi 'gyur ba zhes bya'o / /
de ji ltar mtshon zhe na /
sangs rgyas dang byang chub sems dpa' brdar gyur pa'i phyir ro / /
de yang gsang ba 'dus pa'i phyi ma las /
yi ge lnga'i rang bzhin lus 'byung ba lnga'i ngo bo nyid ces gsungs so / /
de bzhin gshegs pa ni /
chags chen 'gro ba'i dpal zhes pa de bzhin gshegs pa'i mtshan snying ga'i nyi zla'i steng du phyag mtshan gyi dbus su mtshan bris pas bstod na dngos grub thob bo / /
de bzhin du he ru ka'i thugs kar zla ba'i steng du khro bo'i rdo rje la /
snying rje dri med khro bo'i dpal / /
zhes pa'i mtshan bris nas bstod do / /
pad+ma gar dbang gi thugs kar nyi zla'i steng du /
pad+ma chags pa'i dpal dag pa / /
zhes pa'i mtshan bris la bstod do / /
rdo rje nyi ma'i thugs kar nyi zla'i steng rin po che'i dbus su / /
rdo rje nyi ma dpal gdangs pa / /
zhes pa bkod la bstod do / /
rta mchog gi thugs kar nyi zla'i steng gi sna tshogs rdo rje'i dbus su /
rta mchog pha rol gnon po'i dpal / /
zhes pa bris la bstod do / /
dngos grub myur du 'grub par 'gyur ro / /
da ni lha gzhan dag la bsgre ba bstan pa ni / /
lhag pa'i lha ni gang dag gi / /
zhes pa la sogs pa gsungs te /
rdo rje sems dpa'i bde mchog ma dang /
rnam snang gi sangs rgyas dbyangs dang /
he ru ka'i gau rI ma dang /
pad+ma gar dbang gi rnam gzigs ma dang /
rdo rje nyi ma'i dbang bskur ma dang /
rta mchog gi zhi ba'i rta mgrin la sogs pa dkyil 'khor bzhi'i slob dpon gyis lha gang dang gang la me tog phog pa de dang de'i mtshan bris nas bstod par bya'o / /
gal te gzhan la phan 'dogs pa'i tshe /
slob ma 'jug pa dang /
dbang bskur ba'i tha mar ming gi dbang bskur ro / /
ming de brtan par 'gyur ram zhe na /
phyag rgya'i sbyor ba de dag gis / /
byang chub snying po'i bar du ni / /
rdo rje'i ming du rab tu gnas / /
de nas sangs rgyas su yang 'gyur / /
zhes gsungs so / /
me tog phog pa'i pra se nas lha'i rigs su shes shing ming btags pa bzhin du dbyangs dang /
gsal byed kyi yi ge sde tshan bzhi dang /
sha Sha sa ha spangs pa'i sde tshan bzhi gsal byed dang /
dbyangs dang po dang /
tha mar mnyam pa'i sde tshan bzhi ru bris la ka gnas pa'i bar gyi sde tshan bzhi la yi ge ma tshang ba'i yi ge lnga lnga las sha Sha sa ha bzhi dang /
r-i dang l-i ma ning gi yi ge rnams gnyis su brtsis pas kha bskangs nas brgyad tshan bzhi ru byas la /
'khor lo'i rtsibs bzhi la /
yi ge lnga bcu rtsa brgyad bkod pa la reg pa'am /
me tog 'dor bas de'i rigs su shes pa'am /
de'i ming gdags so / /
gal te kha dog dang dbyibs dang spyod lam gyi mtshan dang lus ngag yan lag gi brda shes pas kyang sngags skyes zhing skyes ye shes las skyes pa'i dpa' bo dang rnal 'byor ma shes pas tshogs 'khor gyi lhar bya ba dang /
rdul tshon gyi dkyil 'khor la dbang bskur ba'i mtshan nyid shes par 'gyur ro / /
de skad du yang chos spyod bcu pa'i mdo las /
du ba las ni mer shes shing / /
zhes pa la sogs pa gsungs so / /
brda'i phyag rgya ji ltar shes par 'gyur snyam nas /
spyi bor byug pa gang yin pa / /
zhes pa la sogs pas tshogs 'khor byed pa'i tshe'am /
rdul tshon la mtshan ma thob nas dngos grub len pa'i tshe na /
sangs rgyas dang byang chub sems dpa'i brdar gyur pa yan lag dang nying lag la lus kyi brdar gyur pa yin no / /
tha mal pas mi brjod cing tha mal pa'i lus kyi brda yang mi bya bas dpa' bo rnal 'byor ma'i tha snyad du byed pa yin no / /
brda'i phyag rgya bshad nas / /
zag med kyi tshig gi brda'i phyag rgya bshad pa ni /
a bi pu la sogs pa gang gi brdar gsungs so / /
a bi pu ta pra ti pu ta ni dkyil 'khor gyi phyag 'tshal ba yi ni /
zag med kyi tshogs kyi 'khor lo'i brda dang tha snyad byas pa ni /
rdo rje sems dpa' bde ba'i mchog /
e ma ho bde ba thog mtha' med pa dang bzhi ni rdo rje sems dpa'i mtshan ma yin no / /
bde mchog ma la rgyas 'debs ma dang mtshan gnyis so / /
e ma ho bde ba la rmongs byed ma dang mtshan gnyis so / /
snang mdzad ma la zab mo dang mtshan gnyis so / /
slob ma mo la tshe 'phel ma dang mtshan gnyis so / /
lhag ma lha mo bcu bzhi la mtshan re re'o / /
smin ma bskyod pas mda' bzhi 'dzin pa'i bde mchog ma mtshon te /
b+ha ga ling+ga bstan pas e ma'o bde ba mtshon /
thod pa kha T+wAM gas rnam snang mtshon /
sangs rgyas phyag rgya thod pa gnyis sa la nas gang bas slob ma mo mtshon to / /
'khor los bstan pas dkyil 'khor mtshon to / /
sdong rgyan gon pa de nyid dam tshig yin par bshad do / /
lha thams cad kyi cha byad gyon nas skye bo dam pa rnams 'dus pa ni tshogs kyi 'khor lo yin no / /
sangs rgyas dang byang chub sems dpa'i brda de dag ni /
mdza' ba 'dus pa'i dus su bya ba yin par gsungs so / /
ci'i phyir dkyil 'khor yin zhe na /
rdo rje sems dpa' dpal sbyor ba / /
dkyil 'khor thams cad yin par bshad / /
ces pas lus kyi dkyil 'khor bstan to / /
lha mo thams cad skal ba bzang / /
zhes pas b+ha ga'i dkyil 'khor bstan to / /
rdo rje sems dpa' dpal sbyor ba / /
zhes pa nas /
kun gyi slob dpon yin par bshad / /
ces pa'i bar gyis chos kyi dbyings kyi dkyil 'khor bstan to / /
de yang nges brjod las /
dkyil 'khor lus zhes bya bar bshad / /
ces pa la sogs pas gsungs so / /
dkyil 'khor gsum la dbang ba'i slob dpon ji lta bu zhe na /
kun gyi slob dpon rab gnas zhes pa la sogs pa sh+loka gcig gis mtshan nyid gsungs so / /
de'i slob ma sgrub pa'i grogs po ji lta bu zhe na /
de yi slob ma grub na ni / /
zhes pa la sogs pa sh+loka gcig gis las kyi slob dpon rgyal tshab yin par bshad do / /
slob ma lhag ma rnams ji lta bu zhe na /
de las gzhan pa'i slob ma kun / /
zhes pa'i sh+lo ka gcig gis 'jig rten thun mong mchog gi dngos grub bsgrub pa'i tha ma dang 'bring dang rab byang chub sems dpa' yin par bshad do / /
sangs rgyas thams cad rin po che / /
zhes pa'i sh+loka gcig gis sangs rgyas lnga'i cod pan gyis rdul tshon gyi dkyil 'khor gyi slob dpon du mtshon to / /
thod pa bzhi dang sangs rgyas kyi cod pan gyis tshogs 'khor gyi slob dpon du mtshon to / /
snang ba mtha' yas kyi rang bzhin du grub pa gcig /
pad+ma'i 'dab ma bzhis dbang bskur bas pad+ma'i rigs so / /
rin po che myu gu'i cod pan gyis nor bu rigs kyi slob dpon du mtshon to / /
rta mchog rigs la snying po lnga brjod nas /
nor gyi mchog phreng ba lngas bcings pas rta mchog gi dbang bskur ba'i slob dpon du mtshon to / /
ga pur tsan+dan dmar po dang / /
zhes pa la sogs pas gsang ba'i dbang bskur gyi bdud rtsi lnga brda yin no / /
shes rab ye shes kyi dbang bskur ba ni /
dang po mna' bsgags la dam tshig bsgrags la dbang bskur ba ni go rims yin pas /
dang po bag zan las go ku da ha na'i gzugs byas /
de'i nang khrag gis bkang nas /
phyi rol tsan+dan dmar pos byugs te /
mar la btsos pa'i rgyal po'i zan /
zhes bshad pas /
de dang mkha' 'gro ma la gtor ma btang la slob ma'i lce la sha lnga'am sha lnga med na /
de'i khrag gi thig le byin la mna' bsgag go / /
de'i phyir rgyud thams cad las phyugs gsod pa'i sbyor ba zhes bag zan gyi gzugs la zer ro / /
shes rab ye shes kyi dbang bskur ba'i lha mo la ming ji skad gdags she na /
bde mchog ma dang e ma bde ma la sogs pa'i ming bzhi gdags so / /
lha mo de rnams sngags skyes zhing skyes yin no / /
rdo rje sems dpa' bde ba'i ye shes phob la sangs rgyas kyi brda btags nas phyag rgyar byin gyis brlabs te /
dga' bzhi sbyor ba thams cad rtog bral sangs rgyas kyi zhi gnas dang /
lhag mthong ye shes yin par bshad do / /
reg bya rdo rje ma de rtogs na chos thams cad kyi mdo dang rgyas pa shes par 'gyur bas phyis ye shes las skyes pa'i lha mo de nye bar longs spyod pas khams gsum ma lus pa'i stong pa nyid rtogs par 'gyur ro / /
de bzhin gshegs pa zhes bya ba'i brdas las kyi phyag rgya'i gzugs gdong rgyan gyon nas ri mo bris pas mtshon no / /
sgras ni glu'o / /
dris ni de'i dri'o / /
ros ni de'i lce dang mchu 'jib pa'o / /
reg pa ni rang bzhin brgyad cu dang bral ba'i dga' ba bzhi'i bde ba'o / /
'dod pa'i yon tan lnga la phyag rgya gang gi brdas gdags she na /
sangs rgyas brda yi phyag rgya yis / /
chos kyi mu dra yin par bshad / /
ces gsungs pas chos kyi phyag rgya la bya'o / /
gal te rtog med du ma song nas dga' bral du song na ji ltar bya snyam na /
sbyor ba'i longs spyod thams cad kyis / /
zhes pa'i sh+lo ka gcig gis mchod par bya bar bstan to / /
de yang bde mchog las /
yid ni nang du chud pa yis / /
'dod pa'i dngos grub bsgom par bya / /
rang rdzas thig le mnyam sbyor bas / /
sangs rgyas byang chub sems dpa' mchod / /
ces gsungs so / /
de lta bu'i ting nge 'dzin de rnal 'byor du yin zhe na /
rjes su sbyor bas mchod na ni / /
zhes pa'i sh+loka gcig gis lha mo dang snyoms par 'jug pa'i mchog dga' la rjes su rnal 'byor zhes bya'o / /
rnal 'byor gang yin zhe na /
sems tsam la ni snyoms zhugs pa / /
zhes pa'i sh+loka gcig gis rnal 'byor zhes pa'i dga' ba bshad do / /
shin tu sbyor ba gang yin zhe na /
lha mo kun dang mnyam sbyor bas / /
zhes pa'i sh+loka gcig gis chos kyi phyag rgya 'dod pa'i yon tan lnga dang sbyar bas lhan cig skyes dga' bstan to / /
mnyam sbyor gyi brdas ni /
mchog dga' la rjes su sbyor ba /
bde ba chen po zhes bshad do / /
dga' ba bzhi'i ting nge 'dzin gyi rab tu sbyor ba bshad do / /
lhan cig skyes dga' la sangs rgyas thams cad dang mnyam par sbyor bas sangs rgyas kyi byin gyis brlabs zhes bshad do / /
gal te yid nang du chud nas dga' bral du song ba'i tshe ji ltar bya snyam na /
dga' ba'i spyod pa sgrub pa bshad de zhes pa la sogs pa la gsungs te /
rjes su sbyor ba'i rjes su sgrub pa ni shes rab bde bar 'gyur bas na mchog dga'o / /
skyes pa ltar byed dga' spyod ces pa thabs kyi bde ba ste dga' ba'o / /
slar yang rjes su sgrub pa bshad / /
ces pa yid bde ba ste lhan cig skyes dga'o / /
lha mo kun la bde blugs pas / /
zhes pa'i sh+loka gcig gis dga' bral gyi bcud kyis len gyi bde ba ste dga' bral bshad do / /
de dus nam gyi dga' bral zhes gdags she na /
thams cad ldang ba kun 'gro ba / /
zhes pa'i sh+lo ka gcig gis dga' bral zhes pa'i sangs rgyas kyi brda bshad do / /
gal te dga' bral du ma song na mchog dga' lhan cig skyes dga'i rjes la ci zhig sgom snyam na /
dngos grub chen po kun gyi mchog /
ces pa'i sh+lo ka gnyis kyis bde ba chen po zhes bya ba de sangs rgyas thams cad kyi brdas dngos grub chen po dang /
kun gyi mchog dang /
dbang phyug chen po dang /
bde mchog dang /
mnyam sbyor dang /
sbyor ba'i dbang phyug dang /
bde chen dang /
bla na med pa zhes pa'i ming brgyad kyis bstan to / /
de ltar tshogs kyi 'khor lo sgom pa'i rnal 'byor pas yid nang du chud pa'i dga' ba bzhi dang /
yid phyir byung ba'i tshe longs spyod pa'i dga' ba bzhi bsgom pa yin par rgyud 'di nyid dang /
dgyes rdor /
nges brjod /
rdo rje mkha' 'gro he ru ka 'byung ba /
mkha' 'gro ma kun spyod gdan bzhi las gsal bar gsungs pa yin no / /
kun snying ni ma rtogs nas bskyed rim gyis lha bskyed par bshad /
longs spyod pa'i dga' ba bzhi sgom pa yin par rgyud 'di nyid dang /
'phro ba 'byung ba dang 'dra ba yin no / /
da ni de rnams kyi tshogs kyi 'khor lo dang /
zhi ba'i btung ba dang /
pho nya'i gtsang sbra'i yan lag tu gyur pa'i pU dza'i rdzas 'dod pa'i yon tan rnams la 'jig rten na grags pa'i brda'i steng du zag med kyi brda dngos grub kyi yan lag tu gyur pa ni /
'jig rten na grags pa'i khrag la sangs rgyas dang /
byang chub sems dpa'i brdas me tog bshad do / /
mdangs la bdug pa zhes bshad do / /
lhag ma rnams la yang de bzhin du shes par bya'o / /
rdo rje sems dpa'i sbyor ba yi / /
zhes pa'i sh+loka gcig gis rdo rje sems dpa'i dkyil 'khor gyi glu dang /
gang la sangs rgyas kyi sprul pa zhes brdar btags so / /
de bzhin gshegs pa'i glu gar la zhi ba'i sprul pa zhes btags so / /
rdo rje nyi ma'i glu gsal ma'i dbang po'i sprul pa zhes btags so / /
he ru ka'i glu gar la dur khrod kyi sprul pa zhes btags so / /
pad+ma gar dbang gi glu gar la chags pa sprul pa zhes bshad do / /
rta mchog gi glu gar la rab tu dga' ba'i sprul pa zhes btags so / /
de ltar ngag gi brda gsungs pa ni /
Ti zhes bya ba mkha' 'gro ma / /
zhes pa la sogs pa'i tshigs bcad gnyis kyis rdo rje sems dpa' dang de bzhin gshegs pa'i dkyil 'khor gyi sngags skyes zhing skyes ye shes las skyes pa'i brda yin no / /
he ru ka'i lha mo la a ral+li zhes bya'o / /
pad+ma gar dbang gi la dam tshig mchog ces bshad /
rdo rje nyi ma'i badzra a ral+li zhes bya'o / /
rta mchog la yang de nyid do / /
rdo rje sems dpa' la sogs pa'i rigs bzhi'i rnal 'byor pa sngags skyes zhing skyes ye shes las skyes pa'i brda ni /
sangs rgyas thams cad mnyam sbyor ba / /
zhes pa la sogs pa gsungs te /
rdo rje sems dpa'i rnal 'byor pa la /
skal ba bzang po zhes bshad do / /
de bzhin gshegs pa'i rnal 'byor pa la ta ki zhes bshad do / /
he ru ka'i la ki li ki la zhes bshad do / /
pad+ma gar dbang gi la byis pa chu srin rgyal mtshan zhes bshad do / /
rdo rje nyi ma la 'dod pa'i dbang phyug mchog ces bshad do / /
rta mchog gi la dbang phyug mchog ces bshad do / /
rdo rje dril bu drug la dam tshig ces bshad do / /
lus ngag yid gsum la oM b+hu khaM zhes bshad do / /
dgug gzhug bzhi la dzaHhUM baM hoHzhes bshad do / /
tshur gshegs ni e hi'o / /
phar bzhud pa ni a hi'o / /
u ti ta ni longs shig pa'o / /
swA hA ni drongs shig pa'o / /
khA hi ni zo shig pa'o / /
lhag ma ni go bla'o / /
bde mchog la rgyas 'debs ma zhes pa nas /
cher bstan ma zhes pa'i bar gyis bde mchog ma la sogs pa'i lha mo brgyad kyi brda yin no / /
rdo rje 'dzin dang sangs rgyas dang / /
zhes pa la sogs pas rdo rje sems dpa' la ni shes 'gyur zhes bshad do / /
'jig rten dbang phyug dga' 'gyur zhes bshad do / /
yang sangs rgyas dang /
rdo rje sems dpa' dang /
'jig rten dbang phyug dang /
mkha' skyes la aM aM aM aM aM zhes bya'o / /
thams cad mkhyen pa la sarba bid ces bya'o / /
sangs rgyas spyan gyi sngags ni ru ru 'khor ba'o / /
tiSh+Tha sid+d+haM ni mkhyen no / /
lo tsa na ni don dam nye bar zhi ba'o / /
sangs rgyas rang byung b+ha ga wAn ni sarba ar+tha'o / /
ki ta sa ni mig sa snying ngo / /
ko ta ba ni rna ba phyag na rdo rje'o / /
ko ta ba ni lce spyan ras gzigs so / /
ka ti ra ka ni lus sgrib pa rnam sel lo / /
ko la sha ni gzugs sangs rgyas spyan no / /
ko la ba ni sgra mA ma kI'o / /
ko la ni dri sgrol ma'o / /
ko la ba ni gos dkar mo'o / /
ko la ma ni reg kun du bzang mo'o / /
phyag na rdo rje rang gi mtshan 'di rnams gang brjod par bya ba ni mig nas reg bya'i bar gyi yul rnams rnam shes kyi stong pa nyid rtogs pa'o / /
de nas rgyal po rdo rje 'dzin / /
zhes pa la sogs pa tshigs bcad phyed dang gnyis kyis phan yon no / /
mig dang zhes pa tshigs bcad gcig gis sngar gyi rang don gyi brda'i ming yin no / /
yid kyi rnam shes kyi dkyil 'khor rdo rje mtshon cha dang bi ti dang dgra bo dang lag na rdo rje zhes kyang bya'o / /
gnod sbyin gyi bdag po la nyon mongs pa thams cad zad pa dang dgra rnams zad pa dang /
phyag na rdo rje zhes kyang bya'o / /
rdo rje 'chang chen po la he ru ka dang /
thal bar 'jig dang mchog dang sangs rgyas kun gyi khro bo zhes btags so / /
de'i phyir mtshan rdo rje 'bar ba la rab tu 'jig ces bshad do / /
kha T+wAM ga la rgyal mtshan che / /
zhes bya'o / /
thod pa la kham phor zhes bya'o / /
khrag chen po la sbrang rtsi zhes bya'o / /
sgeg mo la sogs pa brgyad pa la dkar mo rkun mo zhes bya bar grags so / /
sgo ma bzhi la srungs shig dang /
myur du dang rnam rgyal dpal dang /
thal bzhi dang glog ces bya'o / /
yang na rta gdong ma ni haM /
nyi zla ma la dra /
thal byed ma la hUM zhes bya'o / /
phaT ces pa rol cig pa'o / /
rang zhes pa dgongs shig pa'o / /
phaT ces pa rol cig pa'o / /
phaT ces pa sod cig pa ste he ru ka'i brda'o / /
pad+ma gar dbang dkyil 'khor gyi brda ni /
pad+ma spyan ras gzigs dbang phyug /
ces pa la sogs pa gsungs so / /
rnam gzigs ma la dga' ba zhes bya'o / /
sgrol ma la grub pa zhes bya'o / /
rgyan ldan ma la blo zhes bya'o / /
khro gnyer ma la rdzu 'phrul zhes bya'o / /
na bza' ma la 'phel ba zhes bya'o / /
pad+ma'i dbang phyug ma la sbyor ba zhes bya'o / /
sna tshogs pad+ma la pad+ma'i rin chen zhes bya'o / /
nam mkha' snying po la thams cad re re ma dang rdzogs mdzad dang /
skal bzangs dang /
rdo rje nyi ma nor bu che / /
zhes grags so / /
de'i 'khor ni traM gis dbang bskur ba'o / /
ba ba ma ni gter ldan ma'o / /
de bzhin gshegs pa'i rgyal mtshan ma'i'o / /
tra ta tra ta ni mchod chen ma'o / /
rta mchog gi ni /
sna tshogs sangs rgyas pad+mo spyan / /
zhes pa la sogs pa gsungs te /
sna tshogs pad+mo sangs rgyas spyan / /
'jig rten dbang phyug byang chub kun / /
sems dpa' chen po sna tshogs rdo rje bla na med pa thams cad mos /
'jig rten kun rab 'jigs /
rta mchog ma dpal ldan dang mtshan bcu gnyis dang ldan pa ni rta mchog gi brda'o / /
de bas na phyag rgya nyi shu yin no / /
de ltar dngos grub bsgrub pa'i phyag rgya nyi shu bshad nas /
da ni gdong rgyan gon la mtshan ma byin pa'i dkyil 'khor gsungs pa ni rjes su chags par bya'o zhes /
cha lugs chags pa bzhin byed cing / /
zhes pa la sogs pa gsungs te /
sh+loka gnyis kyis rdo rje sems dpa'i cha lugs gyon la bsam gtan dang po mtshan ma 'byin pa bstan to / /
sh+loka re res ni rnam snang la sogs pa dkyil 'khor lnga'i cha lugs bya ba bstan to / /
de ltar mthong ba dang thos pa dang reg pa'i mtshan ma'i ye shes kyi phyag rgya bstan nas /
mngon shes kyi phyag rgya bshad pa ni /
rdo rje sems dpa'i dpal 'byor pa / /
zhes pa la sogs pa gsungs te /
yun ring du goms par byas pa'i ting nge 'dzin gyis mngon shes skyed pa'am /
'khrul 'khor gyis bskyed pa'o / /
thabs bstan pa ni gzugs dang kha dog dang dbyibs dang gar gyi nyams dgu dang ldan pa dang /
thabs kyi phyag rgya lha mor sbyor ba dang /
lha'i sku mi 'gyur ba dam pa 'grub par yul kun la dngos po kun la thams cad kyi bye brag kun gyis bdag nyid la shes pa'i rnam pa kun rdo rje sems dpa'i dngos grub tu 'gyur ro zhes bstan to / /
de ltar thun mong gi mngon shes bstan nas /
bye brag tu rdo rje sems dpa' bstan pa ni /
mtshan ma thob pa'i rnal 'byor pas sa phyogs ba ko tsam du byugs la bdud rtsi lnga'i thig ler byas nas mchod pa lngas mchod la /
bu mo'am khye'u gzhon nu ma grong pa'i chos kyis ma gos pa sdom pa byin la /
gnas bzhi ru rigs bzhi'i snying po bkod la dkyil 'khor gyi steng du thod lo kor gyis rdo rje sems dpa'i dkyil 'khor ji lta ba bzhin du bris te /
yig 'bru bkod la mtshams bzhir bde mchog ma la sogs pa yum bzhi bzlas pa'i bum pa la sman lnga 'bru lnga /
rin po che lnga bcug la ras sar pas mgul pa bcings te /
ldum chags lcug mas kha brgyan la /
rnam rgyal gyi bum pa la gtso bo bkod la sngags 'bum bzlas par bya'o / /
de nas bdag gam gzhan la mngon shes bskyed par 'dod pa de la rnam rgyal gyi chus dbang bskur zhing bsrung ba byas la dkyil 'khor de'i thog tu lha gang yin pa de'i yi ge la reg tu gzhug par bya'o / /
de'i tshe dkon mchog gsum gyi bden pa dang /
bden pa chen po'i byin rlabs dang /
chos thams cad sgyu ma lta bu dang chos nyid rnam par dag pa'i bden pa dang /
bden pa'i byin gyi rlabs kyis ji lta ba bzhin ston par gyur cig ces byas la reg par gzhug go / /
de bzhin du ma reg par me tog dor ba'am /
ral gri'am /
me long ngam /
shing leb bam /
chu dang ba dang ba chu'am /
brag ngos 'jam po'am /
gzugs brnyan 'byung ba'i khyim 'jam po dag la mig byin gyis brlabs la bltar gzhug go / /
rna ba byin gyis brlabs la nyan du gzhug go / /
sems byin gyis brlabs la gzhan gyi sems brtag par bya'o / /
'gro ba'i rigs bzhi'i 'khor lo snying gar bkod la 'chi 'pho dang skye ba brtag par bya'o / /
zad par dang zil gnon bsgoms la rdzu 'phrul gyi yul shes pa bsgom par bya'o / /
des 'jig rten gyi bya ba blang bya dor bya dang /
nor stor ba dang /
ma stor ba dang /
chom pos 'phrogs pa dang ma 'phrogs pa /
rnyed pa dang ma rnyed pa /
rgyal ba dang 'pham pa /
don yod pa dang med pa /
grub pa dang mi grub pa /
bde ba dang mi bde ba /
'dod pa gzugs /
gzugs med pa'i khams te /
sangs rgyas kyi don thams cad kyang 'khrul 'khor gyi stobs kyis mngon shes lnga bskyed nas sems can gyi don byed do / /
rdo rje sems dpa'i mngon shes bskyed nas rnam snang gi rnal 'byor pas sa chu me rlung nam mkha' la mngon shes bskyed par bya'o / /
he ru ka'i rnal 'byor pas 'dod yon thams cad la bskyed par bya'o / /
rta mchog gi rnal 'byor pas reg pa'am ma reg pa la sogs pa pra dbab pa'i yul bcu la snga ma ltar mngon shes bskyed par bya'o / /
de ltar ji snyed mkhyen pa'i rnam shes kyi phyag rgya'i ye shes bshad nas /
da ni lha'i bu'i bdud 'joms pa'i bsrung ba'i phyag rgya'i ye shes bshad par bya ste /
rdo rje sems dpa' dpal 'byor ba /
ji lta'i gzugs dang dbyibs ldan pas rdul tshon slob dpon bsnyen sgrub bzhis lhar bskyed pa'am /
tshogs kyi 'khor lo'i slob dpon cha byad dang /
rgyan btags pa'ang rung ste /
dur khrod du ro bsregs pa'i thal ba'am /
ma mo'i gnas su keng rus yun ring po lon pa'i phye ma bdud rtsi lnga dang bsres pas sgrub pa'i dpral bar thig le bya ba'am /
yang na snying ga lkog ma dpral ba gsum du sor mo gsum pa'i ri mo byas pa bdag dang gzhan bsrung bar 'gyur ro / /
thal ba des phyogs bzhi dang mtshams bzhi dang nam mkha' dang sa la gtor na bsrung bar 'gyur ro / /
de bzhin du dkyil 'khor lnga yang bsrung ba de nyid yin par shes par bya'o / /
thal ba de ji lta bu yin snyam na /
bdud rtsi lnga dang bsres pa'i thal ba la bsnyen pa byas nas /
du ba dang /
rlangs pa dang /
'phar ba la sogs pa'i rtags byung nas bsrung ba'i rdo rje thal ba'i dam tshig ces bya ba'i bsrung ba'o / /
rigs bzhi'i thal ba'i bsrung ba bshad nas /
chu'i bsrung ba bshad pa ni /
rdo rje sems dpa' dpal sbyor ba / /
zhes pa la sogs pa gsungs te bsgom pa gdong rgyan gyon pa'i lha bzhi'i rgya mtsho'am 'bab chu'i 'gram du chu la dkyil 'khor bsgoms nas /
chu gyen du 'gro ba dang mi g.yo ba mthong ba de'i tshe /
lha thams cad zhu ba'i lha rdzas kyi zhi ba'i chu'i mchog gis bdag dang gzhan la gtor ba dang /
spyi bor blugs pa dang khrus bya ba dang /
chu der 'bogs shing rgal nas bcud kyi 'jig rten bsrung ba dang /
snod kyi 'jig rten kyang snga ma bzhin du bsrung bar 'gyur ro / /
rigs bzhi'i chu'i bsrung ba bshad nas /
yungs kar bskyed nas bsrung ba ni /
rdo rje sems dpa' dpal sbyor ba / /
zhes pa la sogs pa gsungs te /
snga ma ltar bsgoms pa'am /
lha rnams kyi cha byad gyon pa bskyed pa nas mi'i thod pa dur khrod kyi sas bkang ba la sangs rgyas spyan gyi sngags kyis gzugs dang /
mA ma kI'i sngags kyis bdud rtsi lnga dang ldan pa'i chu blugs pa dang /
gos dkar mo'i sngags kyis yur ma bya ba dang /
sgrol ma'i sngags kyis bsrung ba byas la /
smin pa'i tshe dmangs rigs kyi bu mo'i lag par sprul nas /
lus sam mgul du gdags pa dang /
lo mas tshod ma bya zhing yungs mar gyis mgo la bsku ba dang /
phyogs mtshams kyang snga ma bzhin bsrung ba bya'o / /
de ltar rigs rnams kyi yungs kar gyi bsrung ba bshad nas /
rigs rnams kyi lus kyi dkyil 'khor gyi bsrung ba bshad pa ni /
rdo rje sems dpa' dpal sbyor ba / /
zhes pa la sogs pa gsungs te /
rdo rje sems dpa' bsgom pa'i rnal 'byor pas mig tu ma dang Ta las nyi zla bskyed la mig 'bras la hUM las rdo rje rtse lnga pa bskyed de /
glog lta bu'i rdo rje phra mo'i 'od zer gyis nam mkha'i khams gang bar smra bar bya'o / /
rdo rje phra mo'i mthong ba mtshan ma thob pa'i tshe ma mchu sos mnan la rdo rje dril bu bzung nas g.yon du 'gyings pa dang bcas pa'i rdo rje'i 'gros kyis 'gro zhing gsal ba'i lta bas phyogs bcur bskor zhing /
steng 'og byin gyis brlabs la sa 'og sa bla sa stengs gsum rgyas 'debs par 'gyur ro / /
de bzhin du gdul bya dkyil 'khor du zhugs pa'i rkang pa'i rang bzhin ngan pa rnams kyang snod du 'gyur ro / /
de bzhin du dkyil 'khor bzhi la yang shes par bya'o / /
thun mong gi phyag rgya gsungs nas bye brag gsungs pa ni /
rdo rje sems dpa' dpal sbyor ba / /
zhes gsungs te /
bud med bcu bzhi lha mo'i cha byad du byas la de'i dbus su bar ti nas 'byung ba bzhin du bdag kyang rdo rje sems dpa'i cha byad du byas nas bsnyen sgrub bzhi ji lta ba bzhin du bsgoms te /
lha mo'i phyag rgya lta ba 'dug stangs dang phyag rgya'i gar dang sngags zlos shing che ge mo rak+Sha rak+Sha byas nas bdag dang gzhan phyogs bcing ba la sogs pa bsrung bar 'gyur ro / /
rnam snang gi rnal 'byor pas rnam snang gi dkyil 'khor gyi lha'i cha byad byas /
bud med bcu bdun gyis bar ti nas 'byung ba ltar lha'i cha byad byas nas lta ba dang /
lag pa rkang pa sngags 'don pa dang bcas pas snga ma ltar bsrung bar 'gyur ro / /
he ru ka'i rnal 'byor pas /
he ru ka'i rnam par 'phrul pas bar ti nas 'byung ba bzhin byas na bsrung bar 'gyur ro / /
pad+ma gar dbang gi rnal 'byor pas /
ji lta ba'i gzugs dang dbyibs dang zhing pad+ma kha 'byed pas bar ti nas 'byung ba ltar cha byad byas na snga ma bzhin du bsrung bar 'gyur ro / /
rdo rje nyi ma'i rnal 'byor pas 'bar ba'i rdo rje lta ba'i tshul bzhin bzhugs /
rdo rje nyi ma'i dkyil 'khor gyi lha'i cha byad bar ti ltar byas na snga ma ltar bsrung bar 'gyur ro / /
rta mchog gi rnal 'byor pas ji lta ba'i rta mchog gi dkyil 'khor gyi tshul bzhin byas la rta mchog gi dbang bskur ba'i phyag rgyas dbang bskur te haM khaM las go cha bskyed de /
snying gar mdud pa lan gsum nu ma dang lkog mar lan gnyis gnyis mdud la /
lan cig dpral bar /
lan cig rna ba gnyis kyi ltag par ze ka bcings nas lhag ma sbyangs pa ni go cha'i tshul du zhes bya'o / /
de nas spyi bo dang dpral ba dang glo g.yas g.yon dang rgyab tu rdo rje phreng ba bcings la dar 'ching ba bzhin du phreng ba yang bcings nas bdag dang gzhan bsrung ba dang phyogs bcing bar 'gyur ro / /
de ltar dngos grub len pa'i bsrung ba'i phyag rgya bshad nas /
da ni nad zhi bar byas nas tshe 'phel ba'i phyag rgya'i ye shes bshad pa ni /
ches sems dpa' yi tshul ston cing / /
zhes pa la sogs pa gsungs te /
bsnyen sgrub gnyis kyis rdo rje sems dpa'i skur bskyed la /
rdo rje khu tshur gnyis bcings la nad pa'i lus las rims mig gsum pa lag pa gsum pa rkang pa gsum pa kha dog nag pa ste /
nad dang sdig sbrul dang /
sprul pa dang sdig pa la sogs pa'i gzugs bsams te /
khams gsum rnam rgyal gyi phyag rgya bcings la mdzub mo lcags kyur byas pas nad dang dug bsal ba de nyid smin mtshams su bzhag na bsrung bar 'gyur ro / /
rdo rje bsdams pa las mdzub mo gnyis kyi rtse mo bkug la sbrum ma'i gsus pa la btsugs na bu 'byung ba dang /
lhog pa dang /
skran dang /
dmu rdzing la sogs pa la btsugs nas sngags 'bum phrag gcig bzlas na zug rngu sos par 'gyur ro / /
mig gso ba ni dpal grub pa'i spyan zhes bya ba mdzub mo mthe bo'i rtsa bar bkug nas mthe bong dang gung mo rtse sbyar ba ni dpal grub pa'i spyan zhes bya ste /
sngags 'bum bzlas nas mig phyis na long bas mthong bar 'gyur ro / /
klad nad gso ba ni bdag nyid lha rnams kyi sbyor ba dang /
rdo rje dang /
de bzhin gshegs pa dang /
khro bo'i khu tshur dang /
pad+ma'i dang /
rin po che dang /
las kyi khu tshur gyis klad pa'i nad drangs nas kha'i phyogs su byung ba ltar byas na klad nad sos par 'gyur ro / /
rna ba gso ba ni hUM las rdo rje rtse lnga pa dkar po gnyis rna bar bskyed la bdag nyid kyi lce la rdo rje rtse lnga pa dkar po bsams la de rna bar ta thA ga ta hUM zhes 'bum bzlas la rna bar phus gdab par bya'o / /
byis pa gso ba ni /
rdo rje bsdams pa las gung mo gnyis brkyang la mthe bo mthe chung so sor brkyang nas lag pa g.yas pa'i gung mo byis pa'i spyi bor bzhag nas sum+b+has gtsug tor bcings na byis pa'i nad sos par 'gyur ro / /
dug gso ba ni lag pa g.yas pa'i mthil du a las zla ba'i dkyil 'khor bsams la /
de las byung ba'i sor mo lnga sbrul mgo'i gdengs ka bsams nas sgrub pa'i rkang par yaM las rlung /
lte bar raM las me /
de'i steng du ra nag po la zhon pa'i skyes bu'i gzugs can nag po bsams nas me 'bar bas bsregs pa dang /
dug bkug nas gdul ba dang /
dug 'od zer gyi lcags sgrog gis bcing ba dang me lhas zos par bsams la /
gdug pa'i mche ba la sogs pas zin pa'i 'dug stangs stag dang gos kyi dgon zan gyi dug ste brtson pa rnams sos par 'gyur ro / /
gdon gso ba ni /
khro bo'i sdigs mdzub kyis g.yas pa'i mthe bo dang /
gung mo gnyis mig lta bur byas nas g.yon pa'i khro bo'i khu tshur gyis yang de bzhin du byas te /
g.yas g.yon gyi gung mo'i tshigs gsum pa'i rgyab sbyar te /
mthe bo dang mdzub mo so sor bcad pas mdzub mo dang gung mo bar du gru gsum dang /
gung mo gnyis mthe bo'i tshigs dang por bzhag pas mdzub mo gung mo mthe bo gnyis kyi bar gru bzhi byas nas zhi rgyas mngon spyod kyi phyag rgya bcings la gdon dang dug sel bar 'gyur ro / /
shi ba slong ba'i phyag rgya ni he ru ka'i phyag rgya 'dzin byas la ba dan gsum pa gnyis bcings te /
nang zlog pa gung mo gnyis mdud nas /
mdzub mo gnyis dang /
mthe chung gnyis so sor mdud de /
g.yas pa'i srin lag dang /
g.yon pa'i mtheb mo g.yon pa'i srin lag dang /
g.yas pa'i mthe bong rtse mo sbyor bas rtse mo lnga pa zhes bya ba smin mtshams kyi mdzod spu ru bzhag pas ma mo thams cad 'dul ba dang /
'jig rten gsum rgyas gdab pa dang /
rmongs pa dang thal bar byas pas slar 'tsho bar byed do / /
rta gso ba'i mu dra ni /
traM las rta rnams bskyed la /
hrI las stan pad+mar bskyed la /
a las zla ba'i dkyil 'khor bskyed la /
hUM las rdo rje sems dpa' bskyed pa'am rta mchog tu bskyed na nad med cing nyams skye bar 'gyur ro / /
glang po gso ba ni /
hUM ga hUM zhes pa las glang po bskyed la pad+ma'i gdan dang zla ba'i gdan bskyed de /
rigs bzhi'i lha bskyed nas bdud rtsi 'dzag par bsams na glang po'i nyams stobs 'phel bar 'gyur ro / /
bya gso ba ni /
hri maM hri zhes pas bya bskyed la shrI badzra satwa s+t+waM a gi ho zhes pas rna bar bzlas na nad med pa dang mi skad smra bar 'gyur ro / /
ljon shing bskyed pa ni rdo rje sems dpa' la sogs pa'i rigs bzhi'i rnal 'byor byas la hUM maM hUM zhes pa las skar ma rgyal gza' phur bu'i zhing thams cad sangs rgyas spyan gyi sngags kyis bskyed la /
mA ma kI'i sngags kyis bcu pa dang /
sgrol ma'i sngags kyis bsrung ba dang /
gos dkar mo'i sngags kyis yur ma bya ba dang /
gnod mdzes la sogs pa'i sngags kyis bsrungs na nad med cing me tog dang 'bras bu 'phel bar 'gyur ro / /
de ltar gso ba'i phyag rgya'i ye shes kyi byin gyis brlabs nas mtshon cha'i phyag rgya'i ye shes bshad pa ni /
'khrul 'khor gyis 'phangs ma 'phangs zhes bya ba la sogs pa gsungs te /
de 'khrul 'khor gyis 'phangs pa ni mda'o / /
ma 'phangs pa ni mdung /
lag pas 'phangs pa ni 'khor lo 'phangs nas slar bzung ba ni mda' mdung dang zhags pa'o / /
stobs 'gyed pa ni lag stobs /
de nyid rgyas par bshad pa ni /
dbyibs dang bde blag sbyor ba dag /
ces pa la sogs pa gsungs te /
de la 'khrul 'khor gyis 'phen pa'i sbyor ba dang /
kun du sbyor ba dang /
'dren par 'gyur ba dang /
'gengs pa dang /
gsal ba dang 'phel lo / /
de dag gi bshad pa ni /
rkang pa gshibs nas mnyam pa'i stang stabs bya ba dang /
rkang pa 'gyes pas sa ga bya ba dang /
dkyil 'khor de dag kyang zhes pa zlum pos sa gnon dang /
brkyang bskum gyis kyang zhes g.yas brkyang g.yon bskum pa'o / /
g.yas brkyang ni dbyibs kyi phyag rgya'o / /
de la bde blag gi rgya cher bshad pa ni /
dpung pa g.yon pa mi lhod par bsgoms pa dang /
'ben la gtad na sran gzugs pa dang /
lag pa g.yas pa bskum pas brten pa dang /
rna ltag tu 'phen pas yan lag brten pa ste /
'di ni lus kyi phyag rgya bde blag can / /
zhes bya ste lhag ma ni phan yon no / /
de la sbyor ba'i rgya cher bshad pa ni /
rang gi snying gar 'dren tshul du / /
zhes pa'i sh+lo ka gcig gis kun du sbyor ba'i rgya cher bshad pa ni /
lag pa g.yon pa legs bsrang pa / /
zhes pa sh+lo ka gcig gis 'dren pa'i rgya cher bshad pa'o / /
rna drung bar du zlum por ni / /
zhes pa'i sh+lo ka gcig gis 'gengs pa'i rgya cher bshad pa ni /
ji ltar rig pa drangs nas ni / /
zhes pa'i sh+lo ka gcig gis myur ba'i rgya cher bshad pa ni /
'das pas 'ben la bsgrib par bya / /
zhes pa'i sh+loka gcig go / /
'phen pa'i rgya cher bshad pa ni /
de gru bzhi pa la sgo bzhi pa / /
zhes pa la sogs pa smos te /
g.yas phyogs mda' bskor nas 'gengs nas sa la smad pa dang 'ben nam sa la gtod pa dang /
rkang pa g.yon pa'i pus mo bkug g.yas pa'i brang bas sa la btsugs pa ni /
dmigs pas mnan zhes bya'o / /
'bigs pa bcu yi rgyal mchog gis / /
zhes pa g.yas pa'i sor mo sangs rgyas lngar bskyed de /
phyag rgya'i mchog des phung po lnga dang /
dbang po lnga la mda' phog par bsam mo / /
gsal ba'i rgya cher bshad pa ni /
mtshon cha lnga po thun mong gi cho ga bstan pa yin te /
rab tu 'phangs pa dang /
mnyam pa dang rab tu 'phangs pa la sogs pa lnga thabs kyi phyag rgya dang /
nyam nga la gams dang bde sogs / /
zhes pa ni zlos pa'i phyag rgya lnga dang /
thams cad 'degs dang nges par 'degs / /
zhes pa phreng ba'i phyag rgya lnga dang /
kun du kun nas thams cad du / /
zhes pa rus pa la sogs phyag rgya lnga dang /
nyi shu ni dgra cha thams cad gsal bar rtog pa zhes bya ba'i tha tshig go / /
mtshon cha de rnams ni dngos grub len pa'i tshe mdun gyi lha dang bar chad kyi bdud la 'phen pa dang /
phrin las byed pa'i tshe g.yul las rgyal bar 'gyur ba'i phyag rgya'o / /
de ltar mtshon cha'i phyag rgya bstan nas las thams cad kyi phyag rgya bstan pa ni /
srin lag gnyis kyi nang du ni / /
zhes pa rdo rje sems dpa'i rdo rje khu tshur dang /
de bzhin gshegs pa'i khro bo'i pad+ma'i rin po che'i las kyi khu tshur rnams kyi dngos grub bsgrub pa dang /
mtshan ma thob nas las rnams bya'o / /
de ltar lag pa'i mu dra'i ye shes bshad nas /
dpal ldan rdo rje las kyi rkang pa'i phyag rgya'i ye shes bstan pa ni /
rkang pa brkyang dang gnon pa dang / /
zhes pa la sogs pa gsungs te /
rdo rje sems dpa'i rnal 'byor pas gzugs brnyan gyi dkyil 'khor la dngos grub len pa dang /
las rnams byed pa dang /
tshogs kyi 'khor lo spyod pa'i brtul zhugs byed pa'i tshig rkang pa brgyad pa g.yas kyi phyed krung dang /
gnon pa g.yon gyi phyed krung bskums nas 'degs pa'i rdo rje skyil mo krung gis gzugs brnyan mnan nas skad phyung ba'i tshe bka' bsgo bar bya'o / /
de bzhin du rnam snang rnal 'byor pas dpal mnan pa rdo rje skyil mo krung dang /
rdo rje 'dzin pa he ru kas g.yon brkyang ba dang /
pad+ma gar dbang gi pad+ma'i skyil krung gis mnan pa dang /
rdo rje nyi ma'i rin po che'i skyil krung gis mnan pa dang /
rta mchog gi las kyi skyil mo krung gis mnan pa'o / /
mnan nas su dag longs spyod snyam na /
dbang phyug mnan nas dngos grub gsum ma bkug pa dang /
khyab 'jug mnan nas dpa' mo bkug pa dang /
tshangs pa mnan nas grol ma bkug pa dang /
'dod pa'i lha mnan nas dga' ma bkug pa dang /
de'i 'khor ma mo dang /
mkha' 'gro ma rnams longs spyad par bya'o / /
de bzhin du ku be+e ra mnan nas rig pa 'grub pa'i rnal 'byor ma bkug pa dang /
mi'i rgyal po mnan nas btsun mo bkug la longs spyad par bya'o / /
de ltar rkang pa'i phyag rgya bshad nas /
sgrub pa'i yan lag sngags skyes zhing skyes ye shes las skyes pa kha dog dang dbyibs dang spyod lam shes nas yan lag dang nying lag gi brda bya ste /
sgrub pa'i yan lag tu shes nas /
dgug pa'i phyag rgya bstan pa ni /
rdo rje khu tshur snying gar bcings / /
zhes pa la sogs pa gsungs so / /
thun mong gi phyag rgya bshad nas /
bye brag tu rdo rje sems dpa'i lha mo dgug pa ni /
g.yon 'gying tshul sh+lo ka gcig gis so / /
rnam snang gi ni dpal ldan sna tshogs 'dzin zhes pa gcig go / /
he ru ka'i ni /
g.yon pa'i dril bu sgra sgrogs shing / /
zhes pa gcig go / /
pad+ma gar dbang gi ni /
g.yon pa'i brla la gzhag ces pa gcig go / /
rdo rje nyi ma'i ni /
bdag snying gar 'dren pa'i tshul du zhes pa gcig go / /
rta mchog gi ni /
bdag gi snying gar 'dren tshul du zhes pa'i sh+lo ka gcig go / /
de ltar rtog pa dgu pa ni phyag rgya nyi shu rtsa brgyad kyi bsgrub pa'i yan lag nyi shu rtsa brgyad du byas na /
las dang po pa bsgrub pa'i tshe dang /
mtshan ma thob pa'i tshe dang /
dpe gnyis la /
mtshan ma thob pa'i tshe mchog tu gyur pa'i rnal 'byor pa dngos grub len pa'i tshe dang /
dngos grub thob pas ye shes la dbang ba'i rnal 'byor pas sems can gyi don du las rnams byed pa'i tshe dag cing rigs par yan lag tu gyur pa yin no / /
brtag pa dgu pa'i 'grel pa'o // //
de ltar brtag pa dgu bshad nas /
da ni phyag rgya chen po chos kyi dbyings kyi rang bzhin la mos pa bdag byin gyis brlabs pa'i rnal 'byor pa'i phyag rgya chen po dang mnyam par sbyor nas /
mngon sum gyi lam bsgom pa bshad pa ni /
de nas sna tshogs kun du ni lha drug tu bsgom pa'i rnal 'byor pa drug go / /
phyag rgya zhes pa'i sgrub pa 'di / /
zhes pa rigs drug phyag rgya bzhi'i bye brag go / /
kun du sna tshogs sbyor ba yis / /
zhes pa phyag rgya bzhi la dga' ba bzhi'i ye shes bskyed pa'o / /
kun du sna tshogs bshad par bya / /
zhes pa rnal 'byor ma bzhi'i phyag rgya nyi shu rtsa bzhi la sbyor ba'o / /
de ltar mdor bstan nas rgyas par bshad pa ni /
smin ma mig dang sna dang mchu / /
zhes pa la sogs pa gsungs te /
rang dang 'dra ba'i phyag rgya drug yum gyi smin ma dang mig dang so la sogs pa cha lugs su byas la phyag rgya thams cad kyis 'khyud pa dang /
'o bya ba la sogs pa rnam par smin pa bkrol nas rnam pa sna tshogs dang /
rnam par smin pa bkrol nas mtshan nyid dang bral ba'o / /
de yang rnam par shes pa bsam gtan gyi ting nge 'dzin bskyed pa'i lha mo drug gi dbang du byas nas /
rdo rje sems dpa' dpal sbyor ba'i / /
zhes pa'i sh+lo ka gcig gis dga' ba'i mtshan nyid bshad do / /
phyag rgya 'di yis btab na ni / /
zhes pas mchog dga'i mtshan nyid do / /
sangs rgyas kun dang mnyam sbyor bas / /
zhes pa'i sh+lo ka gcig gis lhan cig skyes dga'i lha mo'i mtshan nyid du bstan to / /
de ltar zhi gnas kyi bde ba bstan nas /
lhag mthong gi bde ba bstan pa ni /
rdo rje sems dpa' dpal sbyor ba'i / /
zhes pa sh+lo ka gcig gis rdo rje sems dpa'i bde ba chen po 'od gsal ba bsgom pa'o / /
lta bas mi ngoms pa yi sku / /
zhes pa'i sh+loka gcig gis rnam snang gi bde ba chen po bstan to / /
bsam pa thams cad rdzogs pa yi / /
zhes pa'i sh+lo ka gcig gis he ru ka'i bde ba chen po bstan to / /
dbang po kun las byung ba yi / /
zhes pa'i sh+lo ka gcig gis rdo rje nyi ma'i bde ba bstan to / /
dpal ldan yon tan 'gying dang bcas / /
zhes pa'i tshig rkang drug gis pad+ma gar dbang gi bde ba chen po bstan to / /
gyen du 'phar ba'i dngos grub dang / /
zhes pa'i tshig rkang drug gis rta mchog gi bde ba chen po 'od gsal bstan te /
lha mo rnams kyis ji ltar phyag rgya bya zhe na / /
kun du sna tshogs skal bzang po / /
zhes pa la sogs pa gsungs te /
'byung ba bzhi'i rtsa gsal nas /
a wa d+hU tI kha sbyar na dpal rdo rje pad+mo gyen du 'phar ba'i spyan zhes bya ba /
rigs bzhi'i srog a wa d+hU tIr 'jug pa'i thabs kyi phyag rgya drug la shes rab kyi phyag rgya drug gi lan du shes par bya'o / /
de ltar rtog pa bcu pa'i don bshad nas /
de'i 'bras bu gsungs pa ni /
sangs rgyas thams cad 'dus pa yi / /
zhes pa la sogs pa gsungs te /
phyogs bcu'i sangs rgyas thams cad 'dus pa'i sku dpag tu med pa dang ldan zhing nam mkha'i khams kyi mthas gtugs pa'i dus su bden pa'i tshig tu gsungs kyang /
sangs rgyas kyi zhing mtha' yas pa mu med pa na rgyud sde bzhi'i rtog pa thams cad dang /
rtogs pa'i rgyal po'i gzugs kyi rnam par rtog pa'i mthu dang /
sgra'i rnam rtog gi yon tan de bzhin gshegs pa thams cad kyis gang du yang gsung bar mi nus so / /
ci'i phyir zhe na /
byin rlabs kyi lam gyi mthu dang /
mngon sum lam gyi rang bzhin dag 'grub pa dang /
sems 'od gsal chos kyi dbyings kyi ngo bo nyid kyis rtag tu 'grub pa dang /
zhi gnas dang lhag mthong so sor grub pa'i phyir ro / /
de lta bu yin yang /
ci'i phyir gsung bar mi nus she na /
'di ni gsang ba mchog gi mchog //
ces bya ba la sogs pa gsungs te /
don rang gi mtshan nyid ni sgra'i brjod bya ma yin pas mngon sum gyis nyams su myong ba'i don dga' ba ni gsang ba dang /
mchog dga' ni mchog dang /
lhan cig skyes dga' yin pas mchog gi dang /
bde ba chen po yin pas bde mchog go / /
sangs rgyas rnams kyis byang chub sems dpa' la longs sku dang sprul skus ji ltar chos bstan zhe na /
sems can don phyir lam rnams sbyong ba dang / /
rnam par dag pa rgyal bas yod mi mdzad / /
ces gsungs te /
nyan thos ltar phung po lhag med kyi mya ngan las 'das par mi mdzad pas sangs rgyas rnams la ye shes kyi rnam pa dang /
byang chub sems dpa' la gzugs kyi sku'i rnam pa dang /
las dang po pa'i so so'i skye bo la gsung gi rnam par snang ba yin no / /
don dam par mnyam par sbyor ba'i don la gsung mi mnga'o / /
ci'i phyir mnyam par sbyor ba'i don la bar chad med pa yin zhe na /
'di la bgegs byed bdud kyang yod ma yin / /
zhes gsungs so / /
dri ma dag pa dang ma dag pa ci'i phyir med snyam na /
rtog pas mi 'grub brdar bas yod mi 'gyur / /
zhes gsungs so / /
ci'i phyir glo bur dang 'dres pa ma yin zhe na /
mi brtan pa dang bdud du nga mi 'gyur / /
zhes bshad do / /
rtsa ba'i chos kyi sku sems rang rig 'od gsal ci'i phyir mi ston zhe na /
brtan pa'i phyir yang nga mi 'doms / /
zhes gsungs so / /
don dam par mkhyen pa med kyang kun rdzob tu ji ltar lam rtogs she na /
gang zhig rang gi bde bas bde grub pa / /
dngos grub mchog ni rten par mdzad / /
de ltar 'bras bu'i rgyud gsungs nas /
rjes su yi rang zhing bstod pa ni /
sna tshogs zhes pa la sogs pa gsungs te /
sna tshogs pas de skad gsungs pa ni /
rigs drug gi ston pa drug go / /
b+ha ga wAn /
de bzhin gshegs pa rtag tu dgyes / /
zhes pa nyan pa po'i sangs rgyas gang+gA'i klung gi bye ma snyed rtag tu dgyes pa'o / /
rdo rje sems dpa' dpal gyi ri la gsungs pa zhes pa rigs drug gi gzugs kyi rtog pa bshad nas /
sgra'i rnam par rtog pa drug ni /
bcom ldan 'das rdo rje sems dpas gsungs zhes pa'i don to / /
rnam par rtog cing rab tu dgyes par 'gyur zhes pa gzugs kyi rnam rtog bsdus pa la bstod pa dang /
sgra'i rnam rtog bshad zin pa la sogs bstod pa'o / /
'dis ma 'ongs pa'i sngags pa gsang sngags kyi spyad pa spyod pa rnams dkyil 'khor bsdus pa la bstod pa dang ches bshad pa'i rjes la rjes su yi rang zhing bstod pa'o / /
de ltar rjes su yi rang bstod pa'i rjes la dbang po rnon po rnams kyis rtog pa bcu'i don cig car rtogs par bya'o zhes bstan pa ni /
rnam mang rjes chags dga' bas mchod pa dang / /
zhes pa dga' ba gsum gyi zhi gnas kyi ting nge 'dzin to / /
rta mchog gi rnal 'byor bde bas gsal bar rjes su gsal bar mchod na ni /
bde ba chen po grub par mngon sum du bsgom par bya'o zhes pa'i don yin no / /
rab tu bde ba rnal 'byor dam pa skal bzangs dga' ba'i mchog /
ces bya ba rang lhag par gnas pa'i rnal 'byor pa bde ba chen po cig car sgoms shig ces pa'i don to / /
rab mchog bde ba'i rang bzhin dam tshig rjes su grub par 'gyur / /
zhes pa bde ba chen po sku gsum thob par 'gyur ro zhes bshad do / /
de ltar cig car bsgom pa'i don bstan pa 'dis ma 'ongs pa'i rnal 'byor pa rnams kyis nye bar bsdu ba byas pa'i rjes la /
dge ba'i rtsa ba bsngo bar gyis zhes pa'o / /
bcom ldan 'das rdo rje sems dpas de skad gsungs so zhes pa lag na rdo rje'i tshig yin no / /
phyogs bcu'i sangs rgyas thams cad ye shes kyi yul dang /
mnyam par sbyor ba'i mkha' 'gro phyag rgya bzhi'i rgyu rkyen gyi tshogs pa /
mngon sum lam gyis sgyu ma yis / /
zag pa med pa bde ba'i mchog /
ces bya ba rtog pa bcu'i mtshan yin no / /
rtog pa bcu pa 'dis ni rtog pa thams cad kyi 'khor lo bskor ba zhes bya ba dbang bzhi pa chen po bsgom pa rdzogs so zhes bya ba ni mthar thug pa zhes bya ba'i don to / /
brtag pa bcu pa'i 'grel pa'o / /
'grel pa dag gis mnyam sbyor ni / /
ma lus gsal bar ma 'grol zhes / /
mnyam sbyor rgyud las bdag gis ni / /
gtam du dris pa bzhin du thos / /
bdag gis rtogs dka' yin na yang / /
bla ma'i zhabs kyis byin brlabs pas / /
de don rtsom phyir nyes pa med / /
de phyir rgyud rgyal rtog pa'i don / /
gsal byed ngag gi 'od zer 'di / /
'phags pa'i shes rab bskyed pa'i phyir / /
dge ba cung zad gang bsags pa / /
de yis kun mkhyen thob par shog /
sangs rgyas thams cad dang mnyam par sbyor ba mkha' 'gro ma sgyu ma bde mchog gi 'grel pa mnyam sbyor gyi rgyan zhes bya ba rab dga' rdo rjes mdzad pa rdzogs so // //
