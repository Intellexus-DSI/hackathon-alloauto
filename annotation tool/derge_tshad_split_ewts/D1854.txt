@## / /
rgya gar skad du /
mu kha A ga ma /
bod skad du /
zhal gyi lung /
dpal rdo rje sems dpa' la phyag 'tshal lo / /
dpal ldan ral gri las byung gur gum mdog /
zhi ba'i zhal gsum phyag ni drug ldan zhing / /
shes rab kyis 'khyud chu skyes la bzhugs pa'i / /
dpal ldan 'jam pa'i dbyangs la phyag 'tshal nas / /
dpal ldan 'dus pa'i rim pa'i gzhung lugs kyi / /
sgrub thabs bdag nyid dran phyir brtsam par bya / /
'jam dbyangs bde bar rtogs pa'i don du ni / /
rtogs pa'i nga rgyal bde ba dang bral ba / /
sgra yi tshogs kyi sdeb sbyor bral dgongs pa / /
sbas rnams slob dpon zhabs kyis 'gro don du / /
gsal bar sgra ji bzhin du bshad don du / /
sdeb sbyor yangs shing mtshan nyid dang bral zhing / /
gang yang don zab tshad mas shin tu sbas / /
blo dman rnams kyis de rtogs mi 'gyur ba'i / /
dpal ldan ye shes zhal bshad sgrub thabs kyi / /
man ngag shin tu gsal bas bshad par bya / /
'bad pa chen pos bla ma mnyes byas te / /
shin tu sdug sogs khyad 'phags sbyin pa dang / /
gzhan yang mchog tu gyur pas mchod byas na / /
'dir ni 'dod pa'i bka' drin ster par 'gyur / /
chu yi dbang dang cod pan ming dang ni / /
rdo rje dril bu zhes ni bshad pa dang / /
bum pa zhes bya mchog tu gsang ba dang / /
shes rab zhes bya lung bstan brtul zhugs dang / /
dbugs dbyung de rnams chog ji lta bar / /
rjes gnang thob cing bla ma 'jam dbyangs dang / /
sngags pas bsrung ba'i thabs dang dam tshig dang / /
rtag tu sdom pa la gnas mngon ldan pa / /
yang dag thob cing sa phyogs gtsang mnyam pa / /
yid du 'ong zhing chu yis chag chag btab / /
dri bzang nyi zla chu dang sman rnams kyis / /
rab byugs me tog chal bar bkram pa dang / /
gla rtsi gur kum tsan+dan gyis mdzes pa / /
yang na sems kyis 'dir ni rnam par bsam / /
bde ba'i stan la rdo rje skyil krung bcas / /
sems can la brtse ting 'dzin dang por bsgom / /
ji srid pa 'di sangs rgyas ma lus gyur / /
de srid bdag gis skyil krung gzhig mi bya / /
ma lus 'gro tshogs sangs rgyas rnam bya zhes / /
de ltar smon lam khyad 'phags gdab par bya / /
'gro ba rgyu dang mi rgyu thams cad dang / /
rang lus stong pa nyid du bsgom bya ste / /
rang lus lha yi ngo bo 'od gsal ba / /
rang gi sems tsam las byung blta bar bya / /
gang yang 'di ltar yi ge oM dang por / /
swa b+hA ba shud+d+haH sarba d+ha rma swa b+hA ba shud+d+ho\u0f85haM gsang sngags rgyal / /
mthar thug brjod cing 'dir yang de 'og tu / /
rang gi snying gar a las zla ba bsgom / /
de dkyil 'od zer tshogs ni ser po maM / /
khams gsum mun pa'i tshogs ni 'joms byed pa / /
rnam thar rnam gsum gyi sgo dag par 'gyur / /
oM shU n+ya tA zhes dang por rnam par thar / /
gzhan ni a ni mit+ta zhes su bshad / /
oM a pra Ni d+hi taM sgra de rnams / /
'dir bdag ye shes la sogs zhal gsum 'dod / /
des ni lha mi'i dag pa thob gyur nas / /
de las de bzhin gshegs pa thams cad mthong / /
sna tshogs gzhal yas khang byas dbus gnas pa'i / /
bla ma mgon po nam mkha' la gnas mchod / /
snying po'i sa bon gyis spros 'od zer tshegs / /
las byung gzugs sogs dgu po'i bdag nyid dang / /
me tog la sogs phyi rol rang gi mgon / /
'jig rten 'das dang 'jig rten gyis mchod bsam / /
rdzogs sangs 'khor lo'i spyan sngar sa la ni / /
pus btsugs dman pa'i sems kyis thal sbyar byas / /
dkyil 'khor mgon po mchod pas rab mchod cing / /
sdig pa bshags pa la sogs brjod par bya / /
bdag gi lus dang ngag dang yid kyis kyang / /
chags dang zhe sdang rnam par rmongs pa yis / /
srid pa nyam nga rnams su sdig bgyis pa / /
des na sdig de thams cad rab tu bshags / /
sdig pa bshags pa'o / /
sngon chad byas pa'i sdig pa bshags nas kyang / /
slar yang de la 'jug par mi bgyid cing / /
byang chub snying po la gnas gyur gyi bar / /
rtag tu bdag gi bsod nams blo ldan shog /
sdom pa'o / /
rdzogs sangs rgyas mgon byang chub sems dpa' mchog /
'phags pa gzhan gyis dge ba gang bgyis pa / /
de la'ang bdag ni byang chub 'bras thob par / /
ma lus pa la bdag ni rjes yi rang / /
rjes su yi rang ba'o / /
legs par gsungs chus bran pa'i bsod nams kyi / /
myug ni bdag gis rim thob 'phel ba yis / /
'khor ba'i gdung bas bcom pa'i 'gro rnams la / /
yang dag byang chub shing mchog 'bras bcas 'gyur / /
yongs su bsngo ba'o / /
rdzogs sangs rin chen rang gi sems gnas dang / /
rtog pa'i dra ba rab tu rnam bral chos / /
sa dbang tshogs dang brtul zhugs dbang dge 'dun / /
rab tu dad pas rtag tu skyabs su mchi / /
gsum la skyabs su mchi ba'o / /
sdug bsngal tshogs kyis bsregs pa'i sems can kun / /
snying rje ldan las byung kun gtong ba ni / /
dam chos chu char rab bsregs 'joms pa yis / /
sangs rgyas sgrub ces rang sems bskyed par bya / /
byang chub tu sems bskyed pa'o / /
sbyin pa la sogs bya bas skabs byas te / /
'das pa'i rgyal ba'i sras rnams kun gyi lam / /
gshegs dang gshegs 'gyur 'jig rten 'das pa yi / /
dpal 'bras lam mchog de la brten par bgyi / /
lam la brten pa'o / /
rgyal dang bdag nyid las skyes de rnams la / /
kun nas kun du bdag nyid bdag gis dbul / /
sems dpa' mchog gis bdag nyid yongs gzung bas / /
dad pas khyod la 'bangs su mchi bar bgyi / /
bdag nyid dbul ba'o / /
glo bur nyon mongs tshogs chen gyis gdungs pa / /
bskyod pa'i skye bo mtha' med dgrol ba'i phyir / /
chos kyi bdud rtsi sngags rnams bshad pa ru / /
sman mchog mgon po la ni bdag bskul lo / /
bskul ba'o / /
mchog tu mi dge bsam pas rab bcom pa'i / /
bdud kyi skye rga na dang 'chi ba las / /
mya ngan 'das bzhed gyur pa spangs nas su / /
mgon mchog bzhugs par bdag ni gsol ba 'debs / /
gsol ba gdab pa'o / /
tshigs bcad rdzogs byas legs zhes brjod nas ni / /
thub dbang tshogs rnams de nas mi snang gyur / /
hUM bsgoms nyi ma'i dkyil 'khor dbus su ni / /
nam mkha' a dza na ri'i mdog ldan pa / /
de byung sna tshogs rdo rje nyi dkyil gnas / /
de las gtso bo'i sa bon 'od ldan pa / /
de las sna tshogs rdo rje'i sprin tshogs kyis / /
phyogs rnams thams cad char gyis yongs su gang / /
de las phyogs brgyad rdo rje'i rang bzhin char / /
rang 'bab de yis dra bar sprul bar dmigs / /
das ni sa bdun 'og la sogs 'phel nas / /
srid pa'i rtse mo'i bar du mda' rnams so / /
steng gi sa bon gyur pas skad cig la / /
sna tshogs rdo rje yi ni bla re byung / /
'od zer de tshogs mda' dang 'dra ba yis / /
nam mkha' khyab par kun du gdugs su gyur / /
yaM las byung ba'i rlung ni 'og tu bsam / /
gzhur byas 'od sngon rgyal mtshan gyis ni mtshan / /
b+hai ram ba zhes bya ba dum bu min / /
'gro ba'i snying po 'dzin 'gyur gzhag par bya / /
dbus su gru gsum 'bar ba rab 'bar ba / /
raM gyi sa bon las byung phyogs gzhu 'dren / /
mthong nas de yi dbus su mtshams bcing bya / /
baM dkar las byung ba yi bum mtshan chu / /
de dbus laM las byung ba'i mdog ser po / /
ra ba'i don du gru bzhi dbang gi'o / /
hUM gis sna tshogs rdo rje byas sa phyogs / /
de dbus ra bar rnal 'byor pa yis bya / /
'di ni zhing rnams rnam par dag pa'o / /
b+h+rUM ser las byung 'khor lo rtsibs bcu pa'i / /
rtse mo'i 'od zer phyogs bcur spro bar bya / /
rtsibs rnams thams cad kyi ni lte ba'i phyogs / /
paM byung pad+ma'i steng du raM skyes nyi / /
legs gsungs rgyal ba rnams kyi skyed byed yum / /
b+h+rUM byung ye shes rnams ni gang yin nyid / /
sdug bsngal la sogs bcu gcig rnams kyi phyir / /
nyi ma nyi ma'i steng du hUM dgod bya / /
ye shes bcu gcig bcas 'dir 'khor lo la / /
nyi ma la gnas hUM byung rdo rje sngo / /
lte ba'i pad+ma nyid byung rdo rje las / /
dpal ldan rdo rje hUM mdzad sku ru gyur / /
yan lag kun ni dbu ma'i zhal dang 'dra / /
g.yas pa dkar zhing g.yon pa'i zhal yang dmar / /
shin tu 'jigs pa'i phyag drug 'jigs pa'i spyan / /
'jigs pa'i bskal pa'i sprin 'dra sgra sgrogs pa / /
rig ma kun du bzang mos yang dag 'khyud / /
phyag gnyis kyis ni yan lag yongs su sdom / /
g.yas gnyis rdo rje ral gri 'dzin pa dang / /
zhags pa lcags kyu lag pa g.yon gnyis 'dzin / /
g.yas pas u ma'i nu ma'i dkyil mnan cing / /
g.yon pas bde 'byung dregs pa'i mgo bo gnon / /
de bzhin zhabs kyi g.yas brkyang bzlog pa yis / /
gnas pa'i mgon po sku ni rab tu sgeg /
rtsibs re re la nyi ma bcu gnas pa'i / /
hUM byung mtshan ma 'dzin pa spro bar bya / /
bsdus nas tho ba dbyug pa pad+ma dang / /
rdo rje de rnams dbang sogs phyogs gnas bskyed / /
bskor phyogs su ni lcags kyu dbyug pa mdung / /
rdo rje me la sogs pa'i mtshams su bskyed / /
'khor lo dgra sta gnyis ni steng 'og tu / /
skyed par byed de khro bo'i zhal ljang dgod / /
gshin rje mthar byed gzhan gyis mi thub dang / /
rta gdong bgegs kyi tshogs ni rnam par 'joms / /
Tak+ki dbyig sngon dang ni stobs po che / /
khro bo mi g.yo gtsug tor gnod mdzes rgyal / /
gnyis ni dkar po rta gdong dmar po ste / /
de bzhin gtsug tor 'khor los sgyur ser po / /
bdun po gzhan dag kyang ni shin tu sngo / /
kun kyang nyi ma'i dkyil gnas rab tu grags / /
g.yas pa'i pus mo'i tshig ni shin tu bskums / /
g.yon pa'i brla dang rje ngar gnyis rab brkyang / /
sna tshogs pad+ma nyi ma'i steng du gnas / /
phyogs dbang lus ni ji lta ba bzhin mnan / /
bai ta dzi tI khro gnyer ral pa gcig /
g+ha na skul byed ser bzang mchog chen po / /
mung+ga zhags pa gshin rje mthar byed sogs / /
de rnams bcu po mnyam du lha mo bsten / /
'khor lo'i gtso dang gtsug tor gnod mdzes dang / /
de bzhin mi g.yo 'dod pa'i rgyal po lnga / /
sma ra med cing de rnams cod pan ldan / /
yan lag rin chen rgyan rnams kun gyis brgyan / /
shin tu mdzes pa'i 'od sngon gyen du 'byung / /
khro dang bcas par bzhad pa'i zhal gsum ni / /
mche ba cung zad gtsigs shing spyan rnams dmar / /
shin tu mig zlum mi g.yo ba la sogs / /
yangs lta brda bstan chos kun 'jigs med pa'o / /
gshin rje mthar byed gzhan gyis mi thub pa / /
dbyig sngon dang ni de bzhin rta mgrin dang / /
stobs po che dang bgegs mthar byed bcas pa'i / /
drug po mig ser gzhan yang shin tu drag /
drag por blta bas sdang ba thams cad 'dul / /
gsus pa 'phyang zhing thung la mig kyang zlum / /
shin tu lce bskyod khro gnyer 'jigs la drag /
smin ma g.yo zhing spyan bgrad zhal mche gtsigs / /
khros pas rnam 'jigs ha ha zhes bzhad pa / /
smin ma sma ra ser zhing skra ser skya / /
cod pan med cing rus pa sbrul gyis brgyan / /
rked pa'i phyogs su stag gi pags pa mnabs / /
skad cig gis ni 'gro ba za mthur ldan / /
drag po 'di rnams mgon po'i cod pan ni / /
rigs ldan dang ni mtha' yas mdog gnag gyur / /
'jog po zhes klu gser gyi mdog 'dra ba / /
de bzhin du ni rna cha dag tu 'gyur / /
de bzhin pad+ma zhes gser btso ma'i mdog /
'di rnams kyis mdzes mgul pa'i do shal gyur / /
stobs rgyu pad+ma'i rtsa ba 'dra dkar ba / /
thugs rje ldan pa rnams kyi mchod phyir thogs / /
pad+ma dmar ba 'dra ba'i nor rgyas bu / /
'og pag dag gi rgyu ru bcing byas te / /
dung dang pad+ma dmar dang dkar ba gnyis / /
pad 'dra pad+ma'i rkang gdub gnyis su byas / /
g.yas phyogs su ni 'khor lo myur bar 'khor / /
khro bo'i tshogs de rnams ni mi 'gul lta / /
rtsibs rnon po yis yongs bcad dum bu yi / /
nyon mongs sa phyogs bdud rnams slar mi skye / /
dkon mchog gsum la 'di ru sun 'byin 'gyur / /
de la gtso bo gnod mdzes kyi sngags kyis / /
da ni rnam par bzlog nas phyir phyogs su / /
khro bo'i tshogs de rnams ni bskyod par byas / /
oM AH uSh+NI Sha badzra tsa kra brti sarba lo ka ki lo kot+ta ra yan+t+ra /
man+t+ra mU la pra yo gA dI nI ma ma kr-i te ye na ke na tsi ta kr-i t+tAn+ta ni /
b+hin+da b+hin+da /
ts+tshin+da ts+tshin+da /
mu ru mu ru /
ku ru ku ru /
ha na ha na /
da ha da ha /
pa tsa pa tsa /
kaM pa ya kaM pa ya /
bid+h+wan+sa ya bid+h+wan+sa ya /
sha ta sa ha sra /
bi tsU r+NA ya bi tsU r+NA ya /
uSh+NISha bi dza ya tsakra brti /
b+h+rUM hUM /
de nas ji skad bshad pa'i bsgom pa yis / /
dgongs ka lan gsum sngags 'di bzlas par bya / /
sdang bar sems par byed pa de yi ni / /
de nyid kyis grub 'gyur te the tshom med / /
gshin rje mthar byed la sogs rang sprul pa / /
phyogs bcur gnas pa'i drag po spro bar bya / /
de rnams kyis kyang sna tshogs yongs khyab pas / /
bgegs dbang rnams kyi mgul nas thag pas bcings / /
oM suM b+ha'i sngags ni zhal bzhi pas / /
phyogs bzhi dag tu brjod nas bsrung bar bya / /
yongs su bsrungs nas khro bo'i tshogs sprul pas / /
shin tu khro dang bcas pa'i sdang mig gis / /
gtso bo'i rdo rje tho ba dbyug sogs kyis / /
rang gi lus kun rab tu brdung bar gyur / /
mdun du zhags pas drangs shing bsdams nas ni / /
sna tshogs sa la gdong yang sbyar bar byas / /
de nas 'od 'bar rdo rje phur bu yis / /
de steng rang gzugs ji lta bzhin du sprul / /
bsdus nas 'khor lo'i gtso bo'i bka' thob nas / /
khro dang bcas pa'i gnod mdzes lus kyis ni / /
lag pa g.yon pa kun du 'od ldan pas / /
snying rje med par khu tshur gyis bsdams te / /
bgegs tshogs de rnams mgon pos bsdus nas ni / /
phur bu gdab /
oM g+ha g+ha g+ha ta ge na dang /
oM badzra la sogs bzlas pa'i tho ba yi / /
nam mkha' bsdams shing khro drag lta stangs kyis / /
lag pa g.yas pas shin tu brdung bar bya / /
yongs su bsrung ba'i cho ga rdzogs so // //
de nyid gsum gyi sa bon dkar dmar gnag /
mgo dang zhabs su ho ser gnyis dkyil bcug /
nam mkha'i phyogs nas nor bu bzhin lhung ste / /
kha yi nang nas nang du rab tu zhugs / /
de nas snying rje ldan pas gzugs brtag pa / /
dngos po smig rgyu dbang po'i gzhu rang bzhin / /
bsgoms nas bdag med rang bzhin bsams nas ni / /
shU n+ya la sogs sngags rnams brjod par bya / /
ma rig pa'o / /
skad cig de la kha yi nang du zhugs / /
'khor lo 'byung bas zla ba'i gzugs su gyur / /
de dbus hUM las byung ba'i rdo rje dmar / /
zla hUM rdo rje las byung kun du bzang / /
zhal gsum de rnams kyi ni nyis 'gyur phyag /
zhal ni gangs ri'i mdog 'dra gnag dang dmar / /
rdo rje ral g.yas nor bu pad+ma g.yon / /
phyag gnyis kyis ni rang gi rig ma 'khyud / /
g.yas pas g.yas min brla yi rgyab mnan cing / /
g.yon pas g.yas pa yongs su mnan pa yis / /
sna tshogs pad+ma la ni skyil krung bcings / /
rdzogs sangs rgyas bcas 'od stong phreng ba 'phro / /
kun du bzang las byung ba'i chos kyi dbyings / /
rdo rje gsum stong dkar po'i gru gsum ste / /
hUM ser gyis sprul zab mo dbus su ni / /
paM ser de las byung ba'i sna tshogs pad / /
pad steng khaM ljang de las byung ba yi / /
sna tshogs rdo rje phyogs bcur rigs 'od 'gyed / /
rdo rje'i steng byung zla ba la gnas pa'i / /
b+h+rUM byung 'khor lo dkar po rtsibs bcu gnyis / /
rten 'brel las ni kun du byung ba yi / /
phyag g.yas 'khor lo rtsibs brgyad kyis mtshan pa'i / /
rigs bcas rnam par snang mdzad blta bar bya / /
kun du bzang po'i rang gzugs ji lta bzhin / /
'di yi 'od zer mkha' dbyings rnam spros pas / /
mnar med me chen la sogs rnam par zhi / /
sems can rnams kyi 'dod pa phun tshogs grub / /
de bsdus bdag nyid zla ba sa bon la / /
spro bsdu yang phyas las byung sangs rgyas sku / /
sna tshogs rigs kyi bye brag tha dad pa'i / /
rgyal ba'i sku las byung ba'i sna tshogs 'od / /
mthu yis de la dkyil 'khor dag tu gyur / /
zur bzhi pa la shin tu mdzes par byas / /
de la sgo rnams de bzhin rta babs khyams / /
zla ba dra phyed rin chen mdzes rnams dang / /
rlung gis bskyod pa'i ba dan dril bu dang / /
ye shes dam pa bsod nams tshogs gnyis kyi / /
btso ma'i gser gyi rang bzhin bum pa bzang / /
mdzes pa rnams kyis nang dang phyi rol bzhag /
rdo rje rdo rje phyed pa rtse lngas brgyan / /
sna tshogs g.yer ka dril bu'i sgra rnams dang / /
me long dang bcas rnga yab rnams kyis brgyan / /
'khor lo rin chen chu skyes ral gris mtshan / /
ka ba brgyad can de ni rnam dgu ldan / /
sgo yi phyogs gnyis kyi ni ka ba ni / /
ri dgas gnyis dbus chos kyi 'khor lo'o / /
rdo rje 'dzin pas 'khor lo byas shing zlum / /
de yi phyi rol kun du 'od tshogs 'khyil / /
'du byed do / /
byang chub kyi phyogs kyi chos sum cu rtsa bdun rnam par dag pa'i dkyil 'khor ro / /
nyi shur gcig gis mtshang de rnams kyi / /
paM las byung ba'i sna tshogs pad+ma'i gdan / /
'gro ba ma lus nye bar 'khrul pas na / /
rnam par dag pa'i pad+ma'i gdan rnams yin / /
raM las byung ba'i nyi ma bdun du gyur / /
oM las byung ba'i rgyas pa'i zla bcu gnyis / /
nyon mongs thams cad nges par bsreg pa'i phyir / /
rnam par dag pa'i nyi ma bdun du gyur / /
bsod nams kun gyi myu gu bskyed pa'i phyir / /
zla ba'i gdan rnams dag ni byung ba yin / /
dbus su zla ba dbang po'i phyogs su'ang zla / /
yongs su lhag pa'i phyogs su'ang nyi ma gsum / /
zur bzhi mtshams rnams su yang zla ba'o / /
rdo rje phreng bas bskor ba nye bar mdzes / /
phyi rol zur bzhi dang ni mtshams rnams dang / /
shar gyi sgo yi g.yon dang g.yas gnyis su / /
so so so so yi ni zla ba'i gzugs / /
sgo rnams de nyid du ni nyi ma bzhi / /
de bzhin dbus su zla ba'i steng du ni / /
zla ba'i dkyil 'khor gnyis ni rnam par bsgom / /
g.yon pa zla 'dir yi ge bcu drug sogs / /
g.yas pa'i zla gyur ka sogs ha mthar thug /
zla bcas de la wa ya la gsum dang / /
a ka pa o de la rab tu sbyar / /
de dag rnams ni nyis 'gyur rnams su bya / /
gang 'gyur de gnyis A li kA li zla / /
lugs su byung dang lugs las bzlog par bshad / /
dbyangs yig rnam dkar phreng ni gnyis su gyur / /
pha rol gsal byed rnams ni 'di ru dmar / /
de gnyis dbus su raM ni rnam par bsam / /
zhu bas gnyi ga gcig gyur 'od kyi tshogs / /
'od tshogs hUM byung hUM las rdo rje dmar / /
de yi dbus su zla gyur sa bon steng / /
zla hUM rdo rje las byung zla dbus su / /
ye shes rang bzhin las byung rdzogs par gyur / /
sku la sum cu rtsa gnyis mtshan 'chang zhing / /
dpe byad bzang po brgyad cus yang dag spras / /
me long ye shes la sogs nang du ni / /
sngags rnams lnga po 'di dag legs par sbyar / /
oM sogs tsi ta pra ti bya d+haM ka /
de srid mtha' mar de bzhin legs par brjod / /
kun gzhi rnam par shes pa gzhan gyur pa / /
zla gnyis 'dus gyur pa yi rnam snang mdzad / /
me long ye shes rang bzhin de gcig go / /
nyon mongs yid kyi rnam shes gzhan gyur pa / /
'od tshogs gang yin de yang rin chen 'byung / /
de ni ye shes gnyis pa mnyam nyid gyur / /
rnam par rtog pa'i shes pa gzhan gyur pa / /
hUM byung rdo rje 'dzin pa 'od dpag med / /
so sor rtog pa'i ye shes 'di gsum pa / /
'jug pa'i rnam par shes pa gzhan gyur pa / /
rdo rje'i dbus kyi sa bon don yod grub / /
bya ba nan tan grub 'di bzhi pa yin / /
rang gi rnam par shes pa gzhan gyur pa / /
ye shes rnam bzhi rang bzhin gang yin gcig /
de ni ye shes lnga par 'di ru bshad / /
spro dang bsdu ba thams cad las byung ba'i / /
rnam dag gnyis med chos dbyings rdo rje sems / /
zhal gsum dbus dang yan lag thams cad dkar / /
g.yas dang g.yon pa'i zhal gnyis sngo dang dmar / /
rdor la g.yas na rin chen pad+ma g.yon / /
phyag gnyis kyis ni rig ma 'khyud pa'o / /
nyes pa thams cad 'bigs pas rdo rje ste / /
las dang ma rig kun gcod phyir ral gri / /
'gro ba thams cad kyi ni bsam pa rnams / /
yongs su rdzogs pa'i phyir ni rin chen no / /
'dod chags dang ni zhe sdang 'dam kun gyis / /
ma gos par gyur phyir ni pad+ma'o / /
'di ni rang gi don phun sum tshogs pa'o / /
srid gsum 'jig rten de ni nang gnas shing / /
dngos po thams cad ro gcig chos kyi dbyings / /
rtag tu de bzhin gshegs pa kun gyi yum / /
mtshan ni rdo rje dbyings kyi dbang phyug ma / /
'dod chags la sogs kyis gdungs chus khengs pa'i / /
'gro ba chu bo bzhi yis kun du bdas / /
nga rgyal la sogs dba' rlabs pha rol ngogs / /
thag ring klong du las kyi rlung gis shin tu bdas / /
byams pa phun sum tshogs pa'o / /
sems can 'khor bas gdungs pa mthong nas ni / /
snying rje'i ting 'dzin rgya chen bskyed par bya / /
thabs dang rig pa dgyes pa'i sgra rnams kyis / /
mkha' la sangs rgyas sems can dgyes pa bskyed / /
'od zer dra spros drangs pa'i mgon po rnams / /
kha yi dra bas nang du gzhug par bya / /
zhu gyur rdo rje lam byung gsang byung 'gyur / /
phyi na gnas pa'i lha mo rnam pa dgu / /
rim bzhin spos dang bdug pa mar me dang / /
dri dang de bzhin me long la sogs lnga / /
mchod pa bya phyir lag na thogs par blta / /
lha mo rnams dang rang nyid rdo rje sems / /
dang po spyan la sogs pa spro bar bya / /
gzugs la sogs pa lha mo kun kyang 'byung / /
slar bcug thams cad rdo rje lam phyung nas / /
pad+ma'i sgo ru nges par 'bab 'gyur te / /
gsang ba'i lte ba'i zla dbus gzhug par bya / /
'od zer de byung bshad pa'i dkyil 'khor nyid / /
bskyed nas srid pa gsum na gnas pa yi / /
sems can gang yin thams cad gzhug par bya / /
snying rje phun sum tshogs pa'o / /
rdo rjes bcom nas pad+ma legs phye ba'i / /
de yi 'od kyis sangs rgyas spyan drangs nas / /
khar gzhug rdo rje lam ni byung gyur pa / /
rgyal ba la sogs zla ba zhus dbang bskur / /
mig la sogs pa drug dang gzugs rdo rje / /
spyan la sogs dang bde bar gshegs pa lnga / /
de bzhin gzhan yang khro bo bzhi rnams dang / /
de dag rnams ni rang gi gzugs su gyur / /
dga' ba phun sum tshogs pa'o / /
stong gsum chen po'i 'jig rten khams gnas gyur / /
phyi rol sems can gzhan dag dga' med pa / /
k+ShiM la sogs pa'i sa bon gyis spro ste / /
de rnams thams cad byang chub la gzhol byas / /
gzhan gyi don phun sum tshogs pa'o / /
sems can don du smon lam byas gyur pa / /
gang yin de ni bdag gis yongs su bskyang / /
'gro ba mya ngan 'das par 'dul don phyir / /
stong pa nyid du rab bzhugs bzhed par gyur / /
rnam par shes pa'o / /
btang snyoms yongs su rdzogs pa'o / /
oM dang AH hUM dkar zhing dmar dang gnag /
'od ser ho gnyis kyi ni dbus gnas pa / /
kha yi nang bzhugs pad+ma'i dbus gnas te / /
mgon po rig ma gnyi ga zhu bar byas / /
'das dang ma byon pa dang da ltar gyi / /
sems can dag tu gyur pa gang cung zad / /
de rnams rgyu gang gis ni yongs grol ba / /
mgon po bzhugs pa stong nyid rab zhugs gyur / /
gang rnams thog ma med pa'i dus dbus bsgom / /
thog med dus mtha' nas ni mi g.yo ba'i / /
tshangs pa'i gnas bzhi gzugs kyi lha mo rnams / /
rdo rje thugs khyod la sogs pa bzhi yis / /
rang gi glu rnams kyis ni yang dag bskul / /
rdo rje rdzogs la stong nyid yang dag spangs / /
maM bsam snga ma'i dkyil 'khor bzhin du gyur / /
sna tshogs pad+ma'i 'dab ma'i gdan dbus su / /
zla ba bcu gnyis dang ni nyi ma bdun / /
de dbus pad+ma zla ba'i gdan dbus su / /
maM las byung ba'i ral gri rnam par bsam //
ral gri'i steng du yang ni zla maM ste / /
ral gri zla maM las byung 'jam rdo rje / /
ming dang gzugs so / /
ral gri zhal dang rang sku gur kum mdog / /
g.yas pa sngo zhing g.yas pa min pa'ang dkar / /
ral gri mda' dang ut+pal gzhu bsnams shing / /
de yi phyag gnyis shes rab kun du 'khyud / /
shes rab rnam dag ngo bo ral gri ste / /
chos rnams 'bigs par byed pa nyid kyis ni / /
rnam par dag pa'i thabs kyi ngo bo mda' / /
sems can thams cad tshim par byed pas na / /
ut+pal sngon po nyes kun gnyen po dang / /
yon tan thams cad 'dzin par byed pa'i gzhu / /
rnam pa sna tshogs mchog rnams kyis brgyan cing / /
yid du 'ong ba'i rin chen mchog gis brgyan / /
sangs rgyas lngar byas bdag nyid lus las spro / /
ri rab bzhin du mi g.yo dpal gyis mdzes / /
rang gri sa bon dkyil 'khor dbus su maM / /
yang na gzhan ci 'dod pa'i cho gas mgon / /
de nyid kyi ni gnas su gyur pa ste / /
dkyil 'khor dbang po de yi gzugs 'dzin 'gyur / /
gzung ba dang ni 'dzin pa'i sems nyid med / /
oM d+harma d+hA tu la sogs sngags brjod cing / /
brjod pa tsam gyis rdzogs par gyur pa ni / /
de 'dir bsnyen pa'i yan lag rdzogs byas pa'i / /
mig gnyis nang dang rna ba sna dang lce / /
yan lag dam pa brang dang zla gnas drug /
k+ShiM dzr-I de bzhin khaM gaM de nas yang / /
sko saM yi ge drug nyid rnam par bsgom / /
'khor lo rdo rje rin chen pad+ma dang / /
ral gri dang ni rdo rje rim bzhin du / /
phyag mtshan de rnams yang dag byung ba dang / /
mtshan ma de rnams dbus su zla sa bon / /
phyag mtshan zla ba sa bon bcas byung ba'i / /
yan lag sa bon dkyil 'khor gyis brgyan rigs / /
drug po brla gnyis rdo rje skyil krung gis / /
zla bcas sna tshogs pad+ma kun du gnas / /
sa dbang rdo rje'i dbang po lag na rin / /
'jig rten dbang phyug sgrib sel kun du bzang / /
dkar dang sngo dang de bzhin ser dang dmar / /
ljang dang skya dang gzhan yang de la sogs / /
sa yi dbang phyug gzugs kyi rdo rjes 'khyud / /
rdo rje dbang po yang ni sgra rdo rjes / /
nam mkha'i snying po dri yi rdo rjes 'khyud / /
'jig rten dbang phyug kyang ni ro yis te / /
sgrib pa rnam par sel ba reg pas 'khyud / /
chos kyis 'khyud pa yang ni kun du bzang / /
de rnams bcu gnyis phyi nang dbye ba las / /
skye mched de rnams rnam par dag pa'o / /
gzugs rdor la sogs lha mo de dag rnams / /
gang yin phun tshogs skye mched dkyil 'khor gnas / /
de dag rnams la 'khyud gyur de bzhin du / /
bzlog pas gnas tshe thams cad de bzhin gyur / /
de bzhin rtag tu bsgom pa bsgom bdag nyid / /
skad cig la ni mngon shes drug thob 'gyur / /
pha rol phyin drug rdzogs pa'i rnal 'byor par / /
gyur te nye ba yi ni sgrub pa rdzogs / /
reg pa'o / /
rdo rje gsum rdzogs nges par gnas don du / /
zla gsum snying ga lkog ma mgo bor yang / /
brang dang lkog ma'i bar du bzhi pa dgod / /
sna tshogs pad+ma rgyas pa'i dbus gnas pa'i / /
hUM gi rdo rje las byung thugs rdo rje / /
a ni pad+ma las byung khyad 'phags ngag /
oM gyi 'khor lo yis ni sku rdo rje / /
maM gyi ral gri las byung 'jam rdo rje / /
chos dang longs spyod rdzogs pa sprul pa yi / /
sku gsum rnam par grol ba'i bdag nyid de / /
des dbyings ye shes rang bzhin bzhi pa'o / /
sngon po dmar po dang ni dkar dang ser / /
dpal ldan thugs kyi rdo rje'i phyag rgya che / /
ngag gi rdo rje'i sku 'khyud chos phyag rgya / /
dam pa'i sku yi rdo rje las phyag rgya / /
'jam dbyangs nyid 'khyud dam tshig phyag rgya'o / /
de rnams bzhi po zla ba'i 'od kyis brgyan / /
rdo rje'i skyil krung gis kyang shin tu gnas / /
phyag rgya rnams kyi so so'i dbus su ni / /
'di ltar bsgom par bya zhes la la 'chad / /
de rnams kyi ni dbus su 'di lta yang / /
raM baM yaM laM la sogs yi ge dgod par bya / /
'di rnams bzhi po rdzogs par gyur pa dang / /
me chu rlung dang dbang gi dkyil 'khor rnams / /
dmar po gru gsum dkar zhing zlum pa dang / /
gzhu 'od sngon po ser po gru bzhi pa'o / /
mdung dang bum pa ba dan rdo rje yis / /
go rims ji bzhin de rnams mchan par 'dod / /
dkyil 'khor de yi dbus su rang sa bon / /
dmar ba phyag mtshan zla gnas nyis 'gyur bya / /
mdog dang phyag mtshan rnams dang gdan la sogs / /
thugs rdo rje dang 'dra bar de rdzogs bya / /
rig ma spangs shing phyag gnyis zhal gcig ste / /
cod pan mtshon cha rgyan med de rnams ni / /
sngar gsungs dkyil 'khor rnams kyi dbus su ni / /
rnam par bsgom par bya zhes gzhan rnams 'chad / /
sems kyi 'od zer tshogs las rang byung ba'i / /
shes rab yan lag gis 'khyud gsal ba'i thugs / /
rgyal ba'i dbang po'i zhing rnams yang dag mchod / /
rang gi lus ngag yid gsum byin gyis brlab / /
dpal ldan rdo rje 'chang zhes thugs brjod de / /
chos kyi gsung lam zhes bshad gsung brjod de / /
de bzhin dpal ldan rdo rje 'chang sku ste / /
de ltar sngags brjod 'di ni sgrub yan lag /
sngags spangs brjod de sems kyis dbang bskur te / /
dpal ldan ye shes sems dpa' rtag tu bskul / /
gang phyir 'di ni rdo rje 'dzin rgyud gsungs / /
shes rab rno can de rnams kyis rab sgrub / /
tshor ba'o / /
bdag gis bdag snying ye shes 'od tshogs kyis / /
mkha' bzhugs rgyal ba ma lus yang dag bskul / /
de yi lus nang byung ba'i 'od zer las / /
gzugs sogs rdo rje rang byung gzhan yang ni / /
dpal ldan mA ma kI dang gos dkar can / /
sgrol ma zhes bya lha mo de rnams ni / /
rnga yi sgra ldan rnams kyi sgra sgrogs shing / /
byug pa la sogs me tog phreng thogs shing / /
gser gyi bum pa ye shes chus gang ba / /
bkra shis bum pa lag thogs klu rnams kyis / /
rang gtso cod pan thogs shing mkha' dkyil gnas / /
mchog tu dbang bskur bar ni dbab par bya / /
bab 'gyur de nyid las ni byung ba yi / /
mi bskyod rdo rje cod pan dag tu gnas / /
mthong na shin tu sems ni rnam dag par / /
gyur pa de nyid sgrub pa chen po'o / /
srid pa'o / /
rig ma mtshan mchog yon tan kun ldan pa / /
rang gi sa bon las byung kun du rtog /
dkyil 'khor mngon sum du ni rab tu gzhag /
de la bsnyen pa la sogs des byas bdag /
sa snying la sogs rnams kyis gang bar blta / /
sku la sogs pa'i yi ge gsum gyi lus / /
de 'dir chos la sbyar bar gyur pa yis / /
glo bur las byung lus ni kun du dgang / /
mgo snying lte ba rked pa brla gnyis su / /
oM hUM swA AH hA zhes go rims bzhin / /
de rnams mdog ni bye brag shes nas ni / /
rnam dgod rigs lnga ru ni rab tu bya / /
a las byung ba'i gsang ba'i lte bar ni / /
hUM las sna tshogs pad+ma 'dab brgyad kyi / /
nor bu oM dang rang gi rdo rje hUM / /
sbubs gnyis su ni yi ge phaT bsgom bya / /
de 'og oM sarba ta thA ga ta zhes / /
a nu rA ga na 'khyud gnyis su bya / /
len pa'o / /
de nas sngar bshad dbang bskur shes byas nas / /
rig dang lhan cig 'di ru dga' bar bya / /
srid pa'o / /
dang por bsnyen pa'i yan lag de nas nyer sgrub pa / /
bsgrub pa'i yan lag chen po la sogs kyang / /
rtul po la sogs sbyor byas so sor ni / /
'gyur te bzhi ru yang ni bshad par grags / /
rtul sogs rgyu mthun rnam smin skyes bu byed / /
dbang gi 'bras bu rnam pa bzhi ru bzhag /
bsnyen pa'i yan lag nas brtsams bya ba nas / /
thabs las byung ba'i bya ba rnam pa bzhi / /
shes rab kyis 'gyur de bzhin cho ga rnams / /
bsnyen pa'i yan lag la sogs dbang bskur mtha' / /
rgyu mthun la sogs bcas pa dbus kyi ming / /
yan lag bzhir 'gyur dang po'i sbyor ba'o / /
snying ga'i zla dbus gnas pa'i sngags 'od kyi / /
rgyal ba'i dbang po'i sku la ma lus gzhug /
bde ba chen po las byung byang chub sems / /
hUM rdor las byung dkyil 'khor dkyil dbang dgod / /
skye ba'o / /
dwe Sha ra tI ra bcas pa'i thugs rdo rje / /
in+d+ra nI la bcas byas lus 'chang zhing / /
zhe sdang ngo bo sna tshogs pad+ma la / /
bzhugs pa'i badzra d+h+r-ika ni zla dbus su / /
rga shi'o / /
b+h+rUM 'khor las ni dzi na dzika gtso bo / /
rnam par snang mdzad gti mug 'dra rang bzhin / /
zla ba bye ba yi ni 'od gsal ba / /
shar phyogs zla dbus mo ha ra tIr bcas / /
AM gi rin chen las byung gser btso'i 'od / /
rin dbang mgon po badzra ra tIr bcas / /
nga rgyal gtso bo rat+na d+h+r-ika ces pa / /
'di gdan nyi ma'i steng bzhugs lho phyogs su / /
dzrIM gi pad+ma las byung mtshal mdog 'od / /
'dod chags la bzhugs mgon po 'od dpag med / /
rA ga ra tI sa dam 'khyud A ro l-ika /
nyi ma'i gdan la bzhugs 'gyur nub phyogs su / /
khaM gi ral gri las byung mdog mchog ljang / /
phrag dog rang bzhin de yang don yod grub / /
nu ma gnyis bsten badzra ra tIr bcas / /
pradz+nyA d+h+r-i ka ces byang phyogs nyi dbus su / /
ye shes lnga phung rnam par dag pa'o / /
lam gyi 'khor lo las byung mtshams su ni / /
rnam par snang mdzad mdog 'dra zla dkyil nas / /
sgeg pa'i cha byad rgyal la rab tu chags / /
mo ha ra ti gang yin de nyid spyan / /
maM gyi ut+pal dmar mo'i phyag mtshan byung / /
mi bskyod pa 'dra gshin rje'i phyogs zla dbus / /
rtag tu dang po'i sangs rgyas thabs cig sbyor / /
dwe Sha ra ti mA ma kI gzhan min / /
paM gyi pad+ma las byung zla dbus su / /
snang ba mtha' yas mdog 'dra rlung gi phyogs / /
pad+ma'i mgon po yis ni kun du 'khyud / /
gos dkar gang yin rA ga ra tI'ang de / /
tAM gi ut+pal gser las byung gyur pa / /
rin dbang 'od 'dra badzra ra tI sgrol / /
dbang ldan phyogs su zla ba la gnas shing / /
don yod rdo rje'i yan lag gis 'khyud byas / /
'byung ba chen po bzhi rnam par dag pa'o / /
phyi rol byung nas me yi phyogs su ni / /
skor phyogs de nyid kyi ni nang du'ang / /
zla ba drug dbus rang gi phyag mtshan rgyu / /
'od ldan yi ge drug po mthong nas ni / /
mtshams de rnams su dzaHhUM baM hoHdang / /
khaM raM shar gyi sgo gyur phyogs gnyis su / /
me long pi wang dkar po dri dung chos / /
ro yi snod dang sna tshogs gos mkha' dbyings / /
sa bon bsam pa'i mtshan ma de mthong nas / /
gzugs rdo rje sogs lha mo de rnams drug /
de rnams sa bon la sogs mdog 'dra zhing / /
lus la rtag tu de nyid gsum bsam bya / /
pha rol phyin drug rnam par dag pa'o / /
raM hUM nyi ma'i dkyil 'khor dbus gnas pa / /
hUM gi sa bon mtshan byung khro bo'i gzugs / /
ji skad bshad pa'i khro bo'i tshogs nang gnas / /
bsgom bya de rnams rtag tu g.yas brkyang bzlog /
mya ngan 'das srid rnam dag g.yas brkyang ba'o / /
gshin rje mthar byed dbang po zhes bya'i sgor / /
shes rab mthar byed nyi ma la skyes phyogs / /
pad+ma mthar byed klu yi gtso bo'i phyogs / /
bgegs mthar byed pa rnam thos phyogs na gnas / /
dad pa la sogs pa bzhi rnam par dag pa'o / /
gshin rje mthar byed de yi be tA l+lI / /
shes rab mthar byed gzhan gyis mi thub ma / /
pad+ma mthar byed lhan cig khro gnyer can / /
bgegs mthar byed pa ral pa gcig mar dmigs / /
ma lus 'khor lo sna tshogs pad+ma la / /
nyi zla'i dbus su ji lta ba bzhin bzhugs / /
zhi ba'i gzugs can gang yin 'dir lha rnams / /
de rnams thams cad rdo rje'i skyil krung gyur / /
ting 'dzin chen po thob pas shin tu zhi / /
bdud rnams bzhi las mchog tu rgyal gyur pas / /
rnam par dag pa'i rdo rje skyil krung ngo / /
sangs rgyas sogs gzhan lha mo rnams bcas pa / /
dgyes pa'i brtson 'grus rtsom pa rnam par sbyar / /
dbus na gnas pa'i dkyil 'khor gtso bo yi / /
zhal 'di rnams kyi zhal ni nges par lta / /
rigs rnams dang po'i rigs ni rdo rje'i rigs / /
de bzhin gshegs dang rin chen rigs gsum pa / /
de nas pad+ma'i rigs ni bzhi pa ste / /
sna tshogs rigs ni la lar las kyi rigs / /
sngon po la sogs gang yin mdog lnga yang / /
de mdog tha dad pas ni rigs rnams lnga / /
sems can bsam pa tha dad mdog tha dad / /
rigs las rang byung sangs rgyas rnams kyi sku / /
de rnams yan lag mchog rnams gsum gyis brgyan / /
sku gsung thugs ni rnam dag zhal gsum pa'o / /
sngon po dkar po gnyis kyi g.yon pa dmar / /
g.yas pa gnyis mdog rnam par zlog pa'o / /
ser po dang ni dmar po ljang gu'i sku / /
g.yas min dang ni g.yas pa dkar dang sngo / /
rigs kyi lha mo 'di dag rnams kyi ni / /
zhal gyi mdog rnams kyang ni so sor gyur / /
de rnams phyag drug dang ni yang dag ldan / /
gtso bo'i phyag gnyis kyis ni mtshon cha spangs / /
lag pa gnyis kyis rdo rje khu tshur ni / /
so so so sor nges bcings de 'og tu / /
mthe'u chung rtse mo lcags kyu'i gzugs kyis ni / /
lag pa gnyis kyi mkhrig ma gnyis ni sbyar / /
gnas ldan gang yin la ni phyi rol gyis / /
de yi phang dbus 'dug 'gyur des mgul phyogs / /
g.yon pa'i nang du lag gnyis phyi rol gyur / /
gcig la gcig 'khyud phyag rgya bcing bar bya / /
pha rol phyin drug rnam dag phyag drug po / /
bak+te ne pa k+t+waM ba ri tsum+ba man / /
dan+te shwa na taM pa ri g+hi sha man / /
thabs dang rig pa'i yan lag mi phyed par / /
dkyil 'khor 'khor lo'i rgyal po'i rnam par bsgom / /
ngo bo nyid kyis rnam dag 'khyud pa'o / /
gang yang phyag mtshan mchog las byung gang yin / /
mtshan ma mchog de lag pa g.yas su ste / /
phyag gsum thams cad la ni ral gri'o / /
ral gri las byung 'khor lo 'dzin 'gyur te / /
rin chen rigs kyi g.yon pa pad+mar gyur / /
de bzhin pad+ma rigs kyi rin chen te / /
'di gnyis kyi ni gsum dar 'khor lor gyur / /
gzhan rnams kun gyi lag pa nor bu pad / /
de bzhin gshegs pa rnam par dag pa dang / /
shes rab pha rol rnam dag phyag mtshan no / /
rgyal ba lnga po rnams kyi ral pa'i tshogs / /
'dir ni de rnams bye brag gcig yod 'gyur / /
zhi ba rnams ni rin 'bar cod pan thogs / /
khro bo rnams ni sbrul gyis sku brgyan cing / /
dpung pa lag ngar rked pa rkang pa dag /
mgrin pa dang ni rna ba mgor thogs pa / /
'od ldan nor bus spras pa gser gyis bcings / /
ji lta ji ltar yan lag rgyan gyis brgyan / /
thabs kyis gyur pa gang yin shes rab kyi / /
phyag dang mdog dang mtshon cha gos 'byung ba / /
gnas dang gnas pa nyid kyis gang dang gang / /
de rnams kyang ni sar gyur sa yir gyur / /
dkyil 'khor 'di ni gsang 'gyur rnam par bsam / /
byung nas de yang go rims ji lta bzhin / /
yid gsum badzra d+h+r-ika sogs sngags rnams kyis / /
dam tshig la sogs pa dang thabs cig bya / /
mi bskyod rdo rje snying gar thugs rdo rje / /
rab zhugs nam mkha' dang mnyam ngo bo nyid / /
rnam par snang mdzad la sogs gzhan rnams kyang / /
gsang ba'i nang bshad gang yin phyogs rnams su'o / /
de dbus sngags kyi 'od zer rnams byung nas / /
gshin rje mthar byed ltar gyur nam mkhar gnas / /
rdo rje lcags kyus 'khor lo drangs nas ni / /
de nas mdun gyi dkyil 'khor dag tu bya / /
rdzogs nas yon khyab mchog bkang pad+ma'i snod / /
lag pa gnyis kyis kun du bzung nas kyang / /
de nas lag pa g.yon pas ba dan gzung / /
lag pa g.yas pa yi ni tsan+dan mdzes / /
me tog chu sogs kyis mdzes bdud rtsi lnga / /
rang gi snying sogs bzlas pa'i mchod pa 'bul / /
gshin rje mthar byed la sogs thams cad kyang / /
dzaHzhes lhag par smra zhing srung bar byed / /
de bzhin khro gzhan rang gi las kyi mtha' / /
dzaHhUM baM hoHbcas pa'i sgra sgrogs shing / /
gzhan gyis mi thub pad+ma bgegs mthar byed / /
rab bzhugs bcings pa dang ni dgyes par byed / /
zhes pa'i bar gyur 'di ltar lhag bsnyen pa / /
lhag pa'i rgyu mthun 'bras bu dang lhan cig /
de nas thams cad kun du dgyes pa dang / /
mig la sogs pa'i yan lag byin gyis brlab / /
sku sogs tshig gsum gyis ni byin brlabs te / /
dbang bskur byas pa'i dus kyi tha mar gnas / /
de rnams rim gyis gnas pa'i bar du ni / /
lhag pa'i 'bras bu gsum bcas yan lag go / /
rang gi sems las kun 'byung 'od chen 'phros / /
nam mkha'i rgyal dang rig ma kun nas drangs / /
nam mkha' khyab par gdan la bzhugs par gyur / /
rang gi bdag po bcings nas cod pan bcings / /
gshin rje mthar byed pad mthar rdo rje gzhan / /
khro bo bgegs dgra rang gi dkyil 'khor gnas / /
nga rgyal bzhi po sems bdag 'jam dbyangs bcas / /
kun du bzang dang phyag na rdo rje dang / /
dpal ldan rdo rje sems dpa' chos dbyings dang / /
dpal ldan dwe Sha rar bcas sgra rdo rje / /
'di rnams cod pan rdo rje mi bskyod pa / /
mi bskyod rdo rje'i steng du rdo rje sems / /
sa snying sku dbang dang ni gzugs rdo rje / /
gshin rje mthar byed mo ha ra tI rnams / /
'di rnams kyi ni spyi bor rnam snang bzhugs / /
mkha' snying dri yi steng du rin chen tog /
ngag rdor 'jig rten dbang phyug dri dang ro / /
pad mthar phyin rnams cod pan 'od dpag med / /
reg rdor sgrib sel badzra ra tI rnams / /
spyi bor yang ni don yod grub pa bzhugs / /
rang gi sa bon pad+ma'i nang gnas pa'i / /
'od kyis kyang ni phyag rgya lnga drangs nas / /
kha yi nang zhugs gsang ba'i dbus gnas te / /
zhu nas de las gzugs la sogs par gyur / /
sku rdor la sogs mtshan ma de lha mo / /
me long sogs gang yin de las byung spros / /
gzhan yang phyi rol me tog bdug spos sogs / /
de rnams nam mkha' la ni gdugs bzhin gyur / /
oM sarba ta thA ga ta dang /
pU dza la sogs sgra yi sngags brjod cing / /
mi bskyod rdo rje la sogs tshigs bcad lnga / /
brjod nas de nas mdun du rnam bsam pa / /
yaM las byung ba'i 'od sngo nag zhur byas nyid / /
rgyal mtshan gyis mtshan rlung gi dkyil 'khor la / /
de nas raM byung shin tu mdog dmar ba'i / /
gru gsum gyen gnas me yi tshogs kyis mnan / /
de nas me yi steng du 'od dmar oM / /
de las byung ba'i pad+ma'i snod mchog bsam / /
rnam pa bco lnga'i rdzas kyis yongs gang ba'i / /
bdud rtsi lnga la sa bon lnga rnams kyis / /
oM hUM zla ba gnyis ni mkha' dkyil gnas / /
zhugs nas de yi nang du lhung bar gyur / /
skol bas oM ni tshur gyur kun du blta / /
hUM gi sa bon las byung rdo rje nang / /
rdo rjes dkrugs par rnam par zhu gyur pa / /
yi ge hUM bzlas ye shes bdud rtsir gyur / /
de las gzhan pa yi ni snod rnams kun / /
thams cad rang gi lag na thogs par spro / /
lce yi rtse mor hUM byung rdo rje dkar / /
snying la gnas pa'i dkyil 'khor 'khor lo rgyal / /
thams cad kun du tshim par bsam par bya / /
dkyil 'khor dam pa'i mchog 'gyur ting 'dzin to / /
gang yang 'jam dbyangs rdo rje thugs ka yi / /
sems dpa'i snying po las byung 'jam ral gri / /
maM las byung ba'i sems kyi me bsgoms te / /
rdo rje gsum sku dang yang mnyam por byung / /
de rnams snying gnas rang mtshan sa bon las / /
byung nas ye shes 'od zer rab gsal ba'i / /
'od kyis ma lus sna tshogs kun du gang / /
ye shes bdud rtsi rgyun gyi rjes song nas / /
'jig rten khams rnams thams cad bsgral nas kyang / /
rnal 'byor bdud rtsi gzhan dang gzhan bsdus nas / /
'og tu gdong bltas nas ni de byung bas / /
skad cig gis ni 'jig rten gsum bcas rgyal / /
ma lus sna tshogs sangs rgyas nyid byas nas / /
'ongs nas spyi bo'i nang du rab tu zhugs / /
lus kun tshim par kun du gyur nas ni / /
thang cig de la yang ba'i rang bzhin gyur / /
de nyid gsum mchod cho ga bzhin du bya / /
maM gyi nang du rab zhugs rnam par blta / /
maM las byung gyur ral gri dbus su ni / /
zla gnas tsa na ka tsam thig ler gnas / /
de dbus dkyil 'khor dkyil 'khor gyi dbang po / /
nyi shur gcig gis ma tshang de rnams dag /
gang dang gang gis skyo med de bsgoms te / /
mngon sum byas nas thig le'i sbyor ba'o / /
rang lha'i sa bon las byung 'od 'phros pas / /
phyi rol gyi ni de bzhin gshegs pa rnams / /
chos 'byung zhes bya'i sna yi rtse mor zhugs / /
yang dag byang chub sems byung 'jam ral gyi / /
yang na 'khor lo pad+ma rdo rje'am / /
nas kyi tshad dam zla ba'i dbus su ni / /
de yi steng du maM byung mdog lnga pa'i / /
yungs kar tshad tsam rin chen zur brgyad pa / /
rin chen dbus su raM byas 'khor lo nyid / /
gang yin de gyur rnal 'byor shes mchog gis / /
rdo rje sogs mtshan de bzhin gshegs rnams kyi / /
de rnams nyin dang mtshan ma spro bar bya / /
mtshan ma brtan por byas pas brtags na ni / /
'od zer du ba'i 'od dang de bzhin gzhan / /
me khyer 'od dang snang ba chen po ste / /
rim gyis mthar thug phra mo'i sbyor ba'o / /
rngub pa dang ni gnas dang ring du gyur / /
sdud dang gang pa dang ni 'dzin pa rnams / /
'ong ba dang ni rjes dran sngon grub rnams / /
srog ma bsdams par gyur pa gang yin dge / /
oM dang dbugs de mnyam du nang du zhugs / /
AHyi sngags dang thabs cig dbus na gnas / /
hUM gi mthar ni rang gi sgra dang ldan / /
bzlas pa rkan dang mchu sbyar spang bar bya / /
de nyid sa bon las 'dir sangs rgyas spro / /
'od zer tshogs de nam mkhar song nas kyang / /
de nas byung ba'i lha mo de rnams kyis / /
dam tshig ces bya'i 'khor la mchod par byed / /
thams cad kun du 'khyud par gyur pa dang / /
dga' ba dag gis sangs rgyas rnams 'khyud 'gyur / /
de nas rang byas snying ga'i sems rdo rje / /
skad cig de la thub dbang zhugs par blta / /
gal te bsgoms dang bzlas pas skyo gyur na / /
rang gi snying ga'i de nyid rnam bsgoms pas / /
rig ma'i tshogs 'ongs nas ni glu yi sgras / /
de dang de yis 'khor lo mchog sad byas / /
mgo bo spags pa'i mtho gang tsam du ni / /
ma lus yongs su rdzogs pa'i zla ba dgod / /
bdud rtsi lnga rnams oM dang ldan pa ni / /
zhu bas skad cig de la rang lus bab / /
bsam bya gangs chu bsil 'dra bab gyur pas / /
ma lus skyo ba rnam par bsal bar bya / /
de nas thang cig de yis ngal sos nas / /
slar yang de yi gsang sngags bzlas brjod bya / /
gong du bshad pa'i dbang bskur mchod pa dang / /
bstod pa la sogs smon lam mthar thug brjod / /
byas nas gang dag gang rigs rab 'byung ba'i / /
de ni de dang de yi snying gar gzhug /
de nyid gsum tshig gis ni byin brlab bya / /
gnas nas thogs med ye shes gnyis med tshul / /
de la gshegs gsol gleng gzhi de rnams ni / /
las rgyal mchog ces bya ba'i ting 'dzin no / /
de las langs nas ting 'dzin sbyor ba yis / /
bdag nyid chen por rang lha'i rnam pa gzung / /
snang ba tsam du yul de mthong nas ni / /
sku sogs rdo rje bdag nyid dngos rnams dag /
rang gi sa bon las byung yongs rdzogs pa'i / /
'khor lo rang gi snying gar zhugs par bsam / /
raM las byung ba'i me yang bsgom par bya / /
zan zar gyur pa'i tshe na 'di skad gsungs / /
sngar bshad rlung dang me dang dgong dbus su / /
rdo rje la sogs cho ga bzhin byas nas / /
sku sogs lha rnams kun du tshim par bya / /
nang gi bdag nyid kyis ni sbyin sreg las / /
mthar thug par yang sems kyi bya ba ste / /
phung po la sogs bud shing kun dang ldan / /
ye shes me 'bar ba yis phung po ni / /
bsregs pa gang yin de ni bla med bshad / /
ma lus 'dod pa yi ni cho ga nyid / /
de yis rang gi lha yi rnam par bsgom par bya / /
rang dang gzhan lus la yang kun du mchod / /
sangs rgyas rnams bsten dam tshig shin tu thob / /
rjes su mthun pa'i 'gro ba'i don byas shing / /
de bzhin gshegs rnams kun du mchod par bsam / /
sems ni gcig tu mnyam par gzhag gyur pas / /
lus la sogs pa'i las rnams rtag tu bya / /
gang yang lus dang ngag dang yid kyi las / /
dga' bas thams cad nyin mtshan rab byed pa / /
de yi sngags dang phyag rgya rab brtags par / /
sangs rgyas mchog rnams kyis ni rab tu gsungs / /
ji ltar dngos po gcig la rnam par rtog /
dpag med 'byung 'gyur bud med mthong ba las / /
khyi dang 'dod pa can dang rab byung gsum / /
bde dang sdug bsngal rnam par grol ba'i sems / /
lus la sogs pa'i dge dang mi dge'i las / /
gang phyir de ni sems kyi dbang gis gsungs / /
de bas rtag tu rnam rtog dra gcod pa'i / /
sems ni nag po'i las su mi 'gyur ro / /
dam tshig nyams pas khaM las byung ba yi / /
snying gar sna tshogs rdo rje yis bkod pa / /
khaM las byung ba'i ral gri de nyid steng / /
sa bon 'di las byung ba'i don yod grub / /
sna tshogs pad+ma'i gdan la bzhugs pa yi / /
gong gi go rims nyid bzhin thams cad bya / /
myur du dbang bskur bas ni nyes kun dang / /
'gro ba rang bzhin gyis ni dag par blta / /
phyi rol khrus la'ang cho ga 'dis bya'o / /
gang zhig thun mtshams nyams par gyur pa yis / /
des kyang cho ga 'di ni bya ba ste / /
ji lta ba bzhin nyes pa gsum 'byung gsungs / /
gang yang sna tshogs pad+ma'i dbus gnas pa'i / /
hUM las byung ba yi ni bgegs mthar byed / /
bdud rtsi zhes bya 'khor lo dbang bskur bas / /
'bad pas bgegs rnams thams cad gzhom bya ste / /
de ltar ting 'dzin gsum po bsgom bdag nyid / /
gang bsgoms pas ni shin tu skyo gyur nas / /
'khor lo rang snying nang zhugs rnam par bsam / /
rnal 'byor ldan pas rig mar ldan par nyal / /
rnal 'byor gnyid log ldang ba'i dus su ni / /
lha mo'i tshogs kyis blangs pa'i glu yi sgras / /
myur bar kun du langs nas yang byas te / /
sngar bshad pa yi mnyam par gzhag par bya / /
dngos grub mtshan ma nye bar brtags nas ni / /
khang bzangs ngos gnyis nas ni 'dzeg pa dang / /
dag pa'i gtsug lag khang dang sangs rgyas sku / /
rmi lam gzhon nu ma dang rgyal po mthong / /
de nyid gsum gyi cho ga bzhin mchod nas / /
dngos grub 'dod pa yis ni dkyil 'khor bya / /
rig pa 'dzin dang ri lu mig sman dang / /
bcud kyis len pa'am phyag rgya che la sogs / /
rta dang gser dang rin chen sa gzhi 'gro / /
khrag dang bu dang bu mo du ma byin / /
bskal pa grangs med gsum la sogs pa yis / /
'di ru la las sangs rgyas thob par 'gyur / /
gang yang bde ba chen po'i ting nge 'dzin / /
thams cad bsgoms pas bde bar nyer bsgoms nas / /
de steng sdig pa kun las rnam grol nas / /
skad cig gis te rdo rje 'dzin par 'gyur / /
bdag gis man ngag brtsams 'di rab dad pas / /
bla ma'i zhal gyi pad+ma las rnyed de / /
mkhas pa rnams kyis 'di la ltad mo gyis / /
'gro ba kun la phan phyir bdag gis byas / /
ji ltar log pa'i brdzun gyis byas pa yis / /
pha yi drung nas cung zad rnyed pa ltar / /
de bzhin bdag gis bsod nams cung zad rnyed / /
de nas 'jig rten 'jam pa'i rdo rjer shog /
dpal ldan u rgyan yul du brten skyes shing / /
dpag med rgyud don ma lus rab mkhyen pa / /
dpal ldan rnam par dul zhi'i zhal snga nas / /
de yis dbang bskur slob ma'i gtso bo mchog /
de las sin d+hU'i ngos su de skyes shing / /
rnam thos bsti gnas zhes bshad rgyal bzhugs nas / /
shAkya'i bshes gnyen bdag nyid sangs rgyas shing / /
de yis yongs bkrol zhal gyi man ngag go / /
dpal ldan u rgyan yul nas byung ba'i sangs rgyas ye shes zhabs kyi zhal snga nas kyi sgrub thabs kyi man ngag rdzogs so // //
lo tsA ba dge slong khyung wer rin chen bzang pos bsgyur cing zhus te gtan la phab pa'o //
[ ]
