@## / /
rgya gar skad du /
shrI nA tha ma hA kA la sA d+ha na kra ma nA ma /
bod skad du /
dpal mgon po nag po chen po'i sgrub thabs kyi rim pa zhes bya ba /
dpal mgon po nag po la phyag 'tshal lo / /
'jigs pa'i tshogs rnams 'jigs byed pa / /
nag po de la phyag 'tshal nas / /
de yi sgrub thabs 'dod rnams kyis / /
don bsdus pa ni bshad par bya / /
bla ma brnyas byas sems can 'tshe / /
dam tshig smod dang bstan pa bshig /
de rnams bsgral bar bya ba yin / /
gzhan du nam yang bya ba min / /
dang po gnas btsal brtag par bya / /
skye gnas sgo can dbang ldan lha / /
ri'am tshang tshing phug dag gam / /
dur khrod dag gam lam can nam / /
mtshan ma gcig pa dag tu bya / /
rang snying hUM bsgoms 'phro 'du las / /
de las lha tshogs rang snang 'gyur / /
sna tshogs mchod pa rnam gsum bya / /
bshags pa byed dang sdom pa dang / /
yongs su bsngo dang lam la gnas / /
de nas byams dang snying rje dang /
dga' dang btang snyoms bsgom par bya / /
de nas stong pa nyid bsgoms la / /
sngags 'di yis ni brtan par bya / /
oM shU n+ya tA dz+nyA na badzra swa b+hA ba At+ma ko\u0f85haM /
sems de raM las nyi mar gyur / /
paM las sna tshogs pad+mar bskyed / /
de steng hUM ni mthing ga las / /
gri gug sngon po dag tu gyur / /
phar 'phros tshur ni 'dus pa las / /
gzas pa bsgyel ba'i gdan steng na / /
sku mdog nag po 'jigs pa che / /
khams gsum ma lus za bar byed / /
zhabs rnams sa la rdebs mdzad cing / /
lha dang lha min sdigs par byed / /
zhal bzhi pa la phyag drug pa / /
g.yas pa dkar la g.yon pa dmar / /
rgyab ni seng ge'i zhal dang ldan / /
rtsa ba'i zhal ni nag po ste / /
rtsa ba'i phyag ni gri gug dang / /
thod pa khrag gis bkang ba 'dzin / /
bar ma gnyis na dbyug to dang / /
glang po che yi pags pa 'dzin / /
gsum pa dgra sta zhags pa 'dzin / /
stag gi pags pas smad dkris shing / /
'dzag pa'i mgo bos do shal byas / /
shin tu 'jigs su rung ba bskyed / /
g.yas su gtum mo sngon mo ste / /
g.yas na thod pa g.yon dar nag /
g.yon du g.yung mo dmar mo ste / /
lu gu rgyud kyi zhags pa bsnams / /
rak+Sha si dang sing+ga la / /
mon mo nag po'i tshul du'o / /
thugs ka'i hUM las 'od 'phros pas / /
rang bzhin gnas nas spyan drangs te / /
gnas nas 'ongs nas de la thim / /
dzaHhUM baM hoHsa dgug gzhug bya / /
rdo rje rtse lnga'i phyag rgya yis / /
brtan par byin gyis brlab par bya / /
me tog nag po 'bras bu dang / /
mi dbang 'bras dang dkar dmar dang / /
klad pa na tshe dmar bzhi dang / /
bdud rtsi lnga dang dbang po ni / /
a las byung ba'i ka pA lar / /
zla ba nyi ma'i bar du ni /
sa bon lnga dang lcags kyu lnga / /
'og tu me sogs 'bar ba ni / /
dri ma rnam par dag byas nas / /
mi sdug dri dang rnam rtog ni / /
ha dang hrIHdang hos sbyangs nas / /
de nas cho gas lce myang byas / /
de la dbul ba'i sngags ni /
oM badzra gying ni dzaHhUM baM hoH /
oM ma hA kA la i daM /
d+hU pa /
puSh+pa dI paM /
gan+d+he /
i daM ba liM kha kha khA hi khA hi tiSh+Tha tiSh+Tha /
ban+d+ha ban+d+ha /
pa tsa pa tsa /
hUM phaT bya ba'i sngags kyis dbul / /
rdo rje dril 'dzin dpa' bo yi / /
dben pa'i sngags kyis glu blang zhing / /
bstod pa 'di yis yang dag bstod / /
hUM srin po'i gzugs kyis gdug pa can / /
tshar gcod byang chub sems dpa' ste / /
grong khyer sum brtsegs 'jig par byed / /
legs ldan khyed la phyag 'tshal bstod / /
bdag gis btsun par khyod bstod do / /
'jig rten 'di na rang dbang thob / /
sngon gyi bram zes smras pa ltar / /
bkra shis mchog bsgrub sems pa der / /
yid myur gzugs can kun du grags / /
mgon po byed cing 'jig rten skyong / /
'thab pa'i tshe na rtag tu rgyal / /
gshin rje ma mo mngon par bstod / /
dar gyi stod g.yogs sngon po can / /
sdug dang mi sdug lus su ston / /
mig gis thams cad rngam par byed / /
mchog bsgrub dpag med sems bder byed / /
snying dang ldan zhing rab tu dpa' / /
rtag tu khyod la bdag gis bstod / /
bdag gi nyi ma'i dkyil du ni / /
phreng ba'i tshul du gnas pa la / /
bdag gi snying gi dkyil du ni / /
raM las nyi ma'i 'od pad+ma / /
gri gug dbus nas phreng ba bya / /
kha nas lte bar 'khor tshul du / /
'bum la sogs pa ci nus bzlas / /
de las sngags las gri gug 'gyur / /
de yis bcad cing gtubs par bsam /
oM ma hA kA la gu Na hr-i da e ka dza TI hUM phaT /
de nas rtags ni 'byung bar 'gyur / /
rtags ni brtan par gyur pa dang / /
gsad pa'i las la 'jug par bya / /
gong gi sngags dang sbyor ba yis / /
gru gsum dkyil 'khor gru gsum la / /
byugs la ral gri gri gug bri / /
gru gsum mdung rtse mda' dang gzhu / /
kha dog nag po byas nas su / /
dgra bo'i gzugs brnyan kho ci 'dra / /
chus sbrus pa dang chu ngogs la / /
rkang rjes dur khrod thal ba dang / /
bdud rtsi lnga dang bag phye dang / /
khrag gis sbrus la sor brgyad pa / /
byas la snying gar 'khor lo gzhug /
sngags kyi 'od zer la gnod sbyin / /
mo rnams kyis ni dgug par bya / /
khugs nas gdug pa can la gdab / /
yang na rabs chad thod pa ru / /
'khor lo khrag gis bri bar bya / /
de yi dbus su gri gug bri / /
sngags dang ming spel dug gis dgang / /
klu yod gnas su mdze yis 'dzin / /
khrag bkang dur du sbas gyur na / /
rigs rgyud rtsad nas 'chad par 'gyur / /
zhing la sbas na mi skye 'gyur / /
phur bus gdab cing nyi zla'i bar / /
g.yung drung gtsug gi 'ug pa ru / /
gsod pa'i sems kyis gsod par 'gyur / /
khrag dang dug dang ske tshe dang / /
tsha gsum myos byed bdud rtsi sbyar / /
lus kun la ni byugs gyur na / /
rims nad kun gyis thebs par 'gyur / /
thod khrag bkang la lha rten la / /
bzlas pa 'bum byas phur pas gdab / /
grong khyer nges par 'khrug par 'gyur / /
khrag dang dug gis rab bkang la / /
'gram rtsa dag tu sbas gyur nas / /
grong khyer 'jig par the tshom med / /
nyi ma yi ni tshes dag la / /
tsha ba'i mar khu rab sbyar nas / /
rkang pa gnyis la byugs byas na / /
bya rog chen po'i sked bcings na / /
skrod pa dag tu 'gyur ba yin / /
grog mkhar dag gi sa dang ni / /
gur kum gi wang yung ba la / /
srin lag khrag gis sbyar byas la / /
'khor lo legs par bris nas ni / /
spra tshil ling+ga bcug byas nas / /
kha ni nub tu bltas 'gyur te / /
zhag bdun dag gi cho ga yis / /
brgya byin kyang ni dbang du 'gyur / /
da du ra yi phye ma dang / /
shing srin zos pa'i phye ma yis / /
sha chen dag la sbyar byas nas / /
kha ru blugs par gyur pa na / /
nges par smyo ba dag tu 'gyur / /
gri yis btub cing bcad pa dang / /
hom khung sbyin sreg cho ga bya / /
rdo la rten bcas dar gyis dkris / /
dben pa'i gnas su bzhugs nas ni / /
me tog nag po la sogs pa / /
sha chen spos dang gtor mas mchod / /
dam tshig ldan pas byas gyur na / /
rang sems ci 'dod 'grub par 'gyur / /
dpal ldan mgon po nag po yi / /
sgrub thabs byas pa'i phan yon gyis / /
de ni sgrub la dga' ba dang / /
myur bar dngos grub thob par 'gyur / /
dpal mgon po nag po'i sgrub thabs kyi rim pa slob dpon klu sgrub kyis mdzad pa rdzogs so // //
paN+Di ta 'bum phrag gsum pa dang /
lo tsA ba dge slong dar ma grags kyis bsgyur ba'o //
