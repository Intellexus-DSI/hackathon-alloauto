@## / /
rgya gar skad du /
a b+hi She ka pra kri yaM /
bod skad du /
dbang gi rab tu byed pa /
bcom ldan 'das rdo rje sems dpa'i la phyag 'tshal lo / /
thog mtha' med cing rtag tu grub / /
thub pa bde ba chen po'i sku / /
lhan cig skyes dga' phyag 'tshal nas / /
dbang gi cho ga gsal bshad bya / /
de la ji lta ba bzhin du dbang bskur zhing rjes su gnang ba thob la /
ting nge 'dzin gsum la mkhas pa /
rig pa bzlas pa'i rnal 'byor pas /
rang gi slob ma legs par brtags la /
rjes su gzung bar 'dod pas /
rgyal po dang rkun po la sogs pa'i nye bar 'tshe ba thams cad dang bral ba'i dkyil 'khor gyi khang pa la sogs par cho ga ji lta ba bzhin du rdul tshon gyi dkyil 'khor bri ba'am ras ris kyi dkyil 'khor la mchod pa rnam pa lngas mchod de /
dgongs ka'i dus su bum pa lhag par gnas pa bya'o / /
rang rang gi mtshan mas brgyan pa bcu dgu'am /
dgu'am /
lnga'am /
gcig go / /
de la mi bskyod pa'i rdo rje sngon po rtse lnga pa'o / /
rnam par snang mdzad kyi 'khor lo dkar po rtsibs brgyad pa'o / /
rin chen 'byung ldan gyi nor bu ljang gu'o / /
'od dpag tu med pa'i pad+ma dmar po'o / /
don yod grub pa'i ral gri ljang gu'o / /
spyan ma'i 'bras bu nag po'i mig dkar po gnyis so / /
mA ma kI rdo rje sngon po rtse lnga'o / /
gos dkar mo'i pad+ma dmar po'o / /
sgrol ma'i ut+pal sngon po'o / /
gzugs dang /
sgra dang /
dri dang /
ro dang /
reg bya dang /
chos kyi dbyings kyi rdo rje ma rnams kyi me long dkar po dang /
dri za'i pi wang sngon po dang /
dung dkar ser dang /
ro'i snod dmar po'am /
kha dog sna tshogs pa'i gos dang /
chos 'byung dkar po rnams rim bzhin du dgod par bya'o / /
gshin rje mthar byed dang /
shes rab mthar byed dang /
pad+ma mthar byed dang /
bgegs mthar byed rnams kyi rdo rje thob ba sngon po dang /
rdo rje dbyug pa dkar po dang /
pad+ma dmar po dang /
rdo rje sngon po kha bye ba rnams so / /
las thams cad pa'i bum pa ni /
bdud rtsi 'khyil pa'am /
rdo rje sems dpa'o / /
sna tshogs pa'i pad+ma dang zla ba'i dkyil 'khor la rnam par snang mdzad kyi dang lha mo bcu rnams kyi mtshan ma bri bar bya'o / /
gzhan rnams kyi nyi ma'i dkyil 'khor la'o / /
de'i nang nas rnam par rgyal ba'i bum pa shin tu che ba nag nog dang mi gtsang ba med pa /
lto ba 'phyang ba /
ske ba ring ba /
mtshan ma legs par bris la gos legs pa gnyis kyis ske ba dkris pa /
a mra'i yal ga la sogs pas brgyan pa /
gser dang /
dngul dang /
mu men dang /
mu tig dang /
bye ru'o / /
nas dang /
gro dang /
'bras kyi so ba dang /
til dang /
mon sran gre'u'o / /
br-i ha ti dang /
kaN+Da kA ri dang /
rnam par rgyal ba dkar po dang /
dan+dot+pa la dkar po dang /
ha sa de ba'o / /
rin po che sna lnga dang /
'bru sna lnga dang /
sman sna lnga lto ba'i nang du rab tu bcug nas /
dri zhim po'i chus yongs su gang bar bya'o / /
de'i steng du dkyil 'khor gyi 'khor lo bsgoms nas /
ar+g+ha dang /
zhabs bsil la sogs pa phul te /
ye shes kyi bdud rtsi zhu ba'i gzugs blo yis bcug nas /
de'i rjes su me tog gi phreng bas brgyan pa'i rdo rje steng du yang dag par bzhag ste /
rang gi lhag pa'i lha'i sngags brgya rtsa brgyad dam /
bdud rtsi 'khyil pa'i sngags kyis mngon par bsngags bar bya'o / /
bum pa gzhan rnams kyang ji ltar rigs par dkyil 'khor gyi 'khor lo'i sngags kyis bya'o / /
me tog dang bdug pa la sogs pas yang dag par mchod de /
gtor ma byin nas bstod pa bya ba ni /
mi bskyod rdo rje ye shes che / /
rdo rje dbyings ni mkhas chen po / /
rdo rje gsum mchog dkyil 'khor gsum / /
rdo rje dbyings la phyag 'tshal bstod / /
rnam par snang mdzad dga' chen po / /
rdo rje zhi ba dga' ba che / /
rang bzhin 'od gsal mchog gi gnas / /
ston pa rdo rje phyag 'tshal bstod / /
rin chen rgyal po rab tu zab / /
rdo rje nam mkha' dri ma med / /
rang bzhin dag pa gos pa med / /
rdo rje sku la phyag 'tshal bstod / /
rdo rje dpag med rgyal po che / /
mi rtog nam mkha' rdo rje 'dzin / /
'dod chags pha rol phyin pa thob / /
rdo rje gsung la phyag 'tshal bstod / /
rdo rje don yod rdzogs sangs rgyas / /
bsam pa thams cad yongs rdzogs pa / /
rang bzhin dag pa yang dag gyur / /
rdo rje sems dpa' phyag 'tshal bstod / /
ces bya ba brjod de dril bu dkrol bar bya'o / /
bum pa lhag par gnas pa'i cho ga'o / /
de'i 'og tu dkyil 'khor byas pa'i slob ma rnams me tog gi phreng ba bzung ste /
pus mo g.yas pa'i lha nga sa la btsugs nas /
sngags kyi snod du rung ba rnams la 'di bsgrag par bya ste /
kha cig gsang sngags grub don gnyer / /
dkyil 'khor 'dir ni 'jug par byed / /
bsod nams 'dod pas de las gzhan / /
gzhan dag 'jig rten mchog don gnyer / /
'jig rten mchog don gnyer ba yis / /
dad pa mang du byed pa yis / /
blo ldan dkyil 'khor 'jug bya yi / /
tshe 'dir 'bras bu 'dod mi bya / /
tshe 'dir 'dod par gyur pa la / /
'jig rten pha rol thob mi 'gyur / /
'jig rten pha rol don gnyer nas / /
'jig rten 'di yi 'bras bu rgyas / /
slob ma de rnams blo yis rang gi lus la bcug nas /
rdo rje'i lam nas phyung nas /
rang 'od kyi rig ma'i pad+ma la gnas par bsams la de bzhin gshegs pa thams cad zhu ba'i ngo bos dbang bskur nas dkyil 'khor gyi shar sgor bzhag ste /
'jug pa'i don du gsol ba gdab par bya'o / /
khyod ni ston pa dpal chen po / /
mA ma kI dang bdag sbyor ba'i / /
mgon po chen po bdag 'tshal lo / /
byang chub chen po'i tshul bstan pa / /
dam tshig de nyid bdag la stsol / /
byang chub sems kyang bdag la stsol / /
sangs rgyas chos dang dge 'dun dang / /
skyabs gsum dag kyang bdag la stsol / /
thar pa chen po'i grong mchog tu / /
mgon po bdag ni gzhug tu gsol / /
zhes bya'o / /
slob ma gcig gtso bor byas nas /
bu khyod tshur shor theg chen gyi / /
cho ga sngags kyi spyod pa'i tshul / /
khyed la yang dag bshad par bya / /
khyod ni tshul chen snod yin te / /
dus gsum 'byung ba'i sangs rgyas rnams / /
sku gsum thugs kyi rdo rje can / /
rdo rje sngags kyi mthu stobs kyis / /
ye shes mnyam med yang dag brnyes / /
gsang sngags sbyor ba mnyam med de / /
shAkya seng sogs skyob pa yis / /
bdud sde shin tu mi bzad pa / /
stobs chen dag kyang de yis bcom / /
'jig rten rjes mthun rtogs nas ni / /
'khor lo bskor nas mya ngan 'das / /
de bas kun mkhyen thob bya'i phyir / /
bu yis blo gros 'di gyis shig /
ces brjod par byas nas /
dkon mchog gsum la skyabs su mchi / /
sdig pa thams cad so sor bshags / /
bsod nams kun la rjes yi rang / /
sangs rgyas byang chub yid kyis gzung / /
zhes bya bas gsum la skyabs su 'gro ba lan gsum brjod par bya'o / /
slob ma de rnams la /
oM AHbig+h+nAn+ta kr-i ta hUM /
zhes bdud rtsi 'khyil pa'i sngags kyis bsrung ba byas la /
de rnams kyi snying ga dang /
mgrin pa dang /
spyi bor zla ba la gnas pa'i rdo rje dang /
pad+ma dang /
'khor lo'i lte ba la hUM AHoM rnam par bsam par bya'o / /
slob dpon yang langs te /
g.yas pa'i khu tshur gyis rdo rje bzung bas /
slob ma rnams kyi snying ga dang /
mgrin pa dang /
spyi bor rdo rje yang dag par gtugs te /
hUM AHoM zhes bya ba brjod nas so / /
me tog ni spyi bor ro / /
bdug spos dang mar me ni mdun du'o / /
de bzhin du dri ni snying gar sbyin par bya'o / /
de nas bdud rtsi 'khyil ba'i sngags kyis mngon par bzlas pa'i so shing gas pa med pa /
rma med pa /
a shwat+tha la sogs pa sor bcu gnyis kyi tshad rtse mor me tog gi phreng bas dkris pa slob ma rnams la sbyin par bya'o / /
de rnams kyis kyang shar phyogs su kha bltas pa'am /
byang phyogs su kha bltas pas bca' ste /
phyugs kyi ko ba tsam byugs pa'i sa la bskur bar bya'o / /
de la zhi ba la sogs pa'i las bstan par bya ste /
gang yang sngon du kha bltas lhung / /
mchog gi dngos grub der shes bya / /
de bzhin shar du rtse mo bltas / /
dngos grub 'bring du rab tu grags / /
de bzhin byang du kha bltas pas / /
byol song dngos grub 'jig rten 'dod / /
gal te lho ru mngon phyogs pa / /
shin tu nag por de nas 'gyur / /
nub tu mngon par kha bltas pas / /
phra mo'i dngos grub de nas shes / /
de nas so shing bskyur ba las / /
gal te 'og tu kha bltas ltung / /
de ni sa 'og dngos grub 'gyur / /
nges par the tshom med pa'o / /
de nas slob dpon gyis kha bshal ba chu khyor ba gsum blud par bya ste /
oM hrIHbi shud+d+haHsar+b+ba d+ha r+m+ma pA paM ni sh+tsa saM sho d+ha ya /
sarba bi ka lpAn a pa na ya hUM /
zhes bya ba'i sngags kyis kha bshal bar bya'o / /
yang de rnams 'dug tu bcug nas /
ku sha la bdud rtsi 'khyil ba'i sngags kyis mngon par bzlas te de rnams la stan dang sngas su byin nas /
de nyid kyi sngags kyis mngon par bzlas pa /
skud pa sum sgril byas te /
mdud pa gsum byas pa bsrung ba'i don du slob ma rnams kyi dpung pa g.yas pa la bcings te /
chos bshad pas spro ba bskyed par bya'o / /
'jig rten du ni kun mkhyen rnams / /
u du m+bA ra'i me tog bzhin / /
brgya lam nas ni res 'ga' zhig / /
'byung 'gyur yang ni mi 'byung ngo / /
gsang sngags spyod pa'i tshul 'byung ba / /
de bas kyang ni dkon pa ste / /
gang gis sems can mnyam med don / /
mya ngan mi 'da' byed par nus / /
bskal ba bye ba du ma ru / /
sdig pa bgyis par gyur pa gang / /
de kun dkyil 'khor 'di 'dra ba / /
mthong nas 'byang bar 'gyur lags na / /
grags pa mtha' yas sngags spyod pa'i / /
tshul la gnas pa smos ci dgos / /
gang dag spyod pa mchog 'di la / /
blo gros shin tu mi g.yo ba / /
deng bdag gis ni ngan 'gro'i rgyun / /
sdug bsngal kun 'byung rab tu bcad / /
bdag nyid chen po khyed rnams kyis / /
rnyed pa mnyam med de ring rnyed / /
gang phyir rgyal ba sras bcas pa / /
bdag nyid chen po kun gyis ni / /
bstan pa 'di ni khyed rnams kun / /
yongs su bzung ste skye bzhin pa'o / /
de phyir khyed rnams theg chen la / /
sang ni rab tu skye bar 'gyur / /
theg pa chen po cher 'byung ba'i / /
lam mchog 'di ni dpal dang ldan / /
khyed rnams der ni dong bas na / /
de bzhin gshegs pa rnams su 'gyur / /
zhes bya ba la sogs pa'i chos bshad cing bsgrags nas / /
de rnams bdud rtsi 'khyil ba'i sngags kyis yang dag par bsrungs la /
sdom pa'i bye brag gzung bar bya'o / /
phyir mi ldog pa'i 'khor lo'i dbang / /
byin nas mgon po bdag la gsungs / /
dkyil 'khor lha yi de nyid dang / /
slob dpon gyi ni las rnams dang / /
sangs rgyas rnams kyi dam tshig dang / /
gsang ba'i sdom pa bla na med / /
sems can rnams kyi don byed phyir / /
rtag tu bdag ni slob dpon 'gyur / /
zhes bya'o / /
slob ma de rnams ku sha'i stan la nyal du bcug ste /
rmi lam la ci mthong ba nga la zlos shig ces bya'o / /
slob ma lhag par gnas pa'i cho ga'o / /
yang dkyil 'khor gyi khang par slob dpon zhugs nas bsrung ba'i don du bdud rtsi 'khyil pa'i sngags bzlas par bya'o / /
gtor ma yang byin nas /
oM AHbig+h+nAn+ta kr-ita hUM /
zhes bya ba'i sngags kyis nang par snga bar phyir byung nas slob ma de rnams bos te /
de rnams kyi rmi lam dge ba'am /
mi dge ba dris nas /
gal te rmi lam mi dge na bdud rtsi 'khyil pa'i sngags kyis bsrung bar bya'o / /
de nas bris sku la sogs pa'i dkyil 'khor la mchod pa rgya chen po byas nas /
rang gi lha'i rnal 'byor sngon du song bas /
rang nyid kyis slob ma 'jug pa'i cho gas zhugs nas /
de nas 'og nas 'byung ba bzhin du rjes su gnang ba'i dbang gi bar bcom ldan 'das gtso bo la blo yis 'thob par bya'o / /
de nas slob ma rnams gzhug par bya ba'i don du bden pa'i byin gyi rlabs gsol bar bya'o / /
chos rnams gzugs brnyan lta bu ste / /
dag cing gsal la rnyog pa med / /
gzung du med cing brjod du med / /
rgyu dang las las kun du 'byung / /
de bzhin nyid las nges par skyes / /
bden pa 'di yis dkyil 'khor du / /
gzugs brnyan lta bu slob mas ni / /
gsal shing sdig med mthong bar shog / /
ces bya bas bden pa'i byin gyi rlabs gsol nas / /
yol ba las phyi rol du yon byin pa'i slob ma dbang bskur ba ni snod du bya ba'i phyir / /
rnam par snang mdzad kyi gzugs su nye bar dmigs la /
A khaM bI ra hUM /
zhes bya ba'i sngags kyis me tog gi phreng ba bzung ba gdong g.yogs kyis dkris pa bum pa'i chus gtor ba dkyil 'khor du 'jug pa'i don du dri bar bya'o / /
kye khyod gang la dga' zhes bya /
bde ba chen po bdag ni skal ba bzang po la zhes bya'o / /
slob ma'i snying gar rdo rje bzhag nas /
oM sar+b+ba yo ga tsit+ta ut+pA da yA mi /
su ra te sa ma ya s+t+waM hoHsid+hi badzra ya thA su khaM /
zhes bya ba 'dis byang chub kyi sems bskyed nas brjod par bya ste /
deng khyod de bzhin gshegs pa thams cad kyis byin gyis brlab par 'gyur ro / /
khyod kyis de bzhin gshegs pa thams cad kyi mchog tu gsang ba 'di dkyil 'khor du ma zhugs pa rnams la brjod par mi bya zhing mi dad par yang mi bya'o / /
hU~M dzaHhU~M zhes bya ba 'dis bkug ste yol ba'i nang du bcug nas dkyil 'khor gyi shar gyi sgor yang dag par bzhag ste /
'di skad du brjod par bya'o / /
deng khyod de bzhin gshegs pa thams cad kyi rigs su zhugs kyi / /
de'i phyir ngas khyod la rdo rje'i ye shes bskyed par bya'o / /
ye shes gang gis khyod de bzhin gshegs pa thams cad kyi dngos grub kyang thob par 'gyur na /
dngos grub gzhan lta smos kyang ci dgos khyod kyis dkyil 'khor ma mthong ba rnams kyi mdun du brjod par ma byed cig dam tshig nyams par gyur ta re /
yang slob ma'i spyi bor rdo rje gzhag la brjod par bya ste /
'di ni dam tshig rdo rje ste / /
gal te la lar khyod 'di smra / /
khyod ni spyi bo 'gas par byed / /
me tog dang bcas pa'i rdo rje snying gar gzhag la brjod par bya ste /
oM rdo rje sems dpa' deng khyod kyi / /
snying la yang dag zhugs par gyur / /
gal te tshul 'di smras na ni / /
de ma thag tu dral nas gshegs / /
'dis mna' bsgags nas bdud rtsi rnam pa lnga pad+ma'i snod la gnas pa'i yi ge gsum gyis brlabs la /
oM badzra a mr-i to da ya hU~M ThaH zhes bya ba 'dis lan bdun bzlas pa byas nas /
'di ni khyod kyi dmyal ba'i chu / /
dam las 'das na bsreg par 'gyur / /
dam tshig bsrungs na dngos grub ster / /
rdo rje bdud rtsi chu 'thungs shig /
ces brjod la blud par bya'o / /
de nas 'di brjod par bya ste /
deng phyin chad khyod kyi phyag na rdo rje nga yin gyis /
ngas 'di gyis / /
ngas 'di gyis shig ces bsgo ba gang yin pa de yang khyod kyis bya dgos so / /
khyod kyis nga la brnyas par ma byed cig /
mi bde ba ma spangs par khyod 'chi ba'i dus byas nas dmyal bar ltung bar gyur te re zhes brjod pas dam tshig gi chu sbyin par bya'o / /
de nas slob mas 'di ltar brjod du gzhug ste /
de bzhin gshegs pa thams cad kyis byin gyis rlob la rdo rje sems dpa' bdag la dbab tu gsol zhes bya'o / /
de nas slob ma'i snying gar laM ser po yongs su gyur pa las /
rdo rje rtse gsum las mtshan pa'i dbang chen gyi dkyil 'khor gru bzhi pa la yi ge hU~M gnas pa'o / /
spyi bor baM yig las skyes pa'i bum pas mtshan pa'i chu'i dkyil 'khor zlum po dkar po la yi ge haHgnas pa'o / /
mgrin par yaM yig las skyes ba g.yo ba'i ba dan gnyis kyis mtshan pa'i du ba'i mdog can gzhu'i rnam pa lta bu rlung gi dkyil 'khor la yi ge AHgnas pa'o / /
rkang pa'i mthil du rlung gi dkyil 'khor gyis sbar ba'i gru gsum pa 'od zer 'phro ba'i me'i dkyil 'khor la yi ge dz+heMHgnas pa'i 'od zer dang bcas pa bsgoms te /
dregs pa dang bcas pa'i dril bu dkrol la /
A be sha ya s+t+waM b+ha ya ra ra ra ra tsA la ya hU~M haHaHdz+haiMHzhes brjod nas lce la yi ge AHdmar po bsams nas 'od dpag tu med pa'i gzugs su bsgom par bya'o / /
babs nas bu khyod dge dang mi dge smos zhes bya ba brjod do / /
smra ba shes nas oM tiSh+Tha badzra /
zhes bya bas brtan par bya'o / /
khyod kyi mig la ci snang ci mthong zhes dris nas /
de nas de yis brjod de /
dkar po dang /
ser po dang /
dmar po dang /
nag po mthong na /
zhi ba dang /
rgyas pa dang /
dbang dang /
mngon spyod kyi dngos grub kyi snod dang ldan par brjod nas bden pa'i byin gyi rlabs brjod par bya ste /
de ltar dkyil 'khor yang dag 'dir / /
bdag gis slob ma gzhug pa la / /
ji ltar bsod nams de bzhin shog /
lha rnams kyi ni rigs kyi rim / /
ji ltar dngos grub rim pa 'di / /
gang gi rigs kyi snod yin la / /
ji ltar bsod nams mthu yis ni / /
dkyil 'khor 'dir yang de bzhin shog / /
de nas me tog gi phreng ba de / /
pra tIts+tsha badzra hoHzhes bya ba 'di yis dkyil 'khor la bsgyur bar bya'o / /
de nas me tog lhung ba la /
dman pa dang /
'bring dang /
mchog gi dngos grub mtshon par bya'o / /
de la gal te sangs rgyas rnams kyi dbu'i spyi gtsug gi dpral bar babs na des phyag rgya chen po'i dngos grub thob bo / /
gal te spyan nam zhal la babs de sngags kyi dngos grub bo / /
yan lag mchog la ni mchog go / /
yan lag 'bring la ni 'bring ngo / /
smad kyi cha la ni tha ma'o / /
gzugs las shin tu ring bar babs na phran tshegs so / /
nye ba ni dngos grub myur du 'grub pa'o / /
lha rnams kyi rang gi re'u mig gi gnas la rnam par dpyad pa'i phyir shes par bya'o / /
gal te lha gnyis kyi dbus su lhung na /
de'i tshe me tog gang dang nye bar babs pa de'i rigs yin no / /
dkyil 'khor gyi phyi rol du babs na phran tshegs kyi dngos grub bo / /
gal te dkyil 'khor gyi mtshams kyi phyi rol la babs na /
de'i tshe yang bsgyur du gzhug go / /
lan gsum du byas te de la de nyid du babs na dngos grub med de /
phyi'i rdo rje ra ba'i phyi rol du lhung na dngos grub med do / /
nang du babs na shin tu dka' bas so zhes bya ba ni me tog bsgyur ba'i cho ga'o / /
de nas yang me tog phreng ba de yang blangs nas /
slob ma'i spyi bor bcing bar bya ste /
pra ti gr-ih+na staM mi maM sa twa ma hA ba la /
zhes bya ba brjod do / /
mig gnyis la yi ge oM bsams nas /
rdo rje sems dpa' deng khyod kyi / /
mig 'byed pa la brtson par mdzad / /
mig ni thams cad 'byed mdzad de / /
rdo rje'i mig ni bla na med / /
ces bya ba brjod nas gdong g.yogs dgrol bar bya'o / /
de nas dkyil 'khor bstan par bya ste /
dbus su rnam par shes pa'i phung po mi bskyod pa shar la sogs pa'i phyogs su gzugs ni rnam par snang mdzad do / /
tshor ba ni rin chen 'byung ldan no / /
'du shes ni 'od dpag tu med pa'o / /
'du byed ni don yod grub pa'o / /
me la sogs pa'i mtshams rnams su sa'i khams ni spyan ma'o / /
chu'i khams ni mA ma ka'i'o / /
me'i khams ni gos dkar mo'o / /
rlung gi khams ni sgrol ma'o / /
phyi'i dkyil 'khor gyi me la sogs pa'i mtshams bzhi dang shar phyogs kyi sgo'i mtshams rnams su gzugs rdo rje ma dang /
sgra rdo rje ma dang /
dri rdo rje ma dang /
ro rdo rje ma dang /
reg bya rdo rje ma dang /
chos kyi dbyings kyi rdo rje ma'o / /
gshin rje mthar byed dang /
pad+ma mthar byed dang /
shes rab mthar byed dang /
bgegs mthar byed rnams ni shar la sogs pa'i sgor gnas pa'o zhes bya ba ni dkyil 'khor du 'jug pa'i cho ga'o / /
da ni dbang bskur ba'i cho ga brjod par bya ste /
byang chub rdo rje sangs rgyas rnams / /
mchod chen ji ltar byin pa ltar / /
bdag kyang bsgral ba'i don gyi phyir / /
nam mkha'i rdo rje deng bdag gsol / /
zhes bya bas gsol ba gdab pa dang ldan pa'i slob ma mi bskyod pa'i gzugs su dmigs nas /
rang rig skyes bu'i chu yis ni / /
kun du bum pa'i rgyan rnams kyis / /
dbang bskur rdo rje can bsams nas / /
rdo rje thugs ni rab tu bsgom / /
rdo rje dang bcas pa'i khu tshur gyis chu blangs nas /
dbang bskur ba ni rdo rje che / /
khams gsum pa yis phyag byas pa / /
gsang ba gsum las byung ba yi / /
sangs rgyas kun gyis sbyin par bya / /
oM badzra a b+hi Shiny+tsA mi s+t+waM /
zhes bya ba brjod nas /
slob ma 'khor los sgyur ba bzhin du dbang bskur bar bya'o zhes bya ba ni chu'i dbang bskur ba'i cho ga ste / /
me long lta bu'i ye shes so / /
de nas gong du bstan pa'i rim pas gser ram gos la sogs pa las byas pa'i dbu rgyan rin chen 'byung ldan gyi sbyor bas slob ma'i mgo la sbyin par bya'o / /
oM sar+b+ba bud+d+ha tsu Da mA Ni ma hA ma gu taM pra tIts+tsha badzra hoH /
nam mkha'i khams kyi yongs su gtogs pa'i de bzhin gshegs pa thams cad rigs kyi bdag po'i gzugs kyi dbu brgyan la nye bar gnas pa bsam par bya'o zhes bya ba ni dbu rgyan gyi dbang bskur ba'i cho ga ste /
mnyam pa nyid kyi ye shes so / /
de nas rdo rje rtse lnga pa chen po lag pas snying gar bzhag /
slob ma 'jig rten dbang 'dra zhing / /
rdo rje sems dpa' zhes dbang bskur / /
sangs rgyas kun gyi rdo rje'i dbang /
de ring khyod la bskur bar bya / /
'di de sangs rgyas thams cad kyi / /
dngos grub phyir na rdo rje long / /
zhes bya ba brjod la /
rdo rje snying ga la sogs par gtugs nas /
lag pa g.yas par rdo rje sbyin par bya'o zhes bya ba ni rdo rje'i dbang gi cho ga ste /
so sor kun du rtog pa'i ye shes so / /
de nas don yod grub pa'i gzugs su dmigs nas /
lag pa g.yon pas dril bu byin la slob ma rdo rje dril bu dang ldan pa'i lag pa gnyis kyis 'khyud pa'i rnam pa ltar byas nas /
oM badzra a d+hi pa ti twaM a b+hi Shi ny+tsA mi tiSh+Tha badzra ma hA sa ma ya s+t+waM /
zhes bya ba ni dril bu'i dbang gi cho ga ste /
bya ba nan tan gyi ye shes so / /
de nas rnam par snang mdzad kyi gzugs su dmigs nas /
ming gi dbang bskur bar bya ste /
mgo bor rdo rje dril bu bzhag nas /
oM badzra satwa twaM a b+hi Shiny+tsa mi badzra nA ma a b+hi She ka taH /
kye dpal zhe sdang rdo rje /
kye dpal gti mug rdo rje /
kye dpal nga rgyal rdo rje /
kye dpal 'dod chags rdo rje /
kye dpal phrag dog rdo rje zhes bya ba la sogs pa rigs dang rjes su mthun pa'i ngo bo nyid kyis ming bya'o / /
mi bskyod pa ni dgyes pa'i rdo rje dang /
longs spyod rdo rje dang /
dga' ba'i rdo rje dang /
sgeg pa'i rdo rje dang /
rol pa'i rdo rje dang /
rang byung rdo rje dang /
zhe sdang rdo rje dang /
kye rdo rje dang /
snying rje stobs kyi rdo rje dang /
thugs kyi rdo rje zhes brjod do / /
rnam par snang mdzad kyi ni rnam par snang mdzad rdo rje dang /
gti mug rdo rje dang /
oM yig rdo rje dang /
rtag pa'i rdo rje dang /
de bzhin gshegs pa'i rdo rje dang /
sgyu ma'i rdo rje dang /
sangs rgyas rdo rje dang /
sku'i rdo rje zhes mngon par brjod do / /
rin chen 'byung ldan gyi ni rin chen rdo rje dang /
yid bzhin nor bu rdo rje dang /
mkha' rdo rje dang /
nam mkha' rdo rje dang /
ma rdo rje dang /
nyi ma rdo rje dang /
'od byed rdo rje dang /
nga rgyal rdo rje zhes bya ba la sogs pa bstan to / /
'od dpag med kyi ni 'dod chags rdo rje dang /
spyan ras gzigs rdo rje dang /
chos rdo rje dang /
pad+ma'i rdo rje dang /
shes rab myu gu rdo rje dang /
bde ba'i myu gu rdo rje dang /
snying rje myu gu rdo rje dang /
pad+ma'i myu gu rdo rje dang /
mchog dga'i rdo rje dang /
dga' bde'i rdo rje dang /
ngag gi rdo rje zhes bya bar brjod do / /
don yod grub pa'i ni /
don yod grub pa rdo rje dang /
rdo rje rta mchog dang /
dam tshig rdo rje dang /
pha rol tu phyin pa'i rdo rje dang /
lam gyi rdo rje dang /
phrag dog rdo rje zhes brjod do / /
rdo rje sems dpa'i ni /
mchog gi dang po'i rdo rje dang /
mi mnyam pa'i rdo rje dang /
dga' ba'i rdo rje dang /
dam tshig rdo rje dang /
rnam par rgyal ba'i rdo rje dang /
bde ba chen po'i rdo rje dang /
mi g.yo ba'i rdo rje dang /
sems dpa'i rdo rje dang /
yan lag med pa'i rdo rje dang /
ye shes rdo rje dang /
lhan cig skyes pa'i rdo rje dang zhes bya bar rab tu grags pa'o / /
mi bskyod pa'i rim gyis bud med rnams la ni /
bdag med rdo rje dang /
phyag na rdo rje ma dang /
rdo rje phreng ba ma dang /
'byung gnas rdo rje ma dang /
rdo rje mA ma kI zhes brjod do / /
rnam par snang mdzad kyi ni /
rdo rje spyan ma dang /
rdo rje mkha' 'gro ma dang /
rdo rje dkar mo dang /
rdo rje sgeg mo dang /
rdo rje 'khyud ma zhes brjod do / /
rin chen 'byung ldan gyi ni /
rdo rje sgrol ma dang /
rdo rje dbugs 'byin ma dang /
rdo rje 'bar ma dang /
rdo rje phreng ba ma zhes brjod do / /
'od dpag tu med pa ni /
'dod chags rdo rje ma dang /
rdo rje glu ma dang /
ngo mtshar bde ba'i rdo rje ma dang /
rdo rje be tA byA dang /
rdo rje blo ma dang /
rdo rje bzhad ma dang /
pad+ma rdo rje ma dang /
rdo rje gos dkar mo zhes brjod do / /
don yod grub pa'i ni /
rdo rje snying po ma dang /
rdo rje sgyu ma dang /
rdo rje tho ba mo dang /
rdo rje sgrol ma zhes brjod do / /
rdo rje sems dpa'i ni /
rdo rje rol ma dang /
rdo rje mgyogs ma dang /
rdo rje 'dod ma dang /
rdo rje kang ka ma dang /
rdo rje lbu ba ma dang /
rdo rje 'char ma dang /
rdo rje mA ma kI zhes brjod do / /
ming gi dbang bskur ba'i cho ga ste /
shin tu rnam par dag pa'i chos kyi dbyings kyi ye shes so / /
dbang bskur ba 'di rnams kyis sngags dang rgyud nyan pa dang /
'chad pa dang /
sngags sgrub pa la dbang bskur bar 'gyur ro / /
dbang lnga po nyid ni rig pa'i dbang zhes brjod do / /
rnam pa thams cad du spyan ma la sogs pa'i rig ma'i bya ba 'jug pa'i phyir ro zhes bya'o / /
de nas /
kye rdo rje slob dpon dbang bskur ba / /
gang gis khyod kyi drin gyis bdag / /
rang dang gzhan don nus gyur ba'i / /
snying rje'i gter gyis bdag la stsol / /
zhes bya bas gsol ba btab pa dang ldan pa'i slob ma rgyan thams cad kyis brgyan pa /
gdugs dang /
rgyal mtshan dang /
bla re blang bar bya ste /
shar sgor seng ge'i khri la sna tshogs kyi pad+ma la gnas pa'i 'dab ma brgyad pa'i steng du /
rdo rje sems dpa'i gzugs su dmigs nas hUM yig las skyes pa'i rdo rje bsgoms te /
thog mtha' med pa'i sems dpa' ni / /
rdo rje sems dpa' bde ba che / /
kun du bzang po thams cad bdag / /
rdo rje snyems ma gtso bo'i gtso / /
mchog gi dang po skyes bu bcom ldan 'das / /
zhes bya ba de nyid kyis rdo rje 'dzin du gzhug go / /
de nas a yig las skyes pa'i dril bu ste /
'di ni sangs rgyas thams cad ni / /
shes rab dbyangs kyi rjes 'gror bshad / /
khyod kyis kyang ni rtag tu bcang / /
byang chub mchog tu rgyal ba bzhed / /
ces bya bas g.yon pa'i lag tu sbyin par bya'o / /
srid pa ngo bo nyid kyis dag / /
ngo bo nyid kyis srid par byas / /
ngo bo nyid dag sems dpa' mchog /
srid pa mchog tu byed par 'gyur / /
zhes bya bas kyang slob mas dkrol bar bya'o / /
de nas phyag rgya'i dam tshig brjod par bya ste /
yid kyis sku ni ston pa'i phyir / /
gang gis thams cad skur bstan la / /
de na phyag rgyar rab tu grags / /
zhes bya ba 'dis rang 'dod pa'i lha'i skur phyag rgya chen por byin gyis brlabs nas 'khyud par bya'o / /
de nas slob dpon gyis rang gi snying ga'i sa bon las byung ba'i lha'i tshogs nam mkha' la gnas pas dbang bskur bar bsams nas /
dbang bskur ba ni rdo rje che / /
khams gsum kun gyis phyag byas pa / /
gsang ba gsum las byung ba ni / /
sangs rgyas kun gyis sbyin par bya / /
zhes bya ba dang /
phyir mi ldog pa'i dbang bskur ba'i tshigs bcad rnams kyis dbang bskur bar bya'o / /
oM su pra tiSh+Tha twa badzre /
zhes brjod de zhu ba'i zhabs la mi bskyod pas rgyas btab par bsam /
ji ltar gsungs pa ni /
shes rab bcu drug lon pa la / /
lag pa gnyis kyis 'khyud nas su / /
rdo rje dril bu mnyam sbyar bas / /
slob dpon dbang du 'dod pa yin / /
de nas mdor bsdus pa'i dkyil 'khor gyi de nyid dang /
dkyil 'khor gyi rnam par dag pa brjod par bya ste /
dkyil 'khor pad+ma nyid du brjod / /
yid kyi 'khor lo mchog yin te / /
ye shes zhes bya gzhal yas khang / /
sems kyi gzhal yas mthon bo ste / /
phung po lnga ni mdor bsdus na / /
sangs rgyas lngar ni rab tu grags / /
zhes bya ba la sogs pa'o / /
de nas slob ma rnam par snang mdzad la sogs pa'i gzugs su dmigs nas /
rjes su gnang ba sbyin par bya ste /
sems can kun la phan don du / /
'jig rten khams ni thams cad du / /
ji ltar 'dul ba sna tshogs kyis / /
chos kyi 'khor lo bskor bar gyis / /
chos kyi gnas su rdo rje dang /
rin po che dang pad+ma dang / /
las kyi sgra rab tu gzhug par byas la rim gyis tshigs bcad lngas rjes su gnang ba sbyin par bya'o / /
de nas mi bskyod pa'i gzugs su dmigs nas rdo rje'i brtul zhugs sbyin par bya ste /
'di de sangs rgyas thams cad kyi / /
rdo rje sems dpa'i phyag na gnas / /
khyod kyis kyang ni rtag tu zung / /
phyag na rdo rje'i brtul zhugs brtan / /
zhes bya ba 'dis hUM las skyes pa'i rdo rje sbyin par bya'o / /
oM sar+b+ba ta thA ga ta sid+d+hi badzras maya tiSh+Tha e Sha twaM d+ha ra yA mi hi hi hi hi hi hUM /
zhes bya ba brjod la /
slob ma rdo rje'i brtul zhugs 'dzin du gzhug go zhes bya ba ni rdo rje'i brtul zhugs sbyin pa'o / /
de nas bdag nyid sangs rgyas kyi gzugs su bsgoms nas /
g.yon pa'i khu tshur gyis snying gar chos gos kyi sne bzung la lag pa g.yas pas mchog sbyin pa'i phyag rgyas rang gi slob ma gang gi rigs yin pa de'i gzugs su dmigs par bya ste /
oM e Sho haM twaM byA ka ro mi /
badzra satwa ta thA ga ta /
b+ha ba durga ti to d+hi t+yA /
a h+yan+ta b+ha ba shud+d+hA ya /
kye che ge mo rdo rje ta thA ga taHsid+h+ya sa ma ya s+thA b+hu r+b+hu ba swaH /
zhes bya bas lung bstan par bya ste /
'di ltar 'byung ba'i phyag rgya 'dis gang lung bstan par byas pa de la de bzhin gshegs pa thams cad dang byang chub sems dpa' thams cad dkyil 'khor gyi 'khor lo pas mgrin gcig gis bla na med pa yang dag par rdzogs pa'i byang chub tu lung bstan par 'gyur te /
'di 'byung ba'i phyag rgya'i mthu dang /
sngags 'di'i stobs nyid kyis phyir dad par bya'o zhes slob ma la brjod par bya'o zhes bya ba ni lung bstan pa'o / /
de nas oM ma hA sa ma ya ha na hUM phaT /
ces bya ba brjod la dbugs dbyung ba sbyin par bya'o / /
gsang mchog dkyil 'khor dam pa ni / /
mthong ba dang ni zhugs gyur pas / /
sdig pa kun las nges par grol / /
khyed rnams de ring legs par gnas / /
bde chen theg pa 'di la ni / /
phyin chad 'chi ba yod min te / /
srid pa'i sdug bsngal las khyod 'das / /
srid pa shin tu dag pa'i phyir / /
gang zhig skyes pa tsam gyis ni / /
sangs rgyas nyid du rtogs med pa'i / /
rdo rje zhes gang phyag rgya dang / /
byang chub sems kyang gtang mi bya / /
dam pa'i chos kyang mi spong zhing / /
nam yang dor bar mi bya'o / /
mi shes pa'am rmongs pa yis / /
de yis byas nas bshags par bya / /
rdo rje dril bu'i phyag rgya rnams / /
nam yang gtang bar mi bya'o / /
slob dpon smad par mi bya ste /
'di ni sangs rgyas kun dang mnyam / /
rang gi bdag nyid mi spong zhing / /
dka' thub kyis kyang gdung mi bya / /
ji ltar bde bas bde ba bzung / /
'di ni ma 'ongs rdzogs sangs rgyas /
de ring dkyil 'khor slob dpon dang /
sngags dang rgyud ni 'dzin par 'gyur / /
sangs rgyas byang chub sems dpa' dang /
lha rnams kyis kyang mthun par 'dod / /
sems can rnams ni gzung don du / /
khyod kyis dkyil 'khor cho ga bzhin / /
'bad pa yis ni bri bar bya / /
sgrub pa po rnams rgyud la sbyor / /
zhes bya ba ni dbugs dbyung ba sbyin pa'o / /
rjes su gnang ba la sogs pa bzhi po 'di rnams ni /
rig pa'i dbang rnam pa lnga'i rjes su'am /
slob dpon gyi dbang gi rjes su sbyin par bya'o / /
slob dpon gyi dbang nyid ni phyir mi ldog pa'i dbang zhes brjod par bya'o / /
dbang lnga dang /
slob dpon gyi dbang la ni bum pa'i dbang zhes brjod de /
thams cad bum pa'i bya ba 'jug pa'i phyir ro / /
dbang drug po 'di ni rgyud thams cad dang mi 'gal ba'o / /
rdo rje slob dpon gyi dbang zhes bya ba ni lus rdo rje rnam par dag pa'o / /
de'i rjes su dben pa'i sa phyogs su yol ba la sogs pa byas la rang gi yid du sdug pa'i gzugs dang /
lang tshos brgyan pa'i dam tshig dang sdom pa'i snod dang ldan pa'i shes rab gsang ba'i dbang gi don du slob ma bla ma la dbul bar byas nas grol ba'i gnas skabs su gsol ba gdab par bya ste /
byang chub rdo rjes sangs rgyas la / /
mchod chen ji ltar byin pa ltar / /
bdag kyang bsgral ba'i don gyi phyir / /
nam mkha' rdo rje bdag la stsol / /
bla mas kyang ting nge 'dzin gsum mngon du byas nas /
rang rig par bya zhing nam mkha'i khams su spro bar bya ste /
shes rab kyi pad+ma nas blangs la / /
shes rab gdong yang bcing bya zhing / /
de bzhin thabs kyi gdong yang ngo / /
mtheb chen dang srin lag gnyis kyis slob ma'i khar sbyin par bya'o / /
des kyang a ho su khaM zhes brjod pas longs spyod du gzhug par bya ste /
rnam par snang mdzad kyi bdag nyid du byas pa'o / /
de nyid kyang langs la 'di kho na ltar sbyin par bya'o zhes bya ba ni gsang ba'i dbang gis ngag rdo rje rnam par dag par byed pa'o zhes bya ba 'di ni gsang ba'i dbang gi cho ga'o / /
de nas phyag rgya gcig tu 'dod pa de nyid kyis sam /
gzhan phyag rgya tha dad du 'dod kyang rung ste /
so sor rang gis rig par bya ba chos kyi sku rab tu rtogs par bya ba'i don du sngon du bstan pa'i tshigs bcad kyis gsol ba btab pa dang ldan pa'i slob ma la /
de'i lag pa de'i lag par rab tu bzhag nas /
de bzhin gshegs pa thams cad dpang por byas la /
spyi bor rdo rje mnyam par bzhag ste /
bla ma rdo rjes 'di brjod par bya ste /
'di ni khyod kyis gzung ba'i mchog /
brtan par sangs rgyas rnams kyis brtags / /
'khor lo rim pa'i sbyor ba yis / /
bde bzang yang dag myong bar gyis / /
thabs gzhan gyis ni sangs rgyas nyid / /
'gro gsum 'di yang dag mi 'gyur / /
de phyir 'di dang mi 'bral zhing / /
khyod kyis nam yang mi btang ngo / /
'di de sangs rgyas thams cad kyi / /
rig ma'i brtul zhugs bla na med / /
rmongs pa gang gis 'da' byed na / /
de la mchog gi dngos grub med / /
ces bya ba brjod nas sbyin par bya'o / /
des kyang gur gum dang /
tsan+dan gyis byugs la me tog dri zhim po'i phreng bas brgyan nas /
gos med par rang gi pad+ma gsal bar bstan la /
'di skad brjod par bya ste /
bu khyod kyang ni 'dod dam ci / /
dri chen dri chu sogs bza' zhing / /
sha khrag khu ba de bzhin du / /
de bzhin gzhan yang bud med gus / /
b+ha ga'i pad+ma'o byed pa / /
bu khyod smros shig ci bde bar / /
zhes brjod do / /
des kyang /
lha mo ci phyir bdag mi 'dod / /
khrag dang khu ba sogs za zhing / /
bud med rnams la rtag gus bgyid / /
b+ha ga la yang 'o bgyid do / /
zhes brjod par bya'o / /
de nas dga' zhing dgyes pas rnam par lta bar byed cing /
bdag gi yid du 'ong ba bzhin du mngon par blta zhing tsog tsog por 'dug ste /
rang gi chu skyes gsal bar byas nas /
'di skad brjod par bya ste /
a ho bdag gi pad+ma 'di / /
sangs rgyas kun gyis byin brlabs la / /
gang zhig cho ga bzhin bsten na / /
de yi mdun na bdag gnas so / /
ji ltar pad+ma'i dgos pa gyis / /
yang dag sangs rgyas mnyes byed stsogs / /
bde chen rgyal bo rang nyid ni / /
'di nyid la ni yang dag bzhugs / /
b+hany+dza mok+Sha hoH /
zhes brjod par bya'o / /
de rang rang gi lhag pa'i lha'i rnal 'byor gyi bdag nyid can de'i yang spyi bo dang /
snying ga dang /
lte ba dang /
gsang ba dang /
brla gnyis la rim pa ji lta bas /
oM AHhUM swA hA /
zhes bya bas rigs lnga'i tshogs dang ldan par byas nas /
de nas yi ge hUM las /
pad+ma dang /
rdo rje'o / /
yi ge AHdang oM gnyis las ze 'bru dang nor bu'o / /
bu gar phaT ser po bkod la /
rdo rje dbyings kyi dbang phyug ma'i rtsa g.yon ma'i char gnas pa la /
sor mos cung zhig bskul bar bya / /
phyi rol bla mas 'di shes nas / /
de nas oM sar+b+ba ta thA ga tA nu rA ga na badzra swa b+hA wa At+ma ko\u0f85haM /
zhes brjod nas dga' ba brtsam par bya'o / /
pad+mar rdo rje bcug nas ni / /
byang chub sems ni gtong mi bya / /
dga' ba de ni bskyod nas su / /
sems ni gang bar bsgom par bya / /
ji srid rnal 'byor pa yis ni / /
byang chub sems ni phyir mi gtong / /
de rnyed rgyun mi 'chad par 'thob / /
dga' ba'i bde ba smos ci dgos / /
dngos grub kun gyi gter gyur pa'i / /
byang chub sems ni ltung gyur na / /
dngos grub mchog lta ga la yod / /
nam mkha'i khams dang rdo rjer sbyor / /
reg pas ngo mtshar cher gyur pa'i / /
gal te bde ba skye bar 'gyur / /
mchog gi dga' bar byed pa po / /
dga' bral dga' ba'i dbus dag tu / /
mtshon zhing ltos la bstan par gyis / /
pad+ma'i nam mkhar rdo rje nor bus mnan pa la / /
rdo rje skyil krung sems kyis ni / /
nor bu'i nang du blta bar bya / /
gang zhig ye shes skyes gyur pa / /
ye shes de gzugs shin tu dul / /
'dod chags ma yin chags bral min / /
dbu mar yang ni mi dmigs so / /
rnal 'byor gang gis ye shes mthong / /
bde ba gnas shing mi 'byung ba'o / /
thun nam yang na nyin gcig gam / /
zla ba zla phyed lo skor ram / /
bskal pa'am bskal pa brgya stong du / /
ye shes mngon sbyor gnas par 'gyur / /
slob ma snyoms 'jug mthong na ni / /
bla ma'i snying ga las byung ba'i / /
gti mug dga' sogs bzhi rnams ni / /
de yi snying gar gzhug par bya / /
slob mas gzung zhing rtogs nas ni / /
pad+ma'i khongs su spro bar bya / /
de nas lce yis sems de ni / /
byang chub sngon 'gro blang bar bya / /
zhes bya ba ni shes rab ye shes kyi dbang gi cho ga'o / /
de nas ji ltar bstan pa'i cho gas dngos grub shes rab ye shes kyi dbang blangs pa de nyid la /
bzhi pa mngon par brjod pa'i dbang rin po che 'bras bur gyur pa brjod par bya ste /
gzhan du na dam tshig nyams pa'i 'jigs pas so / /
ji ltar rgyud las /
dbang bskur ma thob rnal 'byor pas / /
rnal 'byor nyid du mngon 'dod na / /
mkha' la khu tshur brdeg pa dang / /
smig rgyu'i chu ni 'thung ba'o / /
de'i phyir ji ltar bstan pa yi / /
cho gas dbang bskur sbyin par bya / /
slob ma mos pa'i bsam pa rab bltas nas / /
zab cing rgya che'i tshul la lhag mos na / /
dbang bskur rin chen tshig gis sbyin par bya / /
gzhan la ni ma yin no zhes bya'o / /
rgya che ba la lhag par mos pa dag /
lhag par mos pa ma yin pa ji ltar shes she na /
de la gsungs pa ni /
du ba las ni mer shes te / /
chu skyar las ni chur shes so / /
byang chub sems dpa' blo ldan la / /
rigs ni mtshan ma rnams las shes / /
rab dga' zhal ni pad+ma ni / /
rab tu rgyas shing lus spu ldang / /
de nyid kyis mkhas mthong nas ni / /
dam pa'i slob ma gzung bar bya / /
ji ltar bcom ldan 'das kyis gsungs pa /
dbang ni rnam pa gsum dag tu / /
rgyud 'di las ni rab tu grags / /
slob dpon gsang ba shes rab dang / /
bzhi pa de yang de bzhin no / /
zhes bya'o / /
de la /
dgod dang bltas dang lag bcangs dang / /
de yang gnyis kyis gnyis sprad 'khyud / /
dga' dang mchog dga' nyid dang ni / /
bral ba lhan cig skyes de bzhin / /
sna tshogs rnam par smin pa dang / /
rnam par nyed dang mtshan nyid bral / /
thams cad dbang gi rjes rim du / /
shes rab yan lag 'dus skyes rtogs / /
yang gsungs pa /
e yi cha byad bzang po gang / /
dbus su waM gyis rnam par brgyan / /
bde ba thams cad kyi ni gnas / /
sangs rgyas rin chen za ma tog /
de la /
dgod pa dag pa slob dpon te / /
bltas la de bzhin gsang ba'o / /
lag bcangs shes rab ye shes dang / /
bzhi pa gnyis kyis gnyis sprod pa'o / /
dga' ba bde ba cung zad bde / /
mchog tu dga' ba bde bas lhag /
dga' bral dga' ba chags bral te / /
lhag ma lhan cig skyes dga'o / /
dang po reg par 'dod pa ste / /
gnyis pa bde bar 'dod pa'o / /
gsum pa chags dang bral ba'i phyir / /
des ni bzhi pa bsgom par bya / /
dga' ba dang po sna tshogs te / /
mchog tu dga' ba rnam par smin / /
dga' bral dga' ba sna tshogs dga' / /
lhan cig skyes dga' mtshan nyid bral / /
sna tshogs sna tshogs nyid brjod pa / /
'o dang 'khyud pa la sogs pa'o / /
rnam smin de las bzlog pa ste / /
bde ba'i ye shes za ba'o / /
rnam smin rnam par rtog pa ste / /
bde ba bdag gis myong zhes pa'o / /
mtshan nyid bral ba gsum las gzhan / /
'dod chags 'dod chags min pa spangs / /
zhes bya'o / /
de nyid gsungs pa /
'dod chags ma yin chags bral min / /
dbu mar yang ni mi dmigs so / /
gsum po rnam par spangs pa nyid / /
lhan skyes yang dag byang chub brjod / /
'di nyid kyi don bcom ldan 'das kyis dpal gsang ba 'dus pa las gsungs pa ste /
bsgrub bya sgrub byed yang dag sbyor / /
gang de bsnyen pa zhes brjod do / /
rdo rje pad+ma mnyam sbyor bas / /
nye bar bsnyen pa zhes brjod cing / /
bskyod pa rang bzhin sgrub pa ste / /
hUM phaT yi ger ldan pa'o / /
rang bzhin bde ba dam pa zhi / /
sgrub pa chen por brjod par bya / /
bsgrub bya ni shes rab bo / /
sgrub byed ni thabs so / /
de gnyis yongs su sbyor ba ni bsnyen pa'o / /
pad+mar rdo rje gzhug pa ni nye bar sgrub pa'o / /
bskyod pa ni sgrub pa ste /
rang bzhin bde ba dam pa zhi / /
sgrub pa chen po brjod par bya / /
bsgrub bya dang sgrub pa sbyor bas rdo rje dang pad+mar gzhug pa'i bar ni dga' ba'o / /
shin tu bskyod pa las byang chub kyi sems kyis gang ba ni mchog tu dga' ba'o / /
phyir byung ba ni dga' bral lo / /
gang gi tshe de gnyis kyi dbus su dam pa'i bde ba zhi bar gyur pa de'i tshe /
lhan cig skyes pa'i dga' ba bsgrub par bya zhes bya ba'i don to / /
'di nyid gsungs pa /
thog ma tha ma dbus med cing / /
srid dang mya ngan 'das pa min / /
'di de mchog gi bde chen po / /
rang dang gzhan yang mi dmigs so / /
mchog tu dga' ba'i srid par brjod / /
dga' bral dga' bas mya ngan 'das / /
dbus su dga' ba tsam nyid ni / /
'di rnams spangs pa lhan cig skyes / /
sna tshogs nyid spangs skad cig la / /
mchog tu dga' ba yang dag thob / /
ston pas bka' stsal sems dpa' che / /
bde ba chen po yang dag gzung / /
ji snyed byang chub bar du ni / /
sems can don gyis rdo rje 'dzin / /
zhes bya ba la sogs pa de ltar yin na rnam pa gsum gyi bye brag ji ltar gsungs she na /
rgyu dang 'bras bu dbyer med cing / /
sngon ma gsum du rab tu grags / /
dga' bral dga' ba'i dbus nyid du / /
zhi ba'i rnam par gsal phyir ro / /
de gnyis dbus su ji ltar gsal ba yin zhe na /
mchog mtha' dga' bral dbus nyid kyi / /
stong las stong nyid rdo rje 'dzin / /
zhes bya ba la sogs pa'i tshig gis so / /
stong las stong nyid gang yin zhes / /
thog ma tha ma med zhi ba / /
dngos dang dngos med bdag nyid gtso / /
stong nyid snying rje dbyer med pa / /
byang chub sems zhes rab tu dran / /
zhes bya ba ni grub pa'i mtha' yin pa'i phyir ro / /
'di ni thabs gang gis ji ltar skyed par byed ce na /
dkyil 'khor 'khor lo sogs thabs dang /
bdag byin brlab pa'i rim pa yis / /
zhes bya ba rgyas par 'dir bdag gis ma bkrol te /
ci'i phyir zhe na /
ye shes 'di ni rang rig pa / /
ngag gi spyod yul las 'das shing / /
rang byin brlab pa'i rim pa 'di / /
kun mkhyen ye shes de bdag nyid / /
gzhan yang gsungs pa /
gzhan gyis brjod min lhan cig skyes / /
gang du btsal yang mi rnyed pa / /
bla ma brgyud pa'i rim bsten dang / /
rang gi bsod nams kyis rtogs so / /
bla ma'i zhabs kyi drin gyis dang / /
bsod nams chen po ldan rnams rang / /
ye shes skad cig gis bskyed 'gyur / /
ngag gi spyod yul las 'das pa'o / /
de bzhin du gsungs pa /
bde chen rgyal po gcig pu rgyal ba ste /
rgyu 'bras rtag tu 'gro ba rnams la 'char / /
gang yang rjod par byed pa'i dus na ni / /
thams cad mkhyen pa ngag gis 'phongs par 'gyur / /
sa ra ha yis gang gsungs pa / /
bla mas ngag gis mi brjod cing / /
slob mas kyang ni go ba min / /
'gro kun lhan cig skyes pa'i bdud rtsi'i bcud / /
gang la bzla zhing ci ni bzla bar bya / /
blo yi spyod yul ma yin phyir / /
ngag gis brjod par mi nus so / /
bla mas gsungs pa dngos po 'jug pas ring spyad do / /
de ni rim gyis snying rje la sogs yon tan ldan / /
dad ldan de yi snying la rang nyid skye bar 'gyur / /
byang chub tu sems bskyed pa'i mtshan nyid ji ltar yin zhe na /
dbang po nyid ni ldog gyur zhing / /
yid ni nang du chud pa dang / /
sems dpa' nyams pa rab snang zhing / /
lus ni dam pa'i bde ba myong / /
dbang po'i tshogs ni nang du nub 'gyur zhing / /
rnam rtog nyams pas srid pa'i sa bon mi 'thob pa / /
dga' ba'i 'od kyis rang bzhin 'di nyid ni / /
nam mkha' dang mnyam ngo mtshar bsil zhing zhim / /
gang la dbang po zhu 'gyur zhing / /
rang gi bdag nyid nyams 'gyur ba / /
de ni lhan cig skyes dga' ste / /
gsal bar bla ma'i zhabs la dris / /
de nyid kyi phyir gsungs pa /
dus mnyam dag tu yul dang dbang po rnam gnyis ni / /
gang zhig skyes shing nub pa de la phyag 'tshal lo / /
gang yang mngon dga' rgyal ba mdzes pa'i sku gcig po / /
mkhas pa rnams kyi snying la gsal zhing sad par 'dug /
de'i phyir rnam par rtog pa thams cad rab bcom zhing / /
gang 'dir blo yis dam pa'i bde 'dod pa / /
de yang bya ba byas pa'i mkhas pa ste / /
gzhan ni rkang gnyis pa yi phyugs yin no / /
zhes bya'o / /
rgyas par brjod pa re zhig des chog go / /
de'i phyir bla ma dam pa yang dag par mnyes par byas nas /
dam pa'i slob mas sku gsum du nang du rtogs pa'i bde ba chen po'i ngo bo nyid rang rig par bya'o zhes bya ba ni dam pa'i dbang po thob pa'o / /
bya ba byas nas 'di brjod par bya ste / /
deng bdag skye ba 'bras bur bcas / /
bdag gtso 'bras bu dang ldan yin / /
di ring sangs rgyas rigs su skyes / /
bdag ni di ring sangs rgyas sras / /
de bzhin gshegs gsungs yon tan 'di / /
bla ma de la dbul bar bya / /
sna tshogs rgyan dang gos la sogs / /
khyad par du yang rang gi lus / /
zhes bya'o / /
de nas sbyin sreg bya zhing gtor ma byin nas /
tshogs kyi 'khor lo rab tu bya / /
dge 'dun ston mo byas nas ni / /
sdug bsngal skyabs med tshim par bya / /
dbang bskur ba yi cho ga mdor bsdus byas pa las / /
gang gis bsod nams dpag med thob par gyur ba ste / /
de yis gnyis med bsam mi khyab pa bde chen bdag /
rang byung rdo rje 'dzin pa skye 'gros thob par shog /
mdor bsdus pa'i dbang gi rab tu byed pa / /
slob dpon mkhas pa chen po dpal dga' ba'i rdo rjes mdzad pa rdzogs so // //
gzhung tshad ni tshigs bcad sum brgya ste bam po gcig go / /
tho ling gi gtsug lag khang du rje mnga' bdag btsan po rtse lde btsan gyi bka' lung gis /
rgya gar gyi mkhan po mkhas pa chen po dpal mar me mdzad dang /
bod kyi lo tsA ba dge slong ba ris bsgyur ba'o / /
[ ]
