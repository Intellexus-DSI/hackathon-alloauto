@## / /
rgya gar skad du /
yug+ti ShaSh+ThakA kA ri kA nA ma /
bod skad du /
rigs pa drug cu pa'i tshig le'ur byas pa zhes bya ba /
'jam dpal gzhon nur gyur pa la phyag 'tshal lo / /
gang gi skye dang 'jig pa dag /
tshul 'di yis ni spangs gyur pa / /
rten cing 'byung ba gsungs pa yi / /
thub dbang de la phyag 'tshal lo / /
gang gis blo gros yod med las / /
rnam par 'das shing mi gnas pa / /
de dag gis ni rkyen gyi don / /
zab mo dmigs med rnam par rtogs / /
re zhig nyes kun 'byung ba'i gnas / /
med nyid rnam par bzlog zin gyis / /
rigs pa gang gis yod nyid kyang / /
bzlog par 'gyur ba mnyan par gyis / /
ji ltar byis pas rnam brtags bzhin / /
dngos po gal te bden 'gyur na / /
de dngos med pas rnam thar du / /
gang gis mi 'dod rgyu ci zhig /
yod pas rnam par mi grol te / /
med pas srid pa 'di las min / /
dngos dang dngos med yongs shes pas / /
bdag nyid chen po rnam par grol / /
de nyid ma mthong 'jig rten dang / /
mya ngan 'das par rlom sems te / /
de nyid gzigs rnams 'jig rten dang / /
mya ngan 'das par rlom sems med / /
srid pa dang ni mya ngan 'das / /
gnyis po 'di ni yod ma yin / /
srid pa yongs su shes pa nyid / /
mya ngan 'das shes bya bar brjod / /
dngos po byung ba zhig pa la / /
ji ltar 'gog par brtags pa bzhin / /
de bzhin dam pa rnams kyis kyang / /
sgyu ma byas lta'i 'gog pa bzhed / /
rnam par 'jig pas 'gog 'gyur gyi / /
'dus byas yongs su shes pas min / /
de ni su la mngon sum 'gyur / /
zhig shes pa der ji ltar 'gyur / /
gal te phung po ma 'gags na / /
nyon mongs zad kyang 'das mi 'gyur / /
gang tshe 'dir ni 'gags gyur pa / /
de yi tshe na grol bar 'gyur / /
ma rig rkyen gyis byung ba la / /
yang dag ye shes kyis gzigs nas / /
skye ba dang ni 'gags pa'ang rung / /
'ga' yang dmigs par mi 'gyur ro / /
de nyid mthong chos mya ngan las / /
'das shing bya ba byas pa'ang yin / /
gal te chos shes mjug thogs su / /
'di la bye brag yod na ni / /
dngos po shin tu phra ba la'ang / /
gang gis skye bar rnam brtags pa / /
rnam par mi mkhas de yi ni / /
rkyen las byung ba'i don ma mthong / /
nyon mongs zad pa'i dge slong gi /
gal te 'khor ba rnam ldog na / /
ci phyir rdzogs sangs rgyas rnams kyis / /
de yi rtsom pa rnam mi bshad / /
rtsom pa yod na nges par yang / /
lta bar 'gyur ba yongs su 'dzin / /
rten cing 'brel par 'byung ba gang / /
de la sngon dang tha ma ci / /
sngon skyes pa ni ji ltar na / /
phyi nas slar yang bzlog par 'gyur / /
sngon dang phyi ma'i mtha' bral ba / /
'gro ba sgyu ma bzhin du snang / /
gang tshe sgyu ma 'byung zhe'am / /
gang tshe 'jig par 'gyur snyam du / /
sgyu ma shes pa der mi rmongs / /
sgyu ma mi shes yongs su sred / /
srid pa smig rgyu sgyu 'dra bar / /
blo yis mthong bar gyur pa ni / /
sngon gyi mtha' 'am phyi ma'i mtha' / /
lta bas yongs su slad mi 'gyur / /
gang dag gis ni 'dus byas la / /
skye dang 'jig pa rnam brtags pa / /
de dag rten 'byung 'khor lo yis / /
'khor lo'i 'gro ba rnam mi rtog /
de dang de brten gang 'byung de / /
rang gi dngos por skyes ma yin / /
rang gi dngos po gang ma skyes / /
de ni skye zhes ji ltar bya / /
rgyu zad nyid las zhi ba ni / /
zad ces bya bar rtog pa ste / /
rang bzhin gyis ni gang ma zad / /
de la zad ces ji ltar brjod / /
de ltar ci yang skye ba med / /
ci yang 'gag par mi 'gyur ro / /
skye ba dang ni 'jig pa'i las / /
dgos pa'i don du bstan pa'o / /
skye ba shes pas 'jig pa shes / /
'jig pa shes pas mi rtag shes / /
mi rtag nyid la 'jug shes pas / /
dam pa'i chos kyang rtog par 'gyur / /
gang dag rten cing 'brel 'byung ba / /
skye dang 'jig pa rnam spangs par / /
shes par gyur pa de dag ni / /
ltar gyur srid pa'i rgya mtsho brgal / /
so so'i skye bo dngos bdag can / /
yod dang med par phyin ci log /
nyes pas nyon mongs dbang gyur rnams / /
rang gi sems kyis bslus par 'gyur / /
dngos la mkhas pa rnams kyis ni / /
dngos po mi rtag bslu ba'i chos / /
gsog dang stong pa bdag med pa / /
rnam par dben zhes bya bar mthong / /
gnas med dmigs pa yod ma yin / /
rtsa ba med cing gnas pa med / /
ma rig rgyu las shin du byung / /
thog ma dbus mtha' rnam par spangs / /
chu shing bzhin du snying po med / /
dri za'i grong khyer 'dra ba ste / /
rmongs pa'i grong khyer mi bzad pa'i / /
'gro ba sgyu ma bzhin du snang / /
tshangs sogs 'jig rten 'di la ni / /
bden pa rab tu gang snang ba / /
de ni 'phags la brdzun zhes gsungs / /
'di las gzhan lta ci zhig lus / /
'jig rten ma rig ldongs gyur pa / /
sred pa rgyun gyis rjes 'brang dang / /
mkhas pa sred pa dang bral ba / /
dge ba rnams lta ga la mnyam / /
de nyid tshol la thog mar ni / /
thams cad yod ces brjod par bya / /
don rnams rtogs shing chags med la / /
phyis ni rnam par dben pa'o / /
rnam par dben don mi shes la / /
thos pa tsam la 'jug byed cing / /
gang dag bsod nams mi byed pa / /
skyes bu tha shal de dag brlag /
las rnams 'bras bu bcas nyid dang / /
'gro ba dag kyang yang dag bshad / /
de yi rang bzhin yongs shes dang / /
skye ba med pa dag kyang bstan / /
dgos pa'i dbang gis rgyal ba rnams / /
nga dang nga yi zhes gsungs ltar / /
phung po khams dang skye mched rnams / /
de bzhin dgos pa'i dbang gis gsungs / /
'byung ba che la sogs bshad pa / /
rnam par shes su yang dag 'du / /
de shes pas ni 'bral 'gyur na / /
log par rnam brtags ma yin nam / /
mya ngan 'das pa bden gcig pur / /
rgyal ba rnams kyis gang gsungs pa / /
de tshe lhag ma log min zhes / /
mkhas pa su zhig rtog par byed / /
ji srid yid kyi rnam g.yo ba / /
de srid bdud kyi spyod yul de / /
de lta yin na 'di la ni / /
nyes pa med par cis mi 'thad / /
'jig rten ma rig rkyen can du / /
gang phyir sangs rgyas rnams gsungs pa / /
'di yi phyir na 'jig rten 'di / /
rnam rtog yin zhes cis mi 'thad / /
ma rig 'gags par gyur pa na / /
gang zhig 'gag par 'gyur ba de / /
mi shes pa las kun brtags par / /
ji lta bur na gsal mi 'gyur / /
gang zhig rgyu dang bcas 'byung zhing / /
rkyen med par ni gnas pa med / /
rkyen med phyir yang 'jig 'gyur ba / /
de ni yod ces ji ltar rtogs / /
gal te yod par smra ba rnams / /
dngos mchog zhen nas gnas pa ni / /
lam de nyid la gnas pa ste / /
de la ngo mtshar cung zad med / /
sangs rgyas lam la brten nas ni / /
kun la mi rtag smra ba rnams / /
rtsod pas dngos rnams mchog bzung bas / /
gnas pa gang yin de smad do / /
'di 'am de'o zhes gang du / /
rnam par dpyad nas mi dmigs na / /
rtsod pa 'di'am de bden zhes / /
mkhas pa su zhig smra bar 'gyur / /
de dag gis ni ma brten par / /
bdag gam 'jig rten mngon zhen pa / /
de dag kye ma rtag mi rtag /
la sogs lta bas 'phrogs pa yin / /
gang dag brten nas dngos po rnams / /
de nyid du ni grub 'dod pa / /
de dag la yang rtags stsogs skyon / /
de dag ji ltar 'byung mi 'gyur / /
gang dag brten nas dngos po rnams / /
chu yi zla ba lta bur ni / /
yang dag ma yin log min par / /
'dod pa de dag ltas mi 'phrogs / /
dngos por khas len yod na ni / /
'dod chags zhe sdang 'byung ba yi / /
lta ba mi bzad ma rungs 'byung / /
de las byung ba'i spyod par 'gyur / /
de ni lta ba kun gyi rgyu / /
de med nyon mongs mi skye ste / /
de phyir de ni yongs shes na / /
lta dang nyon mongs yongs su 'byang / /
dngos por khas len yod na ni / /
gang gis de shes 'gyur snyam na / /
brten nas 'byung ba mthong ba de / /
brten nas skye ba ma skyes pas / /
de nyid mkhyen pa mchog gis gsungs / /
log pa'i shes pa zil gnon pa / /
bden pa min la bden rdzun pa'i / /
yongs su 'dzin dang rtsod stsogs kyi / /
rim pa chags las 'byung bar 'gyur / /
che ba'i bdag nyid can de dag /
rnams la phyogs med rtsod pa med / /
gang rnams la ni phyogs med pa / /
de la gzhan phyogs ga la yod / /
gang yang rung ba'i gnas rnyed nas / /
nyon mongs sbrul gdug g.yo can gyis / /
zin par 'gyur te gang gi sems / /
gnas med de dag zin mi 'gyur / /
gnas bcas sems dang ldan rnams la / /
nyon mongs dug chen cis mi 'gyur / /
nyon mongs sbrul gyis zin par 'gyur / /
byis pa bden par 'du shes pas / /
gzugs brnyan la ni chags pa bzhin / /
de ltar 'jig rten rmongs pa'i phyir / /
yul gyi gzeb la thogs par 'gyur / /
bdag nyid che rnams dngos po dag /
gzugs brnyan lta bur ye shes kyi / /
mig gis mthong nas yul zhes ni / /
bya ba'i 'dam la mi thogs so / /
byis pa rnams ni gzugs la chags / /
bar ma dag ni chags bral 'gyur / /
gzugs kyi rang bzhin shes pa yi / /
blo mchog ldan pa rnam par grol / /
sdug snyam pa las chags par 'gyur / /
de las bzlog pas 'dod chags bral / /
sgyu ma'i skyes bu ltar dben par / /
mthong nas mya ngan 'da' bar 'gyur / /
log pa'i shes pas mngon gdung ba'i / /
nyon mongs skyon rnams gang yin de / /
dngos dang dngos med rnam rtog pa / /
don shes 'gyur la mi 'byung ngo / /
gnas yod na ni 'dod chags dang / /
'dod chags bral bar 'gyur zhig na / /
gnas med bdag nyid chen po rnams / /
chags pa med cing chags bral min / /
gang dag rnam par dben snyam du / /
g.yo ba'i yid kyang mi g.yo ba / /
nyon mongs sbrul gyis dkrugs gyur pa / /
mi zad srid pa'i rgya mtsho brgal / /
dge ba 'di yis skye bo kun / /
bsod nams ye shes tshogs bsags te / /
bsod nams ye shes las byung ba'i / /
dam pa gnyis ni thob par shog /
rigs pa drug cu pa'i tshig le'ur byas pa zhes bya ba slob dpon 'phags pa klu sgrub kyi zhal snga nas mdzad pa rdzogs so // //
rgya gar gyi mkhan po mu ti ta shrI'i zhal snga nas dang /
bod kyi lo ts+tsha ba pa tshab nyi ma grags kyis bcos te gtan la phab pa'o // //
[
