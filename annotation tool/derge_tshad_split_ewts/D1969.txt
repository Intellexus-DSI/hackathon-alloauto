@## / /
rgya gar skad du / /
ya mA ri tu no tan+ta badzra d+h+r-ika /
bod skad du /
rdo rje 'dzin pas gshin rje gshed po la bstod pa'i rgyud /
byang chub sems dpa' 'jam dpal gzhon nur gyur pa la phyag 'tshal lo / /
de nas 'og min gyi gnas btsun mo'i b+ha ga la / /
khro bo'i rgyal po gshin rje gshed rang gi che ba bstod cing bzhugs so / /
de'i tshe rdo rje 'dzin pas btsun mo'i b+ha ga rgyas par byas te /
gshin rje gshed po la bstod pa / /
hUM khro bo'i rgyal po zhe sdang gshin rje gshed / /
rang bzhin spros bral chos kyi dbyings la gnas / /
mtshan ma'i rtog med rang bzhin lhun gyis grub / /
'chi bdag sdang 'joms ye shes gnyis med sku / /
dri med rnam dag thugs rje shugs las skyes / /
'bar ba'i sku mchog bcom ldan gshin rje gshed / /
longs spyod bde ba chen po gnyis med 'khril / /
kha sbyor 'dod chags skyon gyis ma gos shing / /
thugs rje'i thabs kyis 'gro ba 'dul mdzad pa / /
drag po 'dul phyir mi bzad drag po'i gzugs / /
khro bo'i rgyal po gzhan gyis khyod mthong nas / /
ngo mtshar rab tu 'jigs shing 'bros par 'gyur / /
khyod kyi thugs ni zhe sdang 'chi bdag 'joms / /
nyon mongs bdud mdzad 'gro ba'i mgon po khyod / /
ma g.yos mi rtog chos kyi sku la gnas / /
rnam rtog dra ba gcod mdzad gshin rje gshed / /
zhe sdang thugs kyi rigs la phyag 'tshal lo / /
spros med chos kyi dbyings las ma g.yos kyang / /
zhe sdang drag pos gdul phyir 'bar ba'i sku / /
'chi bdag gshin rje pho mo gdan du bting / /
ma he'i thog na zhabs gnyis brkyang bskum bzhugs / /
stobs ldan ma he drag brgyug lcags rmig can / /
og yu 'bar zhing rwa rno nyi ma'i gdan / /
khyod kyi sku ni char sprin lta bu ste / /
zhal gsum pa la phyag drug rnam par mdzes / /
mgo skyes kham pa sma ra gyen du 'greng / /
rigs bzhi'i klu dang phyag rgya lnga yis ni / /
khyod kyi dbu ni mdzes par brgyan pa yin / /
smin mtshams bar ni mthong nas nges par 'jigs / /
me mdag lta bu'i spyan dgu gyen du bzlog /
gyen 'bud shangs nas zhe sdang gdug pa'i sbrul / /
khrag gis brlan pa'i zhal ni shin tu bgrad / /
mche ba zla tshes zang yag 'bar ba gtsigs / /
rngam pa'i hUM sgrogs ljags ni gyen du 'dril / /
sha za'i mgo bcad lus kyi rgyan du thogs / /
nga rgyal kun 'phrog mi thung 'jigs pa'i gzugs / /
bdud bzhi 'joms mdzad 'khor lo 'bar ba ste / /
shes rab gnyis med ral gri thabs kyis gdengs / /
las kyi dbyug pa dag gis 'chi bdag 'joms / /
nyon mongs bsreg mkhas phyag gis 'khor ba bsdigs / /
nyon mongs gcod mdzad shes rab dgra sta gdengs / /
log par lta ba bde ba chen por 'ching / /
rigs dang shes rab pha rol phyin par ldan / /
gsus pa che la thur du bshal ba dang / /
mtshams thung rngam chen khyod ni mthong bas 'jigs / /
gcan gzan rgan po stag gi na bzas brgyan / /
yan lag lnga ni klu lngas legs par dkris / /
zag pa med pa'i bde bas kun la khyab / /
bskal ba 'jigs pa'i me yi nang na bzhugs / /
rab tu mdzes pa'i sku 'bar 'od tshogs can / /
thabs dang shes rab bde bas gnyis med 'khril / /
rab brjid gshin rje gshed po'i sku mthong na / /
khro bo'i rgyal po gzhan gyi lag cha 'chor / /
dus gsum sangs rgyas rnams kyang khyod la bstod / /
rngam pa'i 'khor tshogs rab tu 'jigs mdzad pa / /
'jam dpal gshin rje'i sku la phyag 'tshal bstod / /
'khor lo bzhi yi bde ba khyod la gnas / /
dri med rnam dag gsung ni yang dag sgrogs / /
hrIHSh+T+r-iHsngags kyis srid gsum gdug pa 'dul / /
rdo rje phag mo rab tu dgyes mdzad ma / /
ha ha bzhad pa'i dregs pas dgyes mdzad cing / /
gdug pa za byed rgyal ba'i gsung mchog la / /
phyogs bcu'i rgyal ba rnams kyis mgrin gcig bstod / /
rgyal ba gsung ba 'khor lo rnam par dag /
mgon po gshin rje gshed la phyag 'tshal bstod / /
nam mkha'i mtha' dang mnyam pa'i 'gro don mdzad / /
phrin las thogs pa med pa phyogs bcur khyab / /
las kyi 'khrul 'khor khyod kyis gcod mdzad cing / /
phrin las bzhi yi 'khor lo rdzogs mdzad pa / /
khro bo'i rgyal po zhe sdang gshin rje gshed / /
sku gsung rdzogs mdzad 'jam dpal gshin rje gshed / /
gdug pa za byed 'jam dpal gshin rje'i sku / /
phrin las mthar phyin khyod la phyag 'tshal bstod / /
gang zhig dus gsum dag tu 'di dag gis / /
rtog med gus pa sems kyis gang bstod pa / /
de ni rgyal ba thams cad bstod pas na / /
tshe gcig gis ni gshin rje gshed 'drar 'gyur / /
rdo rje 'dzin pas gshin rje gshed po la bstod pa le'u'i rgyud las bstod pa'i le'u'o / /
rdzogs so //
[ ]
