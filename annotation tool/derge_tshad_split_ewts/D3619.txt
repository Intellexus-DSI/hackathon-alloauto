@## / /
rgya gar skad du /
shrI dzaM b+ha la sA d+ha naM /
bod skad du /
dpal dzaM b+ha la'i sgrub thabs /
dzaM b+ha la la phyag 'tshal lo / /
dang po re zhig gnas kyi don thams cad dang rang gi lus kyang stong par bsgom pa'o / /
de'i rjes la cung zad dmar ba'i zla ba'i dkyil 'khor la thabs dang shes rab kyi rang bzhin nyid gnod sbyin gyi shing rta gru gsum pad+ma 'dab ma brgyad pa'i rnam pa'o / /
de'i dbus su baM yig las nor rgyun ma sku mdog ser mo phyag na 'bras kyi snye ma dang mchog sbyin mdzad pa /
rgyan thams cad kyis brgyan pa /
gnod sbyin mo brgyad kyis yongs su bskor ba 'di lta ste /
bzang mo dang /
rab tu bzang mo dang /
sbas ma dang /
rab tu sbas ma dang /
lha mo dang /
dbyangs can ma dang /
'phags ma dang /
chu shel ma rnams kyis yongs su bskor ba'o / /
lha mo chen mo de'i b+ha ga'i dbus su /
dzaM yig gi bdag nyid sangs rgyas lnga'i cod pan can /
phyag g.yas na bI dza pU ra ka /
g.yon na ne'u le bsnams pa'o / /
de bzhin gshegs pa lngas rin po che sna tshogs pa'i char 'bebs bzhin pa dung can gyi mgo dang /
pad+ma can gyi mgo'i gter chen po la zhabs gnyis bzhugs pa rang gi khang pa'i phyogs gcig tu bsam par bya'o / /
sku mdog ser po ut+pa la sngon po'i phreng ba bsnams pa'i dpal ldan mgon po dzaM b+ha la nor rgyun ma la yang dag par 'khyud pa /
byang chub sems kyi thig le las skyes pa'i rin po che'i tshogs kyis nam mkha' ma lus par khyab par bsgom par bya ste /
'bab pa'i dus su shar phyogs su gang ba bzang po sngon po /
lho phyogs su rnam thos sras ser po /
nub phyogs su nor sbyin dmar po'o / /
byang phyogs su nor bu bzang po ser po'o / /
me'i mtshams su tsi pi kuN+Da li dmar po /
bden bral du ki li mi li sngon po /
rlung du spyod pa'i dbang po ser po /
dbang ldan du kha'i dbang po ser po'o / /
de thams cad kyang nor sbyin mo'i b+ha ga'i dbus na gnas pa'i rin po che'i char 'bebs bzhin pa'i dzaM b+ha la bzhin du bsgom par bya'o / /
shar sgor gnod sbyin chen po gcer bu 'bras bu 'chang ba rin po che'i char 'bebs pa'o / /
lho sgor pad+ma dang pad+ma chen po dag go / /
nub sgor ki li dang ma hA ki li dag go / /
byang sgor gang ba dang gang ba bzang po dag go / /
de dag rnams kyang gcer bu 'bras bu 'chang ba'o / /
mgon po dzaM b+ha la la go rims bzhin du sngags kyi yi ge rnams dgod par bya'o / /
oM ni spyi bor ro / /
dzaM ni zhal la'o / /
b+ha la ni phyag gnyis la'o / /
dza thugs kar ro / /
len lte ba la'o / /
drA ya ni brla gnyis la'o / /
swA hA ni pus mo gnyis la'o / /
spyi bor nor bu bzang po'o / /
spyan gnyis la rnam thos sras so / /
kha la mu khen+d+ra'o / /
nu ma'i bar du gang ba bzang po'o / /
lte bar nor sbyin no / /
brla gnyis la ki li mi li'o / /
rkang pa dag la tsi pi kuN+Da li'o / /
yan lag thams cad la tsa ren+d+ra'o / /
da ni yi ge dgod par bya'o / /
oM spyi bor ro / /
dz+luM dpral bar ro / /
ts+luM rna ba dag la'o / /
saM mgo bo'i rgyab tu dgod par bya'o / /
da ni lag pa la dgod par bya ba ste /
lha rnams kyi yi ge oM mkhrig mgul du /
dz+luM lag pa'i dbus su /
ts+luM sor mo thams cad kyi rtse mo la /
saM sor mo thams cad kyi rtsa ba la'o / /
oM dzaM b+ha la dza len+d+ra ye swA hA /
zhes pas rab tu gnas par bya'o / /
mdzub mo la nor bu bzang po /
gung mo la gang ba bzang po /
ming med la nor sbyin /
mthe'u chung la rnam sras /
de bzhin du kha'i dbang po lag pa'i mthil du /
mkhrig mgul du ki li mi li /
mtheb chen la tsi pi kuN+Da li /
mdzub mo dang bcas pa'i mtheb chen gyi bar du tsa ren+d+ra'o / /
lag pa'i dbus su dzaM b+ha la dza len+d+rA'o / /
rdo rje'i chu la sogs pa'i bdud rtsi lnga de'i ngo bo ma yin kyang /
rdo rje chu dang chu bsres nas khyor bas btung ste /
khyor ba brgya rtsa brgyad thun mtshams gsum du dbul bar bya'o / /
ring por mi thogs par dzaM b+ha la dang 'dra bar 'gyur ro / /
nor dang gser 'phel zhing sa gzhi rdzas kyis yongs su gang bar 'gyur ro / /
oM dz+luM ts+luM saM zhes brjod cing chu khyor bas dbul bar bya'o / /
grub par ma gyur na dpal rdo rje hUM mdzad du bdag nyid bsgoms la dzaM b+ha la'i sku gzugs la dug dang ske tshe dang nim pa'i lo ma dang /
d+ha du ra dang /
dur khrod kyi sol bas byugs la bsro zhing skam par bya'o / /
phyi nas dur khrod kyi me la khros pas bdugs na nges par 'grub par 'gyur ro / /
dpal ldan dzaM b+ha la'i sgrub thabs rdzogs so //
[ ]
