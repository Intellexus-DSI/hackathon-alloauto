@## / /
rgya gar skad du /
ga Na tsakra bi d+hi nA ma /
bod skad du /
tshogs kyi 'khor lo'i cho ga zhes bya ba /
dpal rdo rje sems dpa' la phyag 'tshal lo / /
yang dag bde bas ma lus gang / /
dngos grub ster mdzad brtse ba can / /
rnam grol chos sku'i bdag nyid de / /
rdo rje sems dpa' la phyag 'tshal / /
dpal ldan gsang ba'i rgyud las ni / /
gsung sogs shin tu sbas pa nyid / /
gsal bar mdor bsdus mdzes par ni / /
tshogs kyi 'khor lo'i cho ga bshad / /
sngags pas khyad par mtshan mo'i dus / /
zhag re 'ang ni ji snyed par / /
zla re dang ni lo re la / /
'khor lo las 'das nyams par 'gyur / /
nye bar 'tshe med dur khrod dgon / /
rdzing bu'i 'gram dang skyed mos tshal / /
mtsho ngogs chu klung ri sul dang / /
rang gi khyim sogs 'bras bur bcas / /
yang dag brgyad pa thob gyur pa / /
dpal ldan chog shes snying rje ldan / /
'jig rten chos la mi chags shing / /
sred dang sgyu sogs rnam par spangs / /
snyan par smra zhing 'dzum pa'i bzhin / /
bzod can brtan la brtson 'grus ldan / /
tshogs kyi 'khor lo'i dbang phyug tu / /
dpal ldan rdo rje sems dpa' gsungs / /
'khor lo pa yang de nyid kyi / /
slob ma sred sogs rnam par spangs / /
dbang bskur thob cing blo ldan bzod / /
brtson dang dran pa la sogs ldan / /
dam tshig spyad bya spyod pa rnams / /
rgan pa'i rim pa bzhin du 'dod / /
dbang ma thob pas mi rig par / /
sgrub pos 'khor lo de bya'o / /
me tog gdugs sogs mar me ldan / /
sna tshogs ston mo btung bas brgyan / /
mal stan yon tan bcas pa yis / /
'phags pa'i skye bo ci sogs pa'o / /
de nas tshogs kyi dbang phyug gdan / /
ro 'am stag lpags dur khrod ras / /
rgyan ni rang gi rigs las so / /
phyi rol dam pa'i phyag rgyas 'khyud / /
rang gi slob mas yongs su bskor / /
des kyang rang rigs dag la 'khyud / /
ci nus bsam gtan dag gis bya / /
bla ma'i cho ga shes shing dran / /
brtson 'grus bzod dang ldan pa dang / /
bla ma la gus blo mthun pa / /
las kyi rdo rjer de rab bsngags / /
dbang bskur yang ni gdung can dang / /
thob dang sgyu can dag dang ni / /
dbang ma thob par 'khor lo gang / /
ring po nas kyang bsten mi bya / /
bla mas bde chen bsgom byas nas / /
'byung po kun la gtor ma sbyin / /
stobs la sogs pas sbyang byas la / /
me tog gis ni rang lus mchod / /
snod ni re re kun la sbyin / /
bla ma la ni snod gnyis dbul / /
de bzhin bza' btung nyis 'gyur ro / /
de nas rang zhal hom khung du / /
rnam rig pa la'i mchod yon bya / /
lag pa dgang gzar blugs gzar gyis / /
yid kyis me la stobs sogs bsregs / /
nang gi bdag nyid sbyin sreg gis / /
rang 'dod lha ni tshim par bya / /
glu sogs kyis ni mnyes bya zhing / /
yang dang yang du brda tshig smra / /
bdud rtsi lnga dang sgron ma lnga / /
rig ma mig bzang brgyad la ni / /
cho ga bzhin du brten zhes bya / /
ko la la sogs ci shes bya / /
he ru ka yi gzugs kyi gar / /
dran pa rjed med rnal 'byor bya / /
sgom la chags pa'i sems kyis ni / /
rtag tu sems kyis goms par bya / /
rdo rje chos dang sangs rgyas kyi / /
rnal 'byor pa dang ma tshogs kun / /
glu dang gar la goms bya zhing / /
mchog tu glu dang gar bya'o / /
'di nyid tshogs kyi bsrung ba ste / /
bdag nyid kyis kyang de bzhin bsrung / /
'di yis 'jig rten dbang du byed / /
sngags kyi bzlas pa 'di nyid yin / /
rgyun du glu ni len pa dang / /
gang du rtag tu gar byed pa / /
tshogs kyi dbang phyug mdun bya'o / /
de nas dri ni mtshon par bya / /
sgrog pa'i dri ni dang po ste / /
bya rgod spos ni gnyis pa yin / /
de nas ga bur tsan+dan dri / /
glu dbyangs su ni mtshon bya ba / /
sgra ni ngang pa bung ba'i sgra / /
dri yi mthar ni thos pa dang / /
ce spyang dag gi sgra yang ni / /
phyi rol skyed mos tshal du mtshon / /
gang gi bdag gis mi rnyed pa 'am / /
snod ma yin pas 'jigs pa gang / /
bdud rtsi lnga dang sha lnga sogs / /
bsam gtan gyis ni yongs su brtag /
'khor lo'i dbang phyug byin brlabs pa / /
snod skyon rjes su gzung bar bya / /
'dud dang bcas pas snod de ni / /
ha cang myur min bul ba min / /
bgegs sogs brnyas pa spang ba'i phyir / /
pad+ma'i phyag rgyas smra bar bya / /
hub sgra med cing ma yengs pas / /
cung zad 'thungs nas legs bkang ste / /
phyag 'tshal ba yi khyad par gyis / /
gong gi phyag rgyas dbul bar bya / /
sgrub pa po yis yang dang yang / /
de dag kun la phyag bya'o / /
snod ni sa la bzhag pa'am / /
gzhan la byin par gyur pa na / /
lag nas bo na chad pas bcad / /
rang gis thams cad mi btung ngo / /
bza' dang btung ba rang gis ni / /
shin tu ltogs kyang blang mi bya / /
rtsod pa la sogs gang byed pa / /
de nas de ni gdon par bya / /
gal te gdon par mi nus na / /
de tshe sdig pa la brtags nas / /
rang nyid gzhan du 'gro ba 'am / /
mi smra ba la brten par bya / /
las kyi rdo rjes btung sogs la / /
rang gis blangs kyang nyes pa med / /
spyod lam shugs kyis phyir 'gro na / /
de ni dgag par mi bya'o / /
mngon pa'i nga rgyal zhe sdang gis / /
gzhan snod dam pa ma yin pa'i / /
tshig gis smad dang rtsod pa'i gtam / /
mi dga' ba yang spang bar bya / /
bkag pa rnams ni spyod gyur na / /
rtsa ba'i ltung dang sbom po ni / /
myur du gso ba'i cho ga bya / /
de ni sdang ba'i cho gar grags / /
rdo rje slob dpon tshim gyur pas / /
bar du gtor ma sbyin par bya / /
glu gar la sogs rgyun du ni / /
de yi bka' yis gnang bar bya / /
tshogs kyi 'dus pas byas pa ni / /
lag pa rkang sogs bag ldan bya / /
shin tu bag med rgyu yi phyir / /
btung ba mang po spyad mi bya / /
ma dag gis ni g.yeng bar 'gyur / /
g.yengs pas rnal 'byor 'khrugs 'gyur zhing / /
rnal 'byor nyams pas dngos grub med / /
bdud kyi las ni bzlog par dka' / /
gang yang sems ni bsrung nus pas / /
rang ngam gzhan yang mchod par bya / /
gzugs sogs sna tshogs dag pa yis / /
de yis 'dir ni dngos grub 'gyur / /
skad cig tsam yang gzhan gzugs kyis / /
ma rig gdug can gyi ni sems / /
'grub 'dod dngos grub don gnyer bas / /
'bad pas mkhas pa gnas min bya / /
ji snyed lus kyi g.yo 'gul dang / /
ngag gi brjod pa ji snyed pa / /
de snyed sngags dang phyag rgya ste / /
he ru ka dpal go 'phang gnas / /
gang gi dug gi dum bu yis / /
skye bo rnams ni 'chi 'gyur ba / /
dug gi de nyid shes pa yis / /
dug gis dug ni 'joms par byed / /
kha cig brel bar gzhan yod pas / /
yun ring 'dug par mi nus na / /
de yis phyag 'tshal mkhyen gsol na / /
bzod gsol nas ni 'gro bar bya / /
'di dang gzhan gyi rgyud gsungs pa'i / /
bya ba rnams ni brda la bya / /
gang phyir myur du byas pa yis / /
rnal 'byor pa yi dga' nyams byed / /
de ltar cho gas 'khor lo cher / /
rang gi slob ma dbang bskur phyir / /
bsgom pa la sogs stobs nyid kyis / /
tshe 'di nyid la dngos grub ster / /
sgom pa la sogs de bzhin 'dir / /
yang ni bka' gsal byed pas kyang / /
gal te ltung ba med gyur na / /
skye ba bcu drug dag la 'grub / /
bla mas tha ma'i gtor mi sbyin / /
de bzhin phyi rol lhag gtor nang / /
sgrub pa yis phyag 'tshal zhing / /
smon lam dag ni gdab par bya / /
ma lus rtog pa las 'das pa / /
srid zhi mnyam sbyor rtag mi 'gyur / /
dpe med pa yi ros dgyes pa'i / /
rnal 'byor tshogs la phyag 'tshal lo / /
rdo rje yan lag ma sbyar bas / /
gting rtog phung po yongs bcom 'gyur / /
bdag gi dge ba 'di yis ni / /
thabs 'di myur ba nyid ston shog /
dngos po kun gyis phyag byas nas / /
dpal ldan tshogs kyi 'khor lo yi / /
rim pa 'di ni bsdus nas kyang / /
ci bde bar ni gnas par bya / /
'di ni bla ma'i rim thob pa'i / /
bdag nyid dran par bya ba'i phyir / /
cho ga cung zad brjod pa la / /
mkhas pa rnams ni bzod par mdzod / /
dngos grub kun gyi gter gyur yon tan sngon 'gro tshogs 'khor gyi / /
cho ga gsal por bris pa'i bsod nams dri med gang thob des / /
myur du dpal ldan rdo rje 'chang yul skal bzang la chags shing / /
srid pa las grol zhi ba'i phyag rgya chen po thob par shog /
ma hA paN+Di ta a b+h+ya ka ra gup+tas mdzad pa'i tshogs kyi 'khor lo'i cho ga rdzogs so // //
ma hA paN+Di ta shrI rat+na rak+Shi ta'i zhal snga nas so // //
