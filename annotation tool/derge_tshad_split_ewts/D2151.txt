@## / /
rgya gar skad du /
nA ga ku la tsa twa ri sA d+ha nAM nA ma /
bod skad du /
klu rigs bzhi'i sgrub thabs zhes bya ba /
phyag na rdo rje la phyag 'tshal lo / /
thugs rje byams pas 'gro ba rnams lam bzhin brtse bar mdzad / /
gdug pa 'dul phyir khro rgyal 'bar ba'i skur ston pa / /
byol song rgyan ldan bskal pa'i me ltar 'bar / /
bzod dka' gdug pa'i nad las thar mdzad de la dngos po kun gyis 'dud / /
byams pas zhe sdang zhi ba dang /
drag pos nye rings gsang ba'i phyir / /
de yi sgrub thabs gzung ba'i phyir / /
bla ma'i drin gyis thob nas brtsam / /
gang zhig bsnyen pa rdzogs pa yis / /
gang zhig dbang du bsdu 'dod na / /
klu yi sgrub dang 'khrul 'khor dang / /
sbyor ba brtsam par bya ba yin / /
dang po gnas chen yid 'ong du / /
bsnyen pa sngon du rdzogs byas te / /
klu brgyad gzugs ni 'khar gzhong gzhag /
rang nyid lha yi skur bsgoms na / /
dus gsum klu la mchod pa bya / /
rtags dang rmi lam brtags nas ni / /
de las bzlog pa'i las brtsam ste / /
mtshams bcad sa yi cho ga bya / /
stegs bu byi dor legs byas te / /
sta gon cho ga rgyas byas la / /
de nas rdzas rnams bsag par bya / /
'bras kyi rgyu las byas pa yi / /
klu chen brgyad ni sbrul mgo can / /
dngul gzhong nang du bsag par bya /
kha dog tshon gyis bsgyur la gzhag /
so so lto 'phye'i mgo bo ni / /
dgu dang bdun dang lnga dang gsum / /
skyes pa bud med mdzes pa dang / /
sbrul dang sbal pa lcong mo dang / /
nya dang rus sbal rkang mangs dang / /
sdig pa phag dang mdzo rtol dre / /
gzhan yang gang byung gzugs bya'o / /
de nas thig dang tshon dgye zhing / /
dbus kyi lte ba zlum po la / /
gtso bo dbus su bris nas ni / /
'dab ma brgyad la klu brgyad bri / /
phyi rol gyi ni 'dab ma la / /
'khor du gtogs pa so sor bri / /
shar la sogs pa'i phyogs rnams su / /
skyes pa bud med la sogs bri / /
mtshams su lcong mo nya sogs dgod / /
steng du sdig pa phag sogs bri'o / /
steng du 'khar gzhong klu chen brgyad / /
bar khyams lha yi snam bu la / /
klu dang gnyan dang sa bdag gsum / /
rim gyis mnyam par dgod par bya / /
bla rgyan 'og rgyan 'byor tshad dgram / /
'bru lnga sman lnga'i gtor ma dang / /
nA ga ge sar kaN+Da ka ri dang / /
nA ga puSh+pa rgya mtsho dbu ba dang / /
chu srin sder mo dbang po lag pa dang / /
bal po'i se'u smyag shad lcug ma dang / /
nI lot+pa la 'dam bu'i rtsa ba dang / /
dar tshon sna lnga ras skud dmar po dang / /
li khri dmar po dang ni ga bur shel / /
pu shel tse dang ljon shing 'dam bu tshal / /
dkar gsum mngar gsum 'bras chan khur ba'o / /
de nas /
'dod yon lnga yi 'khor lo ni / /
gru bzhi sgo bzhi b+h+rUM las ni / /
'dab bzhi 'dab brgyad bskyed par bya / /
phuHlas klu brgyad klu chen te / /
'khor yang de bzhin bskyed byas nas / /
gtso bo sgrub thabs las gsungs bzhin / /
spyan drangs bstim pa la sogs kyis / /
klu la sogs pa de bzhin dgug /
oM rgya mtsho chen po'i klong dkyil nas / /
gtsug na rin chen klu yi rje / /
nor rgyas bu dang dung skyong dang / /
dga' bo dang ni 'jog po dang / /
pad+ma dang ni chu lha dang / /
stobs kyi rgyu dang ma dros dang / /
klu chen brgyad po 'khor dang bcas / /
gnas 'dir mchod kyis gshegs su gsol / /
rgyal rigs dang ni bram ze'i rigs / /
rje rigs dang ni gdol ba'i rigs / /
gnas 'dir mchod kyis gshegs su gsol / /
klu bran gnyan dang sa bdag tshogs / /
sprul ba 'bum sde 'khor dang bcas / /
gnas 'dir mchod kyis gshegs su gsol / /
me tog la sogs mchod pa lnga / /
'dod pa'i lha la dbul bar bya / /
gtor ma rnams kyang so sor dbul / /
nA ga ge sar sman gyi mchog /
sngags dang phyag rgyas byin brlabs nas / /
ting 'dzin 'phro 'du'i brdas bkrol te / /
klu chen brgyad la mchod pa dbul / /
sngon gyi dam tshig slar dul la / /
zhe rings dug las slar dul zhig /
kaN+Da ka ri nA ga puSh+pa dang / /
rgya mtsho dbu ba chu srin sder mo dang / /
dbang bo lag ba nA ga ge sar dang / /
bal po se'u smyag shad lcug ma dang / /
nI la ut+pal 'dam bu'i nags tshal dang / /
dar tshon sna lnga'i ras skud dmar po dang / /
li khri dmar po ga bur shal dang ni / /
pu shel rtse dang dung g.yas 'khyil ba dang / /
shu dag dkar po snying ni zho sha dang / /
mkhal ma zho sha stag pa'i shun pa dang / /
seng ldeng dkar dmar klu sman sna tshogs kyis / /
klu rnams kun la rab tu mchod par bya / /
mchod pa phul nas bzlas pa bya / /
oM nA ga ha ra ha ra nA ga phu / /
pra ha ra pra ha ra nA ga phu /
tshin+da tshin+da nA ga phu hr-i da ya ni phu /
b+hin+da b+hin+da nA ga d+ha ma ni phu /
bi si ma ta nA ga sha rI ra Ni phu /
pi s+pho Ta ya nA ga na ya ni phu /
nA ga bi dA ra Na ya phu /
nA ga kro d+ha na ya phu swA hA /
oM a nan+da ya hUM nAM hUM swA ha /
oM bA su ki hUM nAM hUM swA hA /
oM tak+Sha ka hUM nAM hUM swA hA /
oM pad+ma hUM nAM hUM swA hA /
oM ma hA pad+ma hUM nAM hUM swA hA /
oM shaM kha pA la hUM nAM hUM swA hA /
oM karko Ta hUM nUM hUM swA hA /
oM a Na wa ta tUM nAM hUM swA hA /
oM nA ga ku la tsa twa ri shAn+ti swA hA /
oM nA ga pra ti s+pho Ta ya swA hA /
oM nA ga pra pany+tsa bu nye ba swA hA /
oM ta thA ga ta hr-i da ya hUM swA hA /
oM ta thA ga ta hr-i da ya tsa le tsa le hUM phaT /
kun la brgya brgya bzlas par bya / /
gtsug na yid bzhin nor bu can / /
mig ni gdengs pa lto 'phye'i rigs / /
klu chen brgyad po mthong ba'i dug /
bzod dka'i dug rnams phyir phyung shig /
lus chen mgo bo tha dad pa'i / /
zhe sdang drag po rgyas pa yi / /
rigs bzhi klu rgyal yid kyi [(]dung [,]dus[)] / /
bzod dka'i dug rnams phyir phyung shig /
gsher la gnas pa mdzangs pa'i rigs / /
gtsang ma phal la gnod mi byed / /
klu bran 'bum sde reg pa'i dug /
bzod dka'i dug rnams phyir phyung shig /
zhe rings nag po bya lo song rigs / /
rmig bzhi lcags las na bun 'thibs / /
gnyen chen 'bum sde kha blangs dug /
bzod dka'i dug rnams phyir phyung shig /
dman pa'i cha 'dzin zhe sdang can / /
bden pa mi nyan kun la gnod / /
sa bdag 'bum sde mche ba'i dug /
bzod dka'i dug rnams phyir phyung shig /
dregs pa zhe sdang 'bar ba yi / /
glen pa nga rgyal mthu bo che / /
'gro ba 'di la gang gnod pa / /
bzod dka'i dug rnams phyir phyung shig /
sbyor gzhan rab tu khros pa'i pho nya ni / /
sprul pa 'bum sde 'gro ba'i gnod pa skyel / /
sman dang sngags dang phyag rgya ting 'dzin gyis / /
bzod dka'i dug rnams phyir phyung shig /
de ltar bsnyen pa sngon song bas / /
mchog tu sgrub pos dug phyung nas / /
rmi ltas rim pa so sor gsal / /
thub rtags byung na rdzas rnams ni / /
rten yod gnas su spa bar bya'o / /
gal te mi thub rtags byung nas / /
cho 'phrul drag po ston byed na / /
'khrul 'khor las kyi sbyor ba brtsam / /
bsad pa'i las kyi sbyor ba ni / /
'khor lo chen po la brten nas / /
klu grub dkyil 'khor shar phyogs su / /
thabs bzlog pa yi las bya ste / /
byang du gsad pa'i las bya'o / /
srog nan nan phaT phaT /
pra raM dz+wa la dz+wa la phaT phaT /
shad shad shig shig phaT phaT /
mA ra ya hUM phaT /
rigs bzhi klu la mnan pa bya / /
rA dza ku le'i them pa'am / /
yang na sgrub khang them 'og tu / /
dbyar gyi khyim gsum tha ma la / /
drug gnyis bzhi yi nyin phyed na / /
shin tu dam par sba bar bya / /
rgya gram 'bar bas steng nas mnan / /
ji ltar bstan pa'i ting 'dzin gyis / /
ri rab glang la bskor nas ni / /
bskal pa'i mtha' ru mnan par bsam / /
mthu stobs chen po'i nga ro yis / /
phreng ba'i sngags ni rab bzlas shing / /
rgya gram 'bar bas stang stabs bya / /
mos pa rang 'dod lha mnyes te / /
sgrub pas mngon sum snang bar mdzad / /
rtsol ba drag pos rtog pa'i nad las thar / /
yun du ma btang dang ldan ngang bsrings na / /
tak+Sha ka yis bzung bar gyur pa yang / /
zla ba drug gis bzlog 'gyur the tshom med / /
gang zhig rang sems dpang du btsugs nas ni / /
the tshom med par rtag tu ma brjed na / /
rtog pa'i nad las thar cing dngos grub 'byung bar nges / /
'gro la brtse bas klu sgrub 'khrul 'khor brtsams / /
'di las bsod nams dge rtsa ci yod pa / /
gang mos rtog pa'i nad las thar gyur nas / /
de bzhin gshegs pa rnams kyi zhal mthong shog /
rin chen dkon mchog gsum la phyag 'tshal nas / /
dngos grub sdug bsngal thams cad zhi bar shog /
slob dpon dzA ba ri pas mdzad pa'i klu sgrub thabs rdzogs so // //
bal po'i paN+Di ta de ba pU r+Nam ti dang /
lo tsA ba dge slong chos kyi bzang pos bsgyur ba'o //
[ ]
