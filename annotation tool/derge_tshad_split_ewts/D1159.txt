@## / /
rgya gar skad du /
de shan sta ba /
bod skad du /
bshags pa'i bstod pa /
'jam dpal gzhon nur gyur pa la phyag 'tshal lo / /
sman pa'i rgyal po mnyam med 'gro ba'i bla / /
nyes pa kun bral yon tan 'byung ba'i gnas / /
skyabs khyed nye bar dmigs nas rtag na ba / /
rang gi nyes pa'i 'gyur brjod bshags par bgyi / /
shin tu rgal dka' chu bo'i rgyun 'dra zhing / /
tog dang dpyod pa ngan pa'i dba' rlabs can / /
nyon mongs chu srin 'dzin khris dkrugs pa na / /
bdag gi rang gi sems la'ang zhi ma mchis / /
'dod chags rgya mtsho'i dba' rlabs cher 'khrugs tshe / /
gal te mi gtsang gzings la bsten gyur na / /
der ni bdag yid zhe sdang me yis ni / /
rtswa skams bzhin du nges bsregs nye bar bcom / /
zhe sdang me yi gdung ba zhi bya'i phyir / /
gal te byams pa'i rdzing ni bsgoms gyur kyang / /
der ni skye bo thams cad bder 'dod pa'i / /
chags pa'i 'dam gyis yid ni zin par gyur / /
chags pa'i 'dam gyi dri ma dag bya'i phyir / /
gal te de ni btang snyoms chus 'khru yang / /
der ni 'gro kun nyam thag sel ba yi /
'jig rten mgon po snying rje'ang rnam par nyams / /
gtso bo gal te snying rje sgom pa na / /
bdag ni mya ngan chen po kun du skye / /
'di ni zhi phyir gal te dga' bsten na / /
g.yo ba'i sems ni dgod pa nyid du gyur / /
gal te dga' ba zhi phyir skyo bskyed na / /
de ru sems ni dbang med zhum par gyur / /
gal te brtson pas dman las bstod pa na / /
nga rgyal dgra yi spyod yul dag tu gyur / /
de yi gnyen por thams cad ston nyid sgom / /
der ni gzhan gyi don la brtson med gyur / /
gal te de yi don du kun rdzob bsten / /
der yid nor gyi bsam pa skye bar gyur / /
gal te yid ni nor sogs la sbyar na / /
nyes pa kun gyi chang ni ldud 'gyur zhing / /
dregs dang rmongs pa'i gnyid kyis myos pas na / /
mngon 'dod thams cad bcom pa nyid du gyur / /
gang tshe bdag ni sbyin par 'dod na yang / /
ser sna stobs can gyis ni nges par 'dzin / /
gal te de bsal ci ste phyin gyur na'ang / /
de tshe yun ring dus su rjes su 'gyod / /
gal te dad pas slar yang dad byas kyang / /
'jig rten gzhan gyi 'bras bur de ltung gyur / /
mi rtag shes pas re ba med byas na / /
rgyu mtshan med pas le los rnam par zhum / /
mgon po 'jig rten sdug bsngal gyis rab gzir / /
sngon ste'ang gnyen du gyur pa la bltas nas / /
gal te gzhan don spyod par 'dod na yang / /
bdag tu 'du shes pa yis dbang med 'dzin / /
bdag tu lta ba'i rjes su nga rgyal 'brang / /
de ni nga'i zhes yongs su 'dzin par byed / /
der ni nga rgyal dregs dang 'dod sogs kyis / /
khros pa'i dgra bzhin du ni rnam par 'joms / /
gang tshe bdud kyi sde ltar 'jigs pa yi / /
nyon mongs dra pa kun nas bdo gyur pa / /
de tshe dus mtshan mi bzad lta bur ni / /
nag po'i phyogs kyi mun pa rnam par 'phel / /
sdig pa brjod bgyi rjes 'gyod pa rnag dka' zhing / /
skye ba sdug bsngal 'gyur ba mi bzad lags / /
de las lhag pa'i rab gnod ci zhig mchis / /
de ltar na yang de la rang nyid spyod / /
gal te sna tshogs sdug bsngal rgyur gyur pa'i / /
gzhan la gnod byed pa las bzlog pa na / /
skye bo ngan pa nyes med dgrar gyur pa / /
ral gri'i so ltar gdug pas de 'khrugs byed / /
gang tshe bdag yid bzod byed 'dod na yang / /
de tshe de yi nyes spyod 'ching bas bsdams / /
de ni bkag cing yongs bsdams drag po yi / /
zhe sdang me yis yongs skems brtse dang bral / /
ji ltar mi bzad lta ba'i dug can dag /
nang gnas shing ni mkhas rnams spong bar byed / /
de bzhin khong khro'i spyod pa sbed pa yi / /
bdag gi bsam pa dge ba rnams spong byed / /
nyi ma'i zer gyis bsregs pa'i rdo 'dra zhing / /
yongs su bskams pas rdul gyur thal ba 'dra / /
bye ma'i tshogs kyis khyab pa'i lam lta bur / /
bdag gi bsam par chos char don ma mchis / /
rang gi sdug bsngal mi bzad ma dpyad pas / /
gang zhig bdag la phan brtson lta bur ni / /
bzod dang sbyin pas mchog tu phan 'dogs pa / /
'jig rten mgon de'ang bdag gis bzod mi nus / /
sdang bar byed dam 'bros shing 'byol ba'am / /
rab tu g.yeng ngam zlog par byed na yang / /
rgyun mi 'chad par bdag 'dra la slob byed / /
de 'dra'ang bla ma yin snyam bdag mi sems / /
song ste gsol ba btab kyang rnyed dka' zhing / /
bzod pa'i dus su sman chen mchog gyur pa / /
bzod pa'i ngang tshul gal te mi bzod na / /
bzod pa'i rgyu gzhan bdag la ci zhig mchis / /
nyon mongs srin pos zin pas sems dkrugs shing /
rims bcas bdag phan la yang brtson med pa'i / /
'jig rten blta bar 'os pa mthong ba na / /
gtso bo bdag sdang nyid skye'i snying rje min / /
skye bo rang gi las 'bras la spyod cing / /
thams cad dbang med 'jig pa yin par shes / /
gzhan dag nyes med par ni brtags gyur kyang / /
rmongs pa'i rab rib dag gi rnam 'khrul gzigs / /
bdag ni nyes pa'i rgya mtsho yin na yang / /
su yi nyes pa'i cha yang bzod mi bgyid / /
bzod pa yon tan phun tshogs gzhan mchis kyang / /
gang phyir mi bzod de 'dir ngo mtshar che / /
dbyar dus mkha' la ldang ba lta bur ni /
bdag gi yid la nyon mongs sprin tshogs rnams / /
yang dang yang du 'gro zhing 'ong 'gyur ba / /
ngo tsha rnam spangs le lo can bdag ngan / /
gal te nyon mongs grang lhags byung gyur na / /
ting 'dzin 'bar bas rgyal bar spros gyur kyang / /
gnyid dang rmugs pa'i rab rib bdo gyur pas /
mal stan 'dod pa dag kyang rnam par 'phel / /
bdag yid 'dod chags zhags pas dbang med bgyis / /
zhe sdang mes bsregs nga rgyal dag gis bcom / /
nyes pa kun gyi mda' mdung mtshon cha yis / /
kun du gang bas dbang med brgyal bar gyur / /
dran pa rnyed nas bcings shing myur skrag pa / /
rab tu bcom pas rnam par zhum gyur cing / /
g.yo dang sgyu rnams kyis kyang bslus gyur pas / /
dman pa bdud kyi spyod yul dag na 'khyam / /
ji lta ji ltar zhi gnas la dmigs shing / /
de dang der yid yang yang gtad pa na / /
de dang de las nyon mongs zhags pa ni / /
yul la chags pa'i thag pas dbang med drangs / /
brtson pa bsten na rgod pa'ang 'byung 'gyur zhing / /
de spangs na ni zhum pa skye bar 'gyur / /
'di yi rigs pa'ang mnyam 'jug rnyed dka' na / /
bdag gi sems dkrugs pa ni ji ltar bgyi / /
shes rab la spyod na ni rgod pa 'byung / /
'dzin la bsten na zhum pa skye bar 'gyur / /
'di yi zung du 'jug pa rnyed dka' na / /
bdag gi sems dkrugs pa ni ji ltar bgyi / /
'bad pas 'jug na rgod pa 'byung 'gyur zhing / /
de klod na ni zhum pa skye bar 'gyur / /
'di yi dbu mar bsgrub pa'ang rnyed dka' na / /
bdag gi sems dkrugs pa ni ji ltar bgyi / /
bsam gtan nags mes yang dang yang du ni / /
nyes pa'i nags tshal bsregs par gyur na yang / /
bdag lta'i rtsa ba brtan po ma zad pas / /
char gyis brlan bzhin mdun na rab tu skye /
gang zhig nyon mongs las 'bras tsam gyi rgyun / /
mthong ba yis kyang de ni ldog 'gyur la / /
sems kyi rgyun kyang spong bar byed mod kyi / /
'gro ba'i don brtson pa las shin tu ring / /
skyob pa chags pa tsam dang rnam bral bas / /
'gro ba kun la ltos pa med gyur pa'i / /
sems kyi rgyu ni rgyu zad mar me bzhin / /
phung po lhag ma zad pa'i mya ngan 'das / /
gang yang 'gro kun nyam thag sel byed pa / /
byang chub sems ni bdud rtsi bcud kyis len / /
byang chub rgyu ru mi rtog sgom pa na / /
de tshe bdag ni rnam rtog kho nar rgyug /
rmi lam tshul 'drar 'gro kun gang gis kyang / /
ci yang 'dzin pa nyid du mi byed par / /
bsgoms kyang rtog pa po dang rtog bya yi / /
rnam rtog dgra yi spyod yul nyid la spyod / /
gtso bo shin tu mi bzad 'tshe ba 'di / /
gzigs la bdag la lta ba dri med rtsol / /
bdag ni gces pa gang dang gang rtog pa / /
de dang de nyid dang por rnam par nyams / /
yang na sngon tshe bgyis pa'i bdag gis nyes / /
'di la bcom ldan 'das kyis ci zhig mdzad / /
'jig rten kun gyi mun sel nyi ma yang / /
dmus long dag gis mun nag sel mi bgyid / /
yun rings dus su nad gzhi ston byed cing / /
'dir yang rgyun du sems ni rnam rmongs pa'i / /
mdze can rkang pa lag pa chad pa la / /
thang 'ga' sman bsten pa yis ci bgyir mchis / /
sems kyi shing ni thog ma med dus can / /
nyon mongs kha ba'i khu bas brlan bsgos pa / /
ro zhim dngos por bgyi par mi nus la / /
yon tan chu yi thigs pas ci ru 'gyur / /
bdag yid nyes pa kun gyi rang bzhin nyid / /
byang chub gser bsgyur rtsir 'gyur ngo mtshar che / /
yon tan de dang de nyid la sbyar na / /
nyes pa'i dngos po nyid du gyur te gnas / /
sman chen nyid du gang dang gang bshad pa / /
de dang de nyid bdag la dug tu gyur / /
rigs pa nyid ni bcud len mchog yin na / /
gal te yid rton med na de yod min / /
gang zhig nyon mongs bdo ba rnam sel zhing / /
gang yang nyes gzhan skyed par mi byed pa / /
de ni rigs pa yin zhes bdag sems na / /
ci 'dra yin zhes slar yang de ma byas / /
bsam pa bag la nyal dang khams bag chags / /
nyes pa'i rgyu yi gnyen po la sbyar ba / /
bsam pa'i man ngag de ni sgom pa na / /
'di ni ring por mi thogs zhi bar 'gyur / /
skyob pa nyes pa kun dang rnam bral zhing / /
chos rnams kun gyi dam pa'i don gzigs pa / /
khyed kyis sna tshogs tshul du'ang des gsungs pas / /
nyon mongs sa bon ma lus sel bar byed / /
khyed sku mdzes pa'i mtshan gyis 'bar gyur pa / /
de yang mdun na bzhugs pa mthong ba dang / /
rna bas btung ba'i bdud rtsi'ang thos gyur pa / /
nyon mongs sa bon ma lus rnam par 'jig /
gtso bo khyed la de las rab mchog gyur / /
chos sku'i nyi ma bla na med pa mnga' / /
bsams kyang 'gro ba'i spyod yul mi 'gyur ba / /
nyes pa'i rab rib 'joms pa ngo mtshar che / /
thugs mchog gang yang rung ba de yis ni / /
zhi gnas gang yang rung ba der bzhugs nas / /
nyes kun rnam pa kun du zhi mdzad pa'i /
bcom ldan gang yin de la phyag 'tshal lo / /
de ltar yon tan bla med la bshags pa'i / /
yang dag bstod pa rnam sbyar dge ba ni / /
zla mdzes ltar dkar bdag gis gang bsags des / /
'gro kun bde ba can du 'gro bar shog /
bshags pa'i bstod pa zhes bya ba slob dpon tsan+d+ra go mis mdzad pa rdzogs so // //
rgya gar gyi mkhan po ba ng+d+ha ka ra wa rma dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa'o //
