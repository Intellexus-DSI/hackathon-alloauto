@## / /
rgya gar skad du /
kriSh+Na ya mA ri sA d+ha naM maN+Dal bi d+hi nA ma /
bod skad du /
gshin rje gshed nag po'i sgrub thabs kyi maN+Dal gyi cho ga zhes bya ba /
dpal gshin rje gshed la phyag 'tshal lo / /
bla ma rdo rje ye shes dang / /
rje btsun mgon la phyag 'tshal lo / /
dngos grub slob dpon mnyes bya'i phyir / /
rje btsun dkyil 'khor dam pa yi / /
cho ga bdag gis bshad par bya / /
yid du 'ong ba'i sa phyogs su / /
sa gzhi bzang po yid 'ong la / /
rin chen spos chus legs bkrus te / /
mnyam pa'i sa la dri sogs sbyin / /
mdzes pa'i gzhi la thig le bzhag /
tA ma la yi 'o ma 'am / /
ras bal gtsang mas dgod par bya / /
sems can kun la rjes brtse bas / /
phyi nang khrus la gnas nas kyang / /
skad cig bskyed la tshogs bsag bya / /
srung dang chos 'byung gzhal yas khang / /
bskyed la de yi nang du ni / /
me tog bzang po dgram par bya / /
zhe sdang rdo rje las brtsams te / /
ral gri rdo rje rab tu bskyed / /
tshom bu re la lan bdun te / /
bzlas pa pad+ma nyi zla'i steng / /
bde gshegs sras bcas bsam par bya / /
oM hrIHSh+T+r-iHwi kr-i tA na na hUM hUM phaT phaT swA hA /
oM dzi na dz-ika /
oM rat+na d+h+rika /
oM A ro l-ika /
oM pradz+nyA d+h+r-ika /
oM mud+ga ra d+h+r-ika /
oM daN+da d+h+r-ika /
oM pad+ma d+h+r-ika /
oM khang+ga d+h+rika /
oM mo ha ra ti /
oM dwe Sha ra ti /
oM rA ga ra ti /
oM badzra ra ti /
so so'i sku mdog phyag mtshan dang / /
rgyan dang bzhugs pa'i phyag rgya rnams / /
mngon par rtogs pa'i cho ga las / /
'byung ba bzhin du gsal bar bskyed / /
tshogs bsags dkyil 'khor bstim pa dang / /
skye mched sku gsung thugs byin brlab / /
dbang blang ba dang dgug gzhug bya / /
mchod bstod bdud rtsi myang ba dang / /
spro bsdu dang ni bzlas pa rnams / /
rnal 'byor pa yis legs byas te / /
'dod pa'i don rnams gsol ba gdab / /
gshegs dang bzod pa gsol byas te / /
de nyid gsum gyi cho ga yis / /
ye shes 'khor lo gshegs su gsol / /
dam tshig bskyed pa'i lha rnams ni / /
snying ga nyid du rnam par bstim / /
gnyis don dam pa bden pa yi / /
chos kyi tshul la gnas par bya / /
sems can kun gyi don gyi phyir / /
byang chub tu ni bsngo ba dang / /
smon lam chen po gdab par bya / /
de ltar nyin mtshan dus drug tu / /
snying brtse brtson pas dbul bar bya / /
g.yeng ba rnam par zhi don du / /
tshogs bsags maN+Dal ting 'dzin ni / /
sbyor ba'i cho ga sngon song bas / /
gser dang pad zla rnam bsams te / /
gong bzhin rim par dgod par bya / /
oM badzra re khe hUM /
maN+Dal hUM /
oM badzra re khe hUM /
pad+ma maN+Dal hUM /
oM badzra re khe hUM /
a tsan+d+ra maN+Dal hUM /
bsnyen par bya ba'i gong bzhin du / /
gshegs su gsol dang bsdu ba min / /
khyad par bsdus pa'i maN+Dal ni / /
las kyi sngags kyis byin brlabs te / /
mdzes pa'i sngags kyis dgram par bya / /
ras sam bzang po'i gzhi dag la / /
thig le 'bru sogs bkod nas kyang / /
bde gshegs sras bcas spyan drangs te / /
gdan gyi tshul du dbul bar bya / /
shin tu bsdus pa 'di lta ste / /
tshom bu gcig la mngon brten te / /
gzhal yas khang du dmigs nas kyang / /
de nas spyan drangs bzhugs su gsol / /
bsod nams tshogs kyis rgyud sbyangs nas / /
gsol btab bsngos la gshegs su gsol / /
ma chags brten pa'i snying gar bsdu / /
sgyu ma'i blo yis zin par bya / /
bla na med pa'i maN+Dal ni / /
snying ga'i pad+ma rnam dag nang / /
ye shes chen po'i thig le ni / /
lnga phrag gnyis dang drug phyed kyi / /
yig 'bru mchog tu rnam bsams te / /
mtshan dang rdzogs pa'i skur gyur nas / /
dus gsum tshogs kyi mchod pa bya / /
rtag tu bsdu ba ma yin te / /
dus med rtag tu brtson pas 'grub / /
bsam gyis mi khyab maN+Dal ni / /
chos nyid zung du 'jug pa las / /
rang gi de nyid rnam bsams pa'i / /
skye med mya ngan 'das pa'i gnas / /
rtog dang bral ba'i de bzhin nyid / /
rdo rje lta bu'i pho brang yin / /
dus gsum rtag tu sangs rgyas nas / /
skye med de bzhin nyid kyis bdag /
chags sdang bral bas dbul bar bya / /
maN+Dal kun gyi mchog yin no / /
bsod nams tshogs kyi maN+Dal las / /
ye shes maN+Dal rnam par skye / /
de phyir thabs kyi maN+Dal ni / /
rnal 'byor ba yis dbul bar bya / /
thun mong dngos grub bsgrub pa dang / /
mchog gi dngos grub thob bya'i phyir / /
bdag gi bsam pa bzang po yis / /
maN+Dal byas pa'i dge ba gang / /
des ni sems can thams cad kyis / /
sangs rgyas zhing khams dag thob shog /
gshin rje gshed nag po'i sgrub thabs kyi maN+Dal gyi cho ga zhes bya ba rdzogs so // //
zangs gling rnal 'byor nA ga pU ra yis / /
rnal 'byor ka ma rak+Shi ta nyid la / /
gu tsha rgyal bu'i bu nyid btad nas kyang / /
ta ru pa ri dur khrod tshal nyid du / /
rnal 'byor 'dus pa'i tshogs kyi 'khor lo nang / /
gsol btab rnal 'byor rnams kyi zhal ngo ru / /
maN+Dal cho ga bsod snyoms pa yis byas / /
deng sang rnal 'byor lta spyod ldan pa yis / /
dus rnams rtag tu maN+Dal 'bad par rigs //
[ ]
