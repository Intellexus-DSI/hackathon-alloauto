@## / /
rgya gar skad du /
shrI kA la tsakra u pa de sha sUr+ya tsan+d+ra sA d+ha na nA ma /
bod skad du / /
dpal dus kyi 'khor lo'i gdams ngag nyi ma zla ba bsgrub pa zhes bya ba /
dpal rdo rje sems dpa' la phyag 'tshal lo / /
b+hi ku ni zhes bya ba'i paN+Di ta /
dbus 'gyur tshal du sku 'khrungs pa /
rig pa'i gnas lnga kun la mkhas pa /
dgung lo bzhi brgya bzhes /
sa dang po'i bden pa mthong /
'jam dpal gyi lung bstan thob nas mu khyud 'dzin ri'i 'gram du rkang mgyogs kyis byon /
rigs gsum mgon po'i brgyud pa bram ze nyi ma'i shing rta la dus kyi 'khor lo dam pa dang po gsan /
dbang bsgrub thabs dang bcas pa thob /
de'i dus su srod la rgyal po zla ba bzang po byon /
khyod yul dbus su 'gro ba la phyi dus kyi 'khor lo shes kyang nang dus kyi 'khor lo mi shes so zer ro / /
de khyed la zhu byas pas nang g.yo ba rlung la gdams pa /
bde ba ye shes rdo rje yis / /
phrin las drug gi 'khor lo bskor / /
ma rig 'khrul 'khor bcom nas ni / /
ye shes lnga ni bskyed mdzad pa / /
gtso bo rdo rje 'chang la 'dud / /
bag chags rlung gis bskyod nas ni / /
'gro ba rmongs shing sdug bsngal bas / /
gsal byed 'khor lo bshad par bya / /
bskyed dang gnas dang dbye ba dang / /
rtsis dang lam du bya ba dang / /
nad 'joms pa dang 'bras bu gnyis / /
rnam shes bskyod pa'i rlung 'byung ste / /
rlung las me ni skyes pa'o / /
de las chu dang sa 'byung ste / /
nam mkha' kun du khyab pa'o / /
rlung las skyes pa'i dug lnga yis / /
las bsags 'bras bu 'khor ba smin / /
pho rlung mo rlung ma ning rlung / /
thod rgal pa dang bzhi ru gnas / /
yang na 'byung ba lnga yi rlung / /
rnam shes nam mkha'i tshul du gnas / /
ming dang gnas dang kha dog dang / /
rgyu dang byed pa'i las dang ni / /
zin dang log rengs bcos thabs dang / /
ngag dang yon tan bskyed pa'o / /
ye shes khams las thur sel dang / /
stong pa dag las srog gi rlung / /
'di gnyis rnam pa gsum du 'gyur / /
rlung gi rlung las mnyam gnas dang / /
me la gyen du rgyu ba ste / /
chu la khyab par byed pa nyid / /
mkha' las rlung 'byung de las ni / /
klu dang rus sbal rtsangs pa dang / /
lha sbyin dang ni nor las rgyal / /
lnga po sa rlung me dang ni / /
chu dang sa las rim 'byung ste / /
drug gi bdag nyid bcu ming can / /
sa lte chu snying me mgrin dang / /
rlung dpral mkha' gtsug ye shes gsang / /
snying 'khor rlung dang dpral 'khor chu / /
'khor gzhan gnas khams mthun pa'o / /
sa ser chu dkar me ni dmar / /
rlung gnag mkha' sngo ye shes ljang / /
sa chu me rlung nam mkha' ni / /
bcu gnyis bcu gsum bcu bzhi dang / /
bco lnga bcu drug phyi ru rgyu / /
phyir 'phel nang du thung ngu rgyu / /
ye shes sa mkha' mnyam du ste / /
sna bug gnyis nas rgyu ba'o / /
'og nas sa dang g.yon du chu / /
g.yas su mi dang steng du rlung / /
bzhi dbus nam mkha' rgyu ba ste / /
sna bug gnyis mnyam ye shes so / /
khyim ni bcu gnyis dbye ba yis / /
dus sbyor 'pho chen bcu gnyis la / /
'byung lnga rlung gi dbye ba yis / /
dus sbyor 'pho chung drug cu'o / /
'byung lnga'i 'pho chung re re la / /
sum brgya drug cu rgyu ba yis / /
dus sbyor bcu gnyis 'pho chen re'ang / /
stong dang brgyad brgya rgyu ba ste / /
zhag gcig rtog rlung nyi khri dang / /
dgu brgya nyer lnga rgyu ba'o / /
'byung lnga'i 'pho chung mtshams re nas / /
bcu gcig bzhi cha chad pa yis / /
dus sbyor bcu gnyis mtshams re nas / /
lnga bcu rtsa drug bzhi cha rgyu / /
zhag gcig ye rlung drug brgya dang / /
bdun cu rtsa lnga rgyu ba'o / /
skyes bu khams snyoms zhag gcig la / /
nyi khri chig stong drug brgya rgyu / /
skye 'jig gnas 'pho 'khrig dus dang / /
brgyal dang gzas zin ting 'dzin thob / /
de min 'jig rten rlung du zad / /
de ni rlung gi rgyu ba'o / /
gti mug sa la nga rgyal chu / /
'dod chags me la phrag dog rlung / /
zhe sdang mkha' ste ser sna'i sems / /
ye shes khams kyi 'byed par bshad / /
sems can kun gyi srog gyur ba'i / /
rlung gis las kun byed pa'o / /
mthun dang mi mthun zin pa yi / /
gnyis stobs gsum stobs shes par bya / /
srog 'dzin log rengs 'chi smyo dang / /
thur sel log rengs rtsa chu sri / /
gyen rgyu log rengs dbugs mi bde / /
me mnyam log rengs rmu chu skran / /
khyab byed rlung log rengs pa na / /
mdze dkar la sogs nad mad byed / /
dbyug rlung 'khrul 'khor sbyor ba dang / /
dmigs dang byin rlabs bde ba bsgom / /
zas dang spyod lam sman dpyad dang / /
rten 'brel gyis ni bcos par bya / /
rlung sems 'dres shing dag pa yi / /
mngon shes lnga ni thob par 'gyur / /
sngags rnams kun gyis byin rlob pas / /
phrin las bzhi ni rtsol med 'grub / /
sa rlung yon tan 'chi ba med / /
me yis bkrag la drod dang ldan / /
chu yis bde dang snum la 'gril / /
rlung gis gsal dang yang bar byed / /
nam mkha' nam mkha' lta bur 'grub / /
ye shes yon tan bsam mi khyab / /
gzhan gyi rlung rtsis phyi nas brtsi / /
phyogs dang dus dang byed pa'i las / /
gzugs dang dbyibs dang kha dog dang / /
sgra gdangs sgra yi byed pa dang / /
rgyu tshul spyod lam la sogs pa / /
'byung ba lnga dang 'byung chung dang / /
dgra gshed grogs su 'gyur ba dang / /
btang snyoms byed pa'i rlung rtsis brtsi / /
'di ni phyi yi rlung rtsis so / /
nang gi rlung rtsis nang nas brtsi / /
A li kA li rab dbye bas / /
khams drug rlung ni rtsis kyis 'jug /
g.yas g.yon dbus nas rgyu ba yi / /
rlung drug byed las brtag pa yis / /
bzang ngan byed las shes par bya / /
'di ni nang gi rlung rtsis so / /
rnal 'byor rig pa'i rtsis shes nas / /
'char tshul gzugs dang kha dog dang / /
spyod lam tshe dang dbang thang dang / /
phan gnod las kyi ltas kyang shes / /
lha 'dre sgra yi ngos 'dzin dang / /
nad dang rten 'brel phan yang shes / /
phyi nang byed pa 'char bar 'gyur / /
khyad par phrin las bzhi la 'jug /
pho rtsa mo rtsa ma ning rtsa / /
pho rlung mo rlung ma ning rlung / /
thod rgal bzhi yi sbyor ba yis / /
'dis kyang phyi nang rtsi bar nus / /
sngon 'gro sbyor ba ldan pa yis / /
lam ni bya ba'i rim pa ni / /
'byung dang 'jug dang gnas dang gsum / /
yi ge gsum gyis rtsa lam sbyangs / /
rdo rje skyil krung sogs gnas pas / /
rdo rje bzlas pa'i rim pa yis / /
rlung ni lam du byed par 'gyur / /
'khrul 'khor sbyor ba mkhas pa yis / /
rlung lnga a ba d+hU tIr gzung / /
rgyu ba dag pa rang gnas bsgom / /
zhag lnga a ba d+hU tI ru / /
tshud pa'i rtags ni 'byung bar 'gyur / /
bum pa can dang btsan thabs kyis / /
bcings dang zhi bar byas pa yis / /
nor bu'i me la srog zhugs pa'i / /
bde ba skye bar nges pa ste / /
'od kyi 'khor lo mthong ba dang / /
mgo bo na na gzhag par bya / /
thur sel rgyu ba 'jam rlung gzung / /
rlung gi nad rnams spong bar 'gyur / /
srog dang rtsol bas bad kan sel / /
btang bas mkhris pa sel par byed / /
'dus pa'i nad la steng 'og dgag /
dwangs ma'i sbyor bas sel bar byed / /
lte ba'i 'og tu srog rlung dgag /
ma lus pa ni sel bar byed / /
khyad par rtsol ba'i rlung gis sel / /
a ba d+hU tIr dwangs par byed / /
kha sbyor rlung gis rkyen snang bsrung / /
reg dang ral gri bcud dbang po / /
bdud rtsi 'bras bu ri lu dang / /
gi wang dang ni mig sman dang / /
rkang la byugs dang mthil lam brgyad / /
'jig rten dngos grub brgyad des 'grub / /
mchog gi 'bras bu ster bar byed / /
ces gsungs so / /
yang nam gung la rgyal po grags pa byon nas / /
khyod 'dzam bu'i gling gi yul dbus su 'gro ba la nad pa lto gos la sred pa mang bas /
nang gnas pa rtsa gtum mo la gdams pa 'di dgos gsungs nas gdams pa /
ji ltar sgom pa rtsa yi gnad / /
rab tu phye ste bshad par bya / /
brgyad khri dang ni bzhi stong dang / /
nges par phye na 'bum sde'o / /
ba spu bye ba ji tsam par / /
rtsa yi grangs kyang de bzhin te / /
byed pa las kyi rtsa rnams ni / /
stong phrag bdun cu rtsa gnyis dang / /
sum cu rtsa gnyis dag tu brjod / /
la la nyi ma'i rtsa yis ni / /
gling bzhi gling phran rnams la bskor / /
ra sa zla ba'i rtsa yis kyang / /
gong bzhin bskor nas gnas pa'o / /
'khor lo rnams kyi rtsa yi gtso / /
gtsug tor bzhi la snying gar brgyad / /
spyi bo ru ni mi yi bdag /
mgrin pa ru ni so yi grangs / /
lte bar brgyad kyis brgyad bsgres pa / /
gsang bar rgyal po nyis 'gyur nyid / /
rtsa ba lte ba'i dkyil nas gyes / /
rtse mo don snying lnga la zug /
don snying las ni rtsa lnga gyes / /
rtse mo skye mched lnga la zug /
yul lnga dag ni myong bar byed / /
lte ba'i dkyil nas rtsa bzhi gyes / /
brgyad kyis lus ni skyed par byed / /
rtsa yi gtso bo gsum du bshad / /
a ba d+hU tI zhes bya ba / /
lhan cig skyes pa skyed par byed / /
'di ni rtsa yi rgyal por bshad / /
sngon 'gro bya ba rdzogs nas kyang / /
sbyang zhing gnad la bor bar bya / /
gling bzhi ri rab dag la bsdu / /
ri rab srog shing bsrang bar bya / /
rgyu ba'i nyi zla gzung bar bya / /
nyi zla'i 'od kyis rab bsros te / /
raM las glog gi rgyun byung bas / /
mtshan nyid bzhi dang ldan pa yis / /
oM hUM AHyi bar du bsreg /
haM las babs pas bdud rtsi'i rgyun / /
yig 'bru gsos kyi bar du bsgom / /
rgya mtsho'i dkyil du nyi ma dgod / /
raM las byung ba gtum mo'i mes / /
khams gsum po ni me ru 'bar / /
ji ltar sbyin sreg me yis ni / /
til mar dgang blugs de bzhin no / /
ri rab bskyod dang rlung lha ste / /
bud shing bzang po bsten par bya / /
glog gi me yi rtse mo yis / /
spyi bo'i zla ba gzhu bar bya / /
gang dang gang gis thig le bzhu / /
'di las mgrin pa snying ga dang / /
lte ba gsang ba ru ni 'gog /
rdzogs sangs rgyas kyis bka' stsal to / /
'byung po'i dug rnams ma lus sel / /
nad las rnam par rgyal po thob / /
gtum mo yon tan brgyad dang ldan / /
bde ba dam pa ston pa dang / /
chos kyi dbyings ni ston par byed / /
thun bzhi rim pas nyams su blang / /
zhag bdun nyi shu rtsa gcig la / /
skye dang brtan par byed pa yin / /
zhes gsungs so / /
yang nam tho rangs rgyal po pad+ma dkar po byon nas / /
khyed 'dzam bu'i gling gi yul dbus 'gyur tshal de na / /
chags pa de la mchog tu sred / /
tshe thung nad mang dbang thang chung bas nang 'gyur ba byang chub kyi sems la gdams pa 'di dgos so gsungs nas gdams pa /
gtso bo rdo rje 'chang chen la / /
gsang ba'i snying po 'di skad thos / /
khyod la rab tu bshad par bya / /
rtags dang nyams pa'i nyes dmigs dang / /
nyams pa'i tshul dang mi nyams bsrung / /
dngas 'phel thabs dang rgyas pa dang / /
dngas pa'i yon tan bstan pa'o / /
lus dang rtsa yi sgo rnams dang / /
skra dang ba spu bye ba dang / /
mdog dang bzhin gyi dkyil 'khor dang / /
sems nyams skad kyi gdangs dang ni / /
grib ma gnas khang lus las shes / /
mtshan ltas rtog la drang srong mkhas / /
bde gsal med pa'i sgyid pa sgyur / /
stobs chung shed dma' snying mi dga' / /
bkrag mdangs lus stobs med pa dang / /
brang la ba spu log pa dang / /
mi'am ci la yi dags lus / /
ngag nyams thos la snying rlung 'jug /
nad mang bgegs 'jug tshe yang thung / /
'dod yon chu yis skams pa yis / /
dbang thang chung zhing longs spyod ngan / /
byang sems dpag bsam skams pa yis / /
'dod pa'i 'bras bu ga la 'byung / /
pho mo dbang du mi 'gyur zhing / /
mthun pa dag kyang dbral bar 'gyur / /
mi ma yin rnams mi 'du zhing / /
zhi drag la sogs 'grub pa min / /
mkha' 'gro dbang du mi 'du zhing / /
dngos grub dag kyang nyams par byed / /
gnas khar lud pa byin med cing / /
sa yi snum yang med par 'gyur / /
mi yi nor bu med pa la / /
de yi bde legs ga la 'byung / /
rgyun 'dzag gang bas 'dzag pa dang / /
gdon dang bag chags chags skyes 'dzag /
kha zas kyis kyang 'dzag par byed / /
mig dang rna ba sna dang ni / /
kha dang dbang po dag nas 'dzag /
khyab byed thig le zhes bya ba / /
rdul dang gdongs nas 'dzag par byed / /
chu dang rtsa 'khru'i dus su ni / /
nad gzhi dag gis 'dor bar 'gyur / /
me dang nyi ma ngal dub las / /
nad drag po yi rgyun las ni / /
'di rnams kyis ni skems par byed / /
sna rtsa rlung ni kha d+ha la lam / /
de bzhin kha dang 'og rtsa d+ha la / /
nyi ma 'dor bar byed pa yin / /
mo yi nyams pa'i rkyen dag ni / /
dkar po pho dang cung zad mtshungs / /
khyad par chags skyes chags spyod 'dzag /
tshes brgyad dang ni bcu bzhi dang / /
nya dang gnam stong gang yin la / /
phyi ru sgra gcan rgyas pa yis / /
nang du nyi ma 'dor bar 'gyur / /
kha sna nu ma nas kyang 'dor / /
rgyu dang rkyen dang byed pa'i las / /
gnod pa'i 'bras bu shes par bya / /
'dzag gnyis thur sel dbang du byas / /
'khrul 'khor gyis ni legs par dgram / /
sngags dang rdzas dang rten 'brel bsrung / /
rgyud dag gsang rlung dbang du bya / /
glang mo myos skad shes par bya / /
zas ngan spangs la zas mchog bsten / /
steng rlung 'gog pa'i sbyor ba yis / /
'khrul 'khor bya zhing gsang rlung bzung / /
khong gseng mkha' 'gro d+hU tIr gzhug / /
drod kyi sbyor ba la sogs kyis / /
gtum mo bsgom zhing dgram par bya / /
drag spyod spangs la bag yod bsten / /
drang srong rig pa sman du gtang / /
gnad kyis drug rnams dag par bya / /
nyi ma ri rab dbus su sba / /
dgram pa'i sbyor ba shes par bya / /
rgya mtsho dkyil gyi sgra gcan gyis / /
nyi zla gnyis po zos nas ni / /
nyi zla ri rab rtse ru drang / /
'khrul 'khor gyis ni dgram par bya / /
de 'dra sbyor ba sna tshogs ni / /
kun mkhyen rig pa de la dris / /
rnal 'byor dbang rab rnams kyis ni / /
don dam phyag rgya che bsten nas / /
mi g.yo bsam gtan sbyor ba yis / /
rgyu mthun bde stong ting 'dzin bsgom / /
lo gsum zla phyed gsum gyis ni / /
mchog gi dngos grub thob par gsungs / /
rnal 'byor dbang 'bring rnams kyis ni / /
sems brtag ye shes phyag rgya bsten / /
rang lus thabs ldan sbyor ba yis / /
cha mthun bde stong ting 'dzin pa bsgom / /
gzugs khams lha dang thun mong gi /
dngos grub thob pa rgyal bas gsungs / /
rnal 'byor dbang tha rnams kyis ni / /
mtshan chos ldan pa'i las rgya bsten / /
snyoms par 'jug pa'i sbyor ba yis / /
'dzag bcas bde stong ting 'dzin bsgom / /
'dod khams lha dang thun mong gi /
dngos grub thob par rgyud las gsungs / /
chags can bde stong spel 'dod kyis / /
kha sbyor rlung bcings 'dzin bsgrubs te / /
mtshan nyid ldan pa'i bu mo la / /
skyabs 'gro dbang bskur snod du bya / /
lus la rigs drug sa bon dgod / /
skyed dang sdud pa'i rim pa yis / /
rdo rje pad+ma byin gyis brlab / /
gzugs sgra chags pa rgyas par bya / /
spyod des dngas ma g.yo bar bya / /
sngon 'gro gsum gyis sbyang byas nas / /
'du shes gsum ldan bsgom pa yis / /
dngos gzhi snyoms 'jug sbyor ba yis / /
dbab bzung bde stong ro myong bya / /
rjes su ldog cing gnas su bsdus / /
dgram pa gnyis med bsres la bsgom / /
rus sbal 'gros su dal bus dbab / /
dgos pa gnyis la mkhas par bya / /
thur sel rlung ni gsum du 'gyur / /
bde 'phel rgyun 'grogs rab 'jug dang / /
khyab byed rgyas pa'i rlung gis gzung / /
rgyun 'grogs bskyod pa'i sbyor ba yis / /
zla ba 'dzin la mkhas pa yin / /
thur sel dbang mi thob pa na / /
bde 'phel chos 'byung gnyis med bsres / /
rgyun 'grogs kyis ni nyi 'od 'dren / /
rab 'jug rlung gis gnas su gzung / /
zla ba rgyun 'grogs kyis 'dren ni / /
yi ge gsum gyis gyen la zlogs /
tshangs par lhan skyes myong bsdus pas / /
mgo bo na na dgram par bya / /
sems dang rlung ni rim gyis dgram / /
nyi shu rtsa gcig rim pas so / /
rlung sems gnyis su med bsres la / /
zhen pa ye shes gnyis med bya / /
bde stong zung 'jug ting 'dzin bsgom / /
dngas ma'i dngas ma yul la 'dren / /
dang sa ma'i bde ba skyes pa dang / /
bde ba rtsal sbyang thabs la mkhas / /
de ni rnal 'byor chen por 'gyur / /
yul la chags pa skyes pa na / /
dngas ma'i dngas ma yul la 'dzag /
nang du dngos 'dzin skyes pa na / /
dngas ma'i dngos po nyams par 'gyur / /
zhen pa dang bcas spyod pa na / /
dngas ma'i dngos po rnyed par byed / /
gnyis med gnas na dngas ma 'phel / /
gang yang der shes dngas ma rgyas / /
yon tan tshogs ni dngas ma'i stobs / /
gsal ba'i dngas ma stong pa nyid / /
rtog pa'i skyon bral zla ba yis / /
nyon mongs gdung ba sel bar byed / /
stong pa'i dngas ma gsal 'od can / /
thugs rje ye shes nyi ma yis / /
ma rig sdug bsngal sel bar byed / /
bag chags sprin gyis ma gos par / /
nyi zla mchog tu rgyas par bya / /
gtso bo rdo rje 'chang chen gyis / /
de skad gsungs pa bdag gis thos /
dus kyi 'khor lo gsang ba'i skad / /
gzhan du bshad pa ma yin no / /
nyi zla sku la rgyas pa yis / /
bkrag mdangs gzi brjid chen por ldan / /
snum zhing 'gril la pags pa dngas / /
nad med bde ba rdo rje ldan / /
byin chen dngas dang ldan pa dang / /
bde bskyed tshangs pa'i dbyangs su 'gyur / /
gsal bas phyi nang chos rnams shes / /
rtog med bdag 'dzin rang sar grol / /
bde stong rdo rje sdug bsngal 'joms / /
lus dang rus pa sems la smin / /
yon tan yon tan bsam mi khyab / /
lus kyi thig le rgyas pa yis / /
tshe dang longs spyod dbang thang dang / /
'dod yon rgyas shing ye shes 'phel / /
kun rdzob bde bas sdug bsngal zhi / /
don dam thig les 'khrul pa zhi / /
gnyis med thig les sgrib pa zhi / /
'di ni zhi pa'i phrin las so / /
bud med mkha' 'gro dbang du 'du / /
mo chags kun gyi yid du 'ong / /
lha klu gnod sbyin ma mo yang / /
dbang 'gyur mi yi smos ci dgos / /
tshangs pa la sogs dbang du 'du / /
skyes pa rnams ni smos ci dgos / /
rdzas dang 'dod yon de bzhin no / /
phyogs skyong rnams ni dbang du 'du / /
drag po'i las la mtshon char 'gyur / /
gsad dang bskrad dang rmongs dang rengs / /
kun la dbang bsgyur rdo rje yin / /
rlung sems 'dres la rgyas pa yi / /
ting 'dzin stobs kyis gang yang nus / /
phal cher dwangs pa'i thig le yis / /
sa 'og gter rnams mthong ba dang / /
lus kyi rtsa mthong mun pa sel / /
dngas mas sems ni bde bar 'char / /
sangs rgyas lta bu 'byung bar 'gyur / /
dngas ma'i dngas ma gyur pa yis / /
lus la bde ba rgyas pa dang / /
khro gtum stag sogs ldan par byed / /
rab tu dngas pas mchog mthong 'gyur / /
mchog tu dngas pas mngon shes drug /
de bzhin rjes dran drug kyang 'char / /
dngas ma stobs 'gyur zhes bya ba / /
sred med bu yi stobs sogs thob / /
dngas ma bcud ces bya ba yis / /
snang ba bde bar 'char ba dang / /
khams gsum ro la spyod par nus / /
mi g.yo dngas ma zhes bya bas / /
'khor ba bde bar shar nas ni / /
phyir mi ldog pa'i sa thob bo / /
dbang sgyur dngas mas sbrul ba 'gyed / /
mya ngan 'das pa'i bde ba 'char / /
mchog dang mchog min sprul pa nus / /
rdo rje dngas ma zhes bya las / /
ji lta ba dang ji snyed shes / /
sa rnams dbang phyug thub byed pa'i sku / /
zag med rnam dag zhing du ni / /
zag med rdo rje'i skur bstan nas / /
nyid dang mnyam pa'i 'khor rnams la / /
bde ba chen po'i chos bstan nas / /
'khor dang bcas pa mngon sangs rgyas / /
sangs rgyas gtso bor dbang bskur ro / /
zhes gsungs so / /
de nas bla ma b+h-i ku pa yis dus kyi 'khor lo'i tshig dang don du bcas pa spyan drangs 'ongs pas / /
mkha' 'gro ma bzhi'i mu khyud 'dzin ri thal thal bskyal nas /
paN+Di ta khyod kyis nged kyi mdzod stong par bzhag zer ro / /
de lta na rdzu 'phrul gyis 'dzam bu'i gling du byon la chos 'di rnams kyi bka' srung gyis byas pas bka' srung byed par dam bcas te /
rdo rje'i mgur re blangs pa ni rin chen mkha' 'gro na re /
a ba d+hU tI rtsa yi mchog /
dang po'i mdud pa khrol nas ni / /
rlung sems dbyer med 'dzud shes na / /
lhan cig skyes pa mngon du byed / /
rtsa lam sbyongs shig rnal 'byor pa / /
zhes dang /
rdo rje mkha' 'gro na re /
rlung gi rgyal po srog gi rlung / /
'dzin cing dag par byed shes na / /
phung po rdo rje dbang byas te / /
mkha' spyod gnas su 'gro bar nus / /
srog rtsol sbyongs shig rnal 'byor pa / /
zhes dang /
pad+ma mkha' 'gro na re /
e la waM gyis rnam par brgyan / /
dga' ba gsum la rim gyis bslab / /
lhan cig skyes pa ngo sprad pas / /
mtshams med lnga pa byas pas kyang / /
rang byung ye shes rtogs par byed / /
bde ba sbyongs shig rnal 'byor ba / /
zhes dang /
sangs rgyas mkha' 'gro na re /
ma btsal lhun gyis grub pa'i don / /
dri ma med pa ngo shes pas / /
'khor ba mya ngan 'das par grol / /
rang rig sangs rgyas bla na med / /
gnas lug rtogs shig rnal 'byor pa / /
zhes gsungs nas /
gsang tshig snying gtam du gdams te rang gnas su gshegs so / /
de nas bla ma yul dbus 'gyur tshal du byon nas sangs rgyas kyi bstan pa dar par mdzad do / /
gnas pa rtsa yi dus 'khor gyis / /
phyi nang chos kun shes par byed / /
g.yo ba rlung gi dus 'khor gyis / /
srid dang zhi ba kha los sgyur / /
'gyu ba byang sems dus 'khor gyis / /
phun sum tshogs pa skyed par byed / /
'khor lo gsum gyi don thos nas / /
'khor lo gsum gyi don bkod pas / /
khams gsum gnas pa'i sems can rnams / /
sku gsum mngon du rtogs par shog /
dpal dus kyi 'khor lo'i man ngag /
'khor lo gsum gyi rim pa nyi ma zla ba sgrub pa zhes bya ba rdzogs so // //
rgya gar phyogs dza ga d+ha la'i paN+Di ta ma hA bi b+hU ti tsan+d+ra sa / /
dpal ding ri glang 'khor du sgra rang 'gyur du bsgyur nas gsungs pa'o / /
[]
