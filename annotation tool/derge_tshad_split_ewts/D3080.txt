@## / /
sAts+tsha lnga gdab pa'i cho ga bzhugs / @# / /
de nas khrus byas gos gtsang bgos / /
spos kyi dkyil 'khor gru bzhi bya / /
mchod rten lnga gdab gro ga la / /
'khor lo bya ru rdzogs par bya / /
ba dan gdugs dang rgyal mtshan sogs / /
me tog phreng bas brgyan pa ni / /
dbus dang grwa la bzhugs su gsol / /
bum pa gang ba bzhi la ni / /
byin gyis brlabs la phyogs bzhir gzhag /
rma bya'i sgro lnga'i mu men dang / /
spos kyi sdong po snod bzhi yang / /
gra la legs par gzhag par bya / /
mchod yon spos dang me tog tshogs / /
mar me dri dang lha bshos dang / /
rol mo sna tshogs reg byas mchod / /
a las byung ba'i ngo mtshar mchog /
thugs ni nam mkha' sangs rgyas nyid / /
gtsug tor dri med snying po'i mchog yid bzhin nor bu khyod phyag 'tshal / /
shes rab mchog gyur 'jam pa'i mgon / /
a la la ho ngo bo'i chos / /
yid bzhin nor bu'i mchog 'byung ba / /
'jam pa'i mgon la phyag 'tshal bstod / /
de bzhin gshegs pa shAkya thub / /
thugs rje'i mchog tu gyur pa ni / /
yid bzhin nor bu lta bur mtshungs / /
shAkya thub par phyag 'tshal bstod / /
snying rje chen po'i mchog gyur pa / /
dri med dag pa'i snying po'i sku / /
'od zer 'bar bas gsung dag ba / /
spyan ras gzigs la phyag 'tshal bstod / /
bdud rnams 'joms pa'i rdo rje can / /
thugs kyi rdo rje yid bzhin tshul / /
nad rnams sel ba sman pa'i mchog /
phyag na rdo rjer phyag 'tshal bstod / /
sdig bshags bsod nams rjes yi rang / /
'khor lo bskor dang myang mi 'da' / /
bsngo dang gsol gdab 'dod don zhu / /
gang 'dod pa yi las la 'jug /
rgyun dang nar mar tshogs bsag bya /
dI paM ka ra shrI dz+nyA nas mdzad pa rdzogs so // //
dang por sems bskyed la gang la dmigs pa'i bsam rgyud dang bcas par bya'o / /
dang por bla ma sangs rgyas byang chub sems dpa' rnams dang /
gtsug tor dri ma med pa la sogs pa mdun gyi nam mkha' la bzhugs par bsams la /
mchod pa rgya chen po dngos su dbul lo / /
de rnams kyis kyang bdag dang bum pa nad pa'am gang la sgrub par byed pa de la byin gyis rlob par gsol ba gdab pas byin gyis rlob par bsam mo / /
bum pa kha rgyan dang bcas pa de la rang yang khrus bya /
gso sbyong la sogs pa gtsang mar byas la gzungs tshar brgya rtsa brgyad bzlas so / /
de nas gang la dmigs pa de la de bzhin gshegs pa thams cad kyis byin gyis brlab par bsams la khrus bya'o / /
bsam rgyud dang bcas pas so // //
[ ]
