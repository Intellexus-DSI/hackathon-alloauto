@## / /
rgya gar skad du /
saM gra ha gar+b+ha nA ma /
bod skad du /
snying po bsdus pa zhes bya ba /
thugs rje chen po dang ldan pa la phyag 'tshal lo / /
khams gsum sdug bsngal rgya mtsho che'i / /
dba' rlabs shin tu 'khrugs pa ni / /
dge dang mi dge la sogs pa'i / /
zag bcas las las nges par 'byung / /
de dag chags sdang la sogs pa'i / /
nyon mongs rgyu yis bskyed pa ste / /
de dag 'byung ba'i rgyu nyid kyang / /
yid du 'ong dang mi 'ong sogs / /
gnyis su 'dzin pa nyid las byung / /
thams cad 'byung ba'i rgyu nyid ni / /
rtag dang khyab dang gcig pu sogs / /
dngos por 'dzin pa'i gdon yin te / /
de bas skal ldan skyes bu ni / /
bdag gzhan grol ba don gnyer bas / /
rten cing 'brel 'byung la sogs pa'i / /
rigs pa gang la goms pa yis / /
dngos por 'dzin pa bzlog par bya / /
phyi nang chos rnams thams cad kun / /
mtshan ma thams cad dang bral ba'i / /
nam mkha' lta bur shes byas la / /
dngos 'dzin gdon gyis brlabs pa yi / /
'gro kun yul du byas nas ni / /
sdug bsngal rgya mtsho skems byed pa / /
snying rje chen po sngon 'gro bas / /
bdag gzhan don kun 'byung ba yi / /
rin chen byang chub sems bskyed bya / /
byang chub spyod pa rlabs chen pos / /
pha rol phyin drug la sogs la / /
mnyam gzhag langs pa'i sbyor ba yis / /
lam snga rim gyis bgrod byas te / /
sgrib pa rnam pa gnyis bsal na / /
tshogs gnyis yongs su rdzogs pa las / /
'bras bu sku gsum bsgrub par bya / /
sku gsum 'byung ba'i mtshan nyid kyang / /
stong nyid nam mkha' lta bu las / /
brtsal med thugs rje'i sprin 'byung zhing / /
sku gnyis bdud rtsi'i chu rgyun gyis / /
khams gsum tha ma'i rgyud brlan te / /
byang chub snying po'i sa bon las / /
dge ba'i lo thog smin par 'gyur / /
sangs rgyas kun gyi snying po ste / /
'di ni snying po bsdus pa yin / /
tha ma'i dus su gyur pas na / /
tshe thung nad mang longs spyod dman / /
rkyen ngan bar chad mang ba yis / /
yun rings gnas pa'i mthu med pas / /
tshig rjes gcad par mi nus kyi / /
bshes gnyen dam pa bsten bya ste / /
shin tu brtson pa'i sems ldan pas / /
g.yang sa rab tu dran byas te / /
bdag gzhan grol bar bya ba'i phyir / /
snying po myur du bsdu ba yin / /
brtse bas 'di byas bsod nams kyis / /
skal ngan sems can thams cad kyang / /
byang chub sems dang ldan gyur nas / /
snying po myur du sdud par shog /
snying po bsdu ba zhes bya ba /
slob dpon chen po dpal mar me mdzad ye shes kyis mdzad pa rdzogs so // //
paN+Di ta de nyid dang /
lo tsA ba dge slong tshul khrims 'byung gnas deb rtses bsgyur cing zhus te gtan la phab pa //
[
