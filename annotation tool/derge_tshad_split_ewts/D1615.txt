@## / /
rgya gar skad du /
badzra g+haN+Ta pU dza kra ma sA d+ha naM /
bod skad du /
rdo rje dril thabs kyis mchod pa'i thabs kyi rim pa / /
dpal rdo rje can la phyag 'tshal lo / /
sgrib gnyis spong zhing tshogs gnyis bsgrub / /
mchod pa dag la rtag dga' phyir / /
rdo rje dril bu'i sgrub pa ni / /
bde mchog gsad la btud de bshad / /
yid dang mthun zhing dben gnas su / /
yang dag don ldan rnal 'byor gyis / /
rdo rje dril bu byin gyis brlab / /
mdzes pa'i maN+Dal steng dag tu / /
me tog tshom bu gnyis bzhag ste / /
rdo rje dril bu steng du bzhag /
dang por dag pa'i khrus bya ste / /
mos pa tsam gyis lhar bskyed nas / /
'od kyis brtag gnyis sbyang bya ste / /
stong pa'i ngang las AHhUM bskyed / /
de nas rdo rje dril bu gnyis / /
de nas dpal ldan yab yum bskyed / /
de la ye shes 'khor lo gzhug /
gnyis med bstim nas dbang bskur zhing / /
byin gyis brlabs nas mchod cing bstod / /
de 'od zhu las rdor dril gyur / /
bzlas pa byas nas blang bar bya / /
g.yon gyis steng 'og tshul du blang / /
de nas g.yas su rdo rje blang / /
snying ga dag tu bzung nas ni / /
dril bu g.yon gyi dku ru bsten / /
de nas g.yon du gar bcas te / /
g.yas la thug pa dgu ru bskor / /
de nas gong bzhin gzung bar bya / /
dang po thun mong bshad bya ste / /
gar bskor rdo rje dril bu gnyis / /
gong bzhin 'dzin pa bca' ba ste / /
de nas dril bu len gsum dkrol / /
de nas gnyis kas lan gsum ste / /
tha mas steng du bskor nas ni / /
gar bskor gong bzhin 'dzin pa ni / /
kun gyi sngon du 'gro ba yin / /
ba dan phyar ba'i rnam pa la / /
drang por 'dzin dang dril bu 'khrol / /
rdo dril gsor gsil bcas pa la / /
gnyis ka 'dzin pa sbyor min te / /
dkrol ba ba dan g.yob pa la / /
dang po la sogs lugs bzhin te / /
ba dan mi g.yo ba bting pa la / /
mi dkrol mi gsor so ru bzhag /
ba dan 'gugs pa'i dus dag tu / /
dran pa chu bur bzhin du dkrol / /
sems can don brtson gyur pa na / /
mdung thabs zhes ni bya ba ste / /
nyon mongs tha ba 'bigs pa'i tshul / /
dang po dril bu gsum yin te / /
g.yas su 'phang pa'i 'bigs bzhin te / /
g.yon du gnyi gas byed pa yin / /
sgrib pa gnyis ni 'joms pa ste / /
lan gsum bskor ba dngos grub len / /
steng du bskor ba brtan par byed / /
snying gar bzung bas bkrag mdangs bskyed / /
don grub sbyor ba bshad bya ste / /
g.yas kyis rgya gram sbyor ba dang / /
g.yon dang dbus kyi sbyor ba ni / /
sku gsung thugs kyi sbyor ba ste / /
snying ga la ni rten par byed / /
dril bu'i cha la rab brtags nas / /
spyi bo mgrin pa snying ga yi / /
thad kar 'dzin cing bskor ba ni / /
sa 'og sa bla sa steng gi /
srid gsum sprul pas 'grub pa'o / /
rdo rje sems 'gugs sbyor ba la / /
dang por phar la spros pa ni / /
rang gi mchod pa byed pa ste / /
snying gar 'gugs pa dngos grub len / /
rdo rje bsnol brtan zhes bya ba / /
gnyis ka'i dbang du byas pa ste / /
kar 'dzin gnyis kyi thad ka ru / /
bzung ba steng 'og byed pa'o / /
g.yas brtan pa ni thabs yin te / /
g.yon brtan pa ni shes rab yin / /
gnyis brtan pa ni sbyor ba'o / /
gong du sbyor ba'i byang chub sems / /
gnyis brtan nas ni 'bul bar byed / /
de yis rgyal ba thams cad mnyes / /
rol pa'i cho ga byed pa ni / /
lag pa bsnol mar byed pa ste / /
shes rab ye shes gnas skabs dang / /
gsang ba yi ni spyod pa dang / /
gsang ba'i spyod pa'i skabs su shod / /
gzhan yang yon tan brjod las 'das / /
bla med gsang ba'i bla na med / /
gtso bo mchog gi las sbyor ba / /
khyad par gyi ni bshad bya ste / /
dang po'i las dang tha ma'i las / /
gong ma bzhin te thun mong ngo / /
'khor lo 'dzin sogs lnga po dang / /
snying gar 'dzin pas shes par bya / /
mdun du spos phor 'dzin pa dang / /
gyen la me tog 'thor ba dang / /
sor mo mar me'i tshul du bsgreng / /
gdengs pas byug pa'i tshul du byug /
mnyes pa yi ni thabs su bshad / /
zhi ba yi ni sbyor ba ste / /
rdo rje dri bu'i thad bzung nas / /
gang la phog pas de byed bsam / /
rgyas pa steng du 'phyar ba ste / /
ye shes khams gsum bcud len byed / /
dbang ni gyen la phyogs nas su / /
lag pa'i 'og tu 'jug tshul lo / /
drag po gsang ba'i cho ga ni / /
gdul bya mdun du gnas pa la / /
steng du 'phyar zhing thur du 'gugs / /
rengs pa yi ni sbyor ba ste / /
gdul bya mdun du bas ma bya ste / /
gyen thur thad kar phyar ba yis / /
spyi bo rkang pa'i bar dag tu / /
rdo rje ring po bsgeng bar byed / /
bstab pa'i cho ga'i las byed pa / /
rdo rje gdengs ba'i sbyor ba yis / /
thur bsags la ni len pa ste / /
gyen du phyar nas bteg byas nas / /
de nas mdun du bstan pa'o / /
de la sogs pa'i sbyor ba mchog /
gsang ba de nyid rjes 'brangs nas / /
blo dman don du bshad pa yin / /
'di la nyes par gyur pa kun / /
'phags dang mkhas la bzod par gsol / /
bdag gis 'di brtsams bsod nams kyis / /
khams gsum thams cad bla med shog /
rdo rje dril thabs kyis mchod pa'i rim pa slob dpon 'phags pa ltas mdzad pa rdzogs so //
