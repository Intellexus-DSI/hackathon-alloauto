@## / /
rgya gar skad du /
shrI tsakra saM ba ra sA d+ha naM rat+na dI pa /
bod skad du /
dpal 'khor lo sdom pa'i sgrub thabs rin po che'i sgron ma / /
dpal he ru ka la phyag 'tshal lo / /
gang zhig rnam dag kun du rtog yangs mkha' 'dra'i chos sku dang / /
dpe med phun tshogs bde bas rnam mdzes longs spyod rdzogs sku nyid / /
sa rnams kun du phan mdzad rab gsal sprul pa'i skur brjod gang / /
bcom ldan rdo rje sems dpa' de yis khyed la bde legs shog /
dang por re zhig rnal 'byor pa dpal 'khor lo sdom pa'i dbang bskur ba dang yang dag par ldan pas yid dang rjes su mthun zhing dben par bde ba'i stan la 'dug ste /
dam tshig brtan par byas nas rang gi snying gar nyi ma'i dkyil 'khor la hUM nag po bltas la bla ma'i man ngag ji bzhin pas sngags bkod pa'i lag pa g.yon pas /
dam tshig gi rdzas sbyangs shing blangs te /
zhal bzhi pa'i sngags kyis phyogs bzhi dang bdag tu byas pa la gtor ba dang yan lag la yang dgod par bya zhing bdag dang gnas dang rnal 'byor bsrung bar bya'o / /
de nas dri zhim po dang bcas pa'i chus mdun du maN+Dal byas te /
bdud rtsi lnga dang dam tshig can gyis byugs la /
de'i dbus su g.yon pa'i ming med kyis mnan te /
pu dza la sogs pa'i yi ge nyi shu rtsa bzhis rnam par dag pa dang /
gnas la sogs pa bcu'i ming can sa bcur mos pa brjod par bya'o / /
de'i rjes la dkyil 'khor de skad cig tsam gyis 'byung ba chen po bzhi la gnas pa'i ri rab kyi steng du /
gzhal yas khang dur khrod dang bcas pa bskyed de /
de'i nang du sna tshogs pad+ma'i ge sar la nyi ma'i steng du rang gi snying ga'i sa bon gyi 'od las 'phros pa'i rdo rje 'dzin pa bltas te /
de yongs su gyur pa las bcom ldan 'das 'khor lo yongs su rdzogs pa dang bcas pa'i bdag nyid bcom ldan 'das ma dang snyoms par 'jug par blta bar bya'o / /
de'i 'og tu snying ga'i sa bon gyi 'od zer gyi phreng ba rnams kyis 'khor lo bskul te /
nam mkha'i phyogs su gnas pa la mngon du phyogs nas mchod par byas la /
sngags dang bcas pas dam tshig gi 'khor lo bcug nas ro mnyam par bya ba dang /
mchod pa rnams kyis mnyes par bya ste /
de yang rnam par byang ba'i lag pa g.yon pas yi ge gsum gyi sngags dkyil 'khor gyi dbus su /
dang po bcom ldan 'das nyid me tog la sogs pas mchod par bya'o / /
'di lta ste /
bcom ldan 'das kyi snying po dang /
nye ba'i snying po dang /
bcom ldan 'das ma'i snying po dang /
nye ba'i snying po nyid kyis bya'o / /
de bzhin du mkha' 'gro ma nas gshin rje 'joms ma la sogs pa'i mthar thug dpa' bo'i dbang phyug ma bcu gnyis man ngag bzhin du rang rang gi sngags kyis phyogs rnams su g.yon skor du dgod cing /
mtshams rnams su ni g.yas su bskor bas gnas ji lta ba bzhin de dag la mchod par bya'o / /
de nas yid las byung ba'i mchod pa'i lha mo bcu drug dang /
bdud rtsi dang /
te te dga' ba'i glus nye bar mchod par bya'o / /
de bzhin du lag pa g.yon pa'i mthil du pad+ma lnga pa lte ba dang bcas pa'i gzhir dpa' mo drug rnams la go rims bzhin du dmar mo dang /
sngon mo dang /
dkar mo dang /
ser mo dang /
ljang gu dang /
du ba'i mdog can rnams dgod la /
'khor los sgyur ba drug kyang dkar po dang /
skya bo dang /
ser po dang /
nag po dang /
dmar po dang /
ljang gu rnams sngags kyis gzugs su phyogs ji lta ba bzhin du rang rang gi sngags kyis me tog dgod pa sngon du 'gro bas cho ga bzhin du mchod pa dbul bar bya'o / /
'khor lo de yang lag pa'i rgyab tu me long dang ba'i ngos gnyis pa'i gzugs brnyan bzhin du gsal bar snang bar blta'o / /
de nas de'i dkyil 'khor gyi sngags rnams ni /
sa la sogs pa'i khams rnams kyi rang bzhin lhung byed ma dang /
rdo rje sems dpa' la sogs pa'i lha rnams kyi ngo bo nyid du lhag par mos par bya ste /
khu ba byin gyis brlabs pas bsang gtor byas la 'khor lo de nyid dpa' bo dang dpa' mo rnams kyis byin gyis brlabs pa'i dkyil 'khor la 'khor lo gsum gyi rang bzhin du mos par byas shing rkang pa brgyad pa'i sngags kyis me tog la sogs pas mchod par bya'o / /
de nas me tog phreng ba'i sngags brjod pa'i mthar dkyil 'khor du dor te /
snyim pas blangs nas phreng sngags sngon du brjod pas mgo bor dgod par bya'o / /
ye shes kyi 'khor lo de yang bdag nyid la bcug par bsams nas yi ge brgya pas brtan par bya'o / /
de nas sdig pa bshags pa la sogs pa cho ga bcu gsum gyis rnam par dag par yang bya'o / /
de'i 'og tu bdag po rnams la bdud rtsi myang ba lta bu'i cho gas gtor ma sbyin pa'ang shes par bya'o / /
gal te 'byor na rnal 'byor pa rnams 'dus te tshogs kyi 'khor lo bskor bar bya'o / /
de nas rdo rje dril bu 'dzin pas mdud pa byas te /
shrI ni gnyis med ye shes te / /
he ni rgyu sogs stong pa nyid / /
ru ni tshogs pa dang bral ba / /
ka ni gang du'ang mi gnas nyid / /
he ru ka dpal dkyil 'khor gtso / /
rdo rje 'dzin mchog phyag 'tshal bstod / /
dpal ldan rdo rje mkha' 'gro ma / /
mkha' 'gro ma yi 'khor los sgyur / /
ye shes lnga dang sku gsum nyid / /
'gro ba skyob la phyag 'tshal bstod / /
ji snyed rdo rje mkha' 'gro ma / /
kun du rtog pa 'ching gcod cing / /
'jig rten bya ba rab 'jug pa / /
de snyed rnams la phyag 'tshal bstod / /
ces bya bas bstod par bya'o / /
cho ga'i bya ba ma tshang ba / /
rdzogs sangs rgyas dang lha rnams dang / /
de sras rnams dang tshangs la sogs / /
'jig rten skyong rnams bzod par gsol / /
zhes bya bas bzod par gsol lo / /
de nas /
lha mo tshad ma dam tshig tshad ma dang / /
des gsungs tshig ni mchog tu tshad ma ste / /
bden pa 'di dag gis ni lha mo rnams / /
bdag la rjes su 'dzin pa'i rgyur gyur cig /
ces smon lam gdab par bya ste /
'di ni phyi rol gyi mchod pa'i cho ga'o / /
de nas nang gi rnal 'byor la brtson par 'dod pa'i sngags pas /
yang snying ga'i sa bon gyi 'od zer phreng ba'i lcags kyus 'chad par 'gyur ba'i mtshan nyid can gyis bcom ldan 'das dkyil 'khor dang bcas pa bskul te /
nam mkha' la bltas la /
phyag 'tshal ba dang mchod pa sngon du 'gro bas de'i spyan sngar sdig pa bshags pa la sogs pa bya ba ni / /
thog med nas bsags sdig dang bag chags mthus / /
rnam smin sdug bsngal bskyed cing brtas gyur pa'i / /
sdig dang nyon mongs ji snyed mchis gyur pa / /
bcom ldan 'khor lo'i gtso la so sor bshags / /
'das dang ma byon de bzhin da lta'i dus / /
nyan thos rang rgyal byang chub sems dpa' dang / /
'bras bu gsang sngags sgrub pa lhur byed pa'i / /
dge ba mdzad pa kun la rjes yi rang / /
khyed 'dir mi 'gyur mkha' ltar rtag bzhugs la / /
dogs pa'i sa las sems can bsgral pa'i phyir / /
srid pa ji srid gzugs sku rnam gnyis su / /
mya ngan mi 'da' brtse bas bzhugs su gsol / /
'khor ba ji srid bar du bzhugs nas kyang / /
sems can dman dang mchog dang bar ma la / /
gsang sngags rdo rje theg pa bla med pa'i / /
bde ba mchog gi 'khor lo bshad du gsol / /
lha mo rkang gnyis gtso bo thams cad mkhyen / /
dus gsum gshegs pa sangs rgyas ngo bo nyid / /
dus gsum dbyer med ye shes dpa' bo'i thugs / /
sangs rgyas gtso la gus pas skyabs su mchi / /
ngan 'gro srid pa'i nyon mongs dri sel ba / /
rnam dag dus gsum dam chos ngo bo nyid / /
A li kI li ro gcig dpa' mo gsungs / /
skyob ba'i chos la dang bas skyabs su mchi / /
sdig grogs log par khrid la thar mdzad pa / /
dus gsum tshogs kyi dam pa'i rang bzhin dpal / /
tshogs gnyis rnal 'byor bde chen lha yi sku / /
dge 'dun che la yang dag skyabs su mchi / /
srid pa'i btson rar bsdams pa'i nyam thag rnams / /
bde ba mchog gi sa la dgod pa'i phyir / /
bgrod pa kun kyang 'khor lo sdom pa yi / /
lam chen 'di la dga' bas bdag gnas so / /
bla na med pa'i byang chub sems / /
dam pa bdag gis bskyed bgyis te / /
sems can rnams kyi don gyi phyir / /
rdo rje 'khor lo rin chen dang / /
pad+ma dang ni las kyi rigs / /
ji bzhin ji snyed dam tshig sdom / /
bdag gis brtan por yang dag bzung / /
nam yang brtson pa mi dor ro / /
de lta bas na myur du bdag /
ma smin pa rnams smin pa dang / /
ma grol ba rnams dgrol bar bgyi / /
ma rgal ba rnams brgal ba dang / /
dbugs ma phyung rnams dbugs dbyung zhing / /
sems can mya ngan 'das la dgod / /
gnas dang nye zhing la sogs bcu gnyis su / /
dam tshig brda dang bde spyod rol ba'i lam / /
de ring nas bzung rtag tu longs spyod cing / /
bde chen ye shes rol pas legs gnas shog /
thabs dang shes rab snyoms 'jug rnam mi rtog /
lus ngag yid 'dir gsang sngags dge spyad pa / /
'gro ba sdug bsngal me tshogs gzhil slad du / /
ma lus bdag gis dngos grub mchog tu bsngo / /
zhes bya ba 'di dag gis so / /
de'i rjes la byams pa dang /
snying rje dang /
dga' ba dang /
btang snyoms tshad med pa tshangs pa'i gnas bzhi po dag bsgoms nas bdag nyid mi gnas pa'i mya ngan las 'das pa stong pa nyid kyi ting nge 'dzin la skad cig gis gnas par bya'o / /
oM swa b+hA wa sh+d+d+haHsarba d+harmAHswa b+hA wa shud+d+ho\u0f85 haM /
oM shU n+ya tA dz+nyA na badzra swa b+hA wa At+ma ko\u0f85haM /
de nas ting nge 'dzin de las langs nas 'gro ba sgyu ma lta bur bltas la /
sa bon gyi yi ge yaM raM baM laM suM yongs su gyur pa las /
gzhu dang gru gsum zlum po dang / /
gru bzhi dang ni lhun po ste / /
sngo dang dmar dang dkar dang ser / /
'byung chen bzhi yi dkyil 'khor bsgom / /
de steng rin chen bzhi'i rang bzhin / /
ri bo la gnas 'khor lo sbrul /
oM me di nI badzrI b+ha ba badzra ban+d+ha hUM laM hUM /
oM badzra prA ka ra hUM baM hUM /
oM badzra pany+dza ra hUM baM hUM /
oM badzra bi tA na hUM khaM hUM /
oM badzra sa ra dzA la traM saM traM /
oM badzra dz+wa la a na lA rka hUM hUM hUM zhes bya ba la sogs pa 'dis rdo rje'i sa la sogs pa drug sprul par bya'o / /
de'i nang du ni sna tshogs pad+ma ge sar gyi steng du A li kA li yongs su gyur pa las byung ba'i zla ba dang nyi ma kha sbyor kyi dbus su hUM rdo rje sems dpa'i bdag nyid 'od zer 'phro ba dang 'du ba'i bdag nyid can bsgoms la /
de dag yongs su gyur pa las bcom ldan 'das he ru ka gzhal yas khang dang bcas par bdag nyid yang dag par bsam mo / /
de la bcom ldan 'das ni nyi ma'i dkyil 'khor gyi steng du 'jigs byed dang dus mtshan gyi dpral ba dang nu mar g.yon bskum zhing g.yas brkyang bas bzhugs pa /
nam mkha'i mdog can sngon po dang ljang gu dang /
dmar po dang ser po'i zhal bzhi mnga' ba re rer yang spyan gsum pa cung zad khro ba'i ngang tshul can /
thod pa lngas brgyan pa /
sku la mgo bo rlon pa'i phreng ba brgya'i phyed kyis brgyan zhing /
sna tshogs rdo rje dang zla ba phyed pas mtshan pa /
ral pa'i thor tshugs can /
sku la phyag rgya drug gis brgyan pa /
zhal mche ba gtsigs pas 'jigs par byed pa stag gi pags pa'i sham thabs can /
sgeg pa la sogs pa'i nyams dang ldan pa /
rdo rje yan lag mas nye bar 'khyud pa dang /
phyag bcu gnyis kyis spras pa ste /
rtsa ba'i gnyis kyis rdo rje dang / /
dril 'dzin bde chen ma nyid 'khyud / /
gnyis kyis glang chen pags pa 'dzin / /
g.yas phyag gsum pa bzhi pa dang / /
lnga pa drug pa go rims bzhin / /
cang te'u dgra sta gri gug dang / /
rtse gsum rdo rje'i mdung bsnams pa'o / /
de bzhin g.yon phyag gsum pa yi / /
bzhi pa lnga pa drug rim ltar / /
kha T+wAM thod pa rdo rje zhags / /
tshangs pa'i mgo bo mdzes 'dzin pa / /
rten cing 'brel 'byung rnam dag bdag /
de'i mdun du bcom ldan 'das ma bsgom par bya ba ni sku mdog dmar mo spyan gsum pa /
zhal gcig pa dum bu'i ske rags kyis brgyan zhing /
kha T+wAM gas brgyan pa'i thod pa 'dzin pa'i phyag g.yon pas mgul pa nas 'khyud pa dang /
rdo rje tshangs pa'i gri gug rab tu 'bar ba thogs pas steng du sdigs mdzub cher bsgreng ba /
byin pa gnyis kyis bcom ldan 'das kyi brla gnyis la dkris shing gshibs nas phan tshun bcug pas 'khyud de bzhugs pa'i mtshan nyid rab tu gsal bar bsgom par bya'o / /
de nas shar gyi 'dab ma la mkha' 'gro ma mdog nag mo dang /
g.yon gyi 'dab ma la lA ma ljang gu dang /
nub kyi 'dab ma la dum skyes ma dmar mo dang /
g.yas kyi 'dab ma la gzugs can ma ser mo dang /
de bzhin du mtshams rnams su ni byang chub kyi sems kyi snod bzang po dag nye ba'i 'dab ma shar la sogs pa bzhir ni /
khwa gdong ma la sogs pa'i lha mo rnams mkha' 'gro ma bzhi po dag dang 'dra'o / /
mtshams bzhir ni gshin rje brtan ma la sogs pa bzhi ni phyed kyi mdog can du shes par bya'o / /
rnal 'byor ma de dag thams cad kyang zhal gcig phyag bzhi ma g.yas bskum nas g.yon brkyang ba'i zhabs kyis ro'i gdan la bzhugs pa /
gos dang bral ba phyag rgya lnga'i rgyan cha can thod pa rdo rje phreng bas spras pa'i dbu rab tu mdzes pa nyid dang /
mgo bo'i phreng bas brgyan cing thod pa dang /
kha T+wAM ga dang gri gug dang cang te'u bsnams pa cung zad drag po'i mtshan nyid can du bsam par bya'o / /
de'i 'og tu de dag thams cad kyi lus dang ngag dang yid kyi las rnams la 'khor lo dang pad+ma dang rdo rje lte ba la gnas pa'i sa bon oM AHhUM zhes pa 'di dgod de /
ji bzhin spro ba dang bsdu ba'i 'od kyis sbyor ba yongs su sbyang bar bya'o / /
de nas rdo rje go cha'i sngags kyis bcom ldan 'das la go bsgo bar bya ste /
oM ha /
na ma hi /
swA hA hu /
bau Sh+Ta he /
hUM hUM ho /
phaT haM /
zhes bya ba'i 'khor los sgyur ba drug gi ngo bo 'di dag gis snying ga dang /
spyi bo dang /
mgo bo dang /
phrag pa gnyis dang /
spyan gsum dang /
yan lag thams cad la bsrung bar bya'o / /
oM baM /
haM yoM /
hriM moM / /
hreM hriM /
hUM hUM /
phaT phaT /
ces bya bas dpa' mo drug gi ngo bo 'di dag ni /
bcom ldan 'das ma la go cha bgo bar bya'o / /
lte ba dang /
snying ga dang /
kha dang /
dpral ba dang /
spyi bo dang yan lag thams cad la'o / /
de nas snying ga'i sa bon gyi 'od ri mo'i lcags kyus ye shes kyi 'khor lo bkug ste /
dam tshig pa la sngags sngon du 'gro bas gzhag par bya'o / /
bcom ldan 'das la dbang bskur ba'i don du gsol ba gdab par bya'o / /
de las spros pa'i bdud rtsi lngas gang ba'i rin po che'i bum pa 'dzin pa'i yum bzhi po dag gis /
ji ltar bltams pa tsam nyid la / /
de bzhin gshegs kun khrus gsol ba / /
lha yi chu ni dag pa yis / /
de bzhin bdag gis sku khrus gsol / /
oM sarba ta thA ga ta a b+hi She ka sa ma ya shri ye hUM /
zhes sngags brjod pas dbang bskur bar bsam mo / /
chu de las byung ba'i rang gi rigs kyi lhas cod pan ji ltar rigs pa nye bar brgyan par bya'o / /
de'i rjes la snying ga'i sa bon gyi 'od zer gyis gzugs la sogs pa'i yul rnams dang /
bcom ldan 'das ma'i thugs ka'am /
pad+ma'i ge sar la bsdus nas de las spros pa'i 'od zer lha mo rnams kyis dam tshig la sogs pa'i rdzas dkyil 'khor dang bcas pa'i bdag po la nye bar mchod par bya'o / /
de nas ma lus pa lha mo dang bcas pas bstod pa'i dbyangs brjod pa ni /
khyod ni ye shes rang bzhin bde ba che / /
khyod ni phan mdzad shin tu rol pa'i sku / /
khyod ni sa rnams ma lus nyer 'tsho ste / /
rnal 'byor ma yi tshogs bdag bde legs shog / /
bde chen der ni brtan g.yo'i 'jig rten ston / /
thugs rje sprul pas sems can sad mdzad cing / /
sgyu ma'i rnam thar sprul pa don kun sgrub / /
mgon po bde chen dpal ldan dgyes pas bzhengs / /
zhes bya bas so / /
de'i rjes la mdun du rlung dang me'i dkyil 'khor gyi steng du /
mgo bo gsum la gnas pa'i a las byung ba'i thod pa'i steng du /
sa bon ji lta ba bzhin las skyes pa'i bdud rtsi lnga ste /
steng du oM blta'o / /
a las byung ba'i zla ba'i dkyil 'khor gyis kha bcad do / /
'og tu ni hUM las skyes pa'i rdo rje las /
thams cad 'bar ba la sogs pa'i rim gyis bdud rtsir bsgyur te /
ye shes kyi bdud rtsi drang ba dang /
ro myang ba'i ngo bo nyid du yi ge gsum gyis byin gyis brlabs te /
hUM las byung ba'i rdo rje'i lces mtshan pas myang bar bya zhing 'phro ba'i sbyor bas lha mo'i tshogs kyang tshim par bya'o / /
de nas rdo rje pad+ma rnam par sbyangs pa'i brdebs pa las dga' ba'i sgras dga' ba chen pos de bzhin gshegs pa'i rigs nang du zhal nas bcug ste /
zhu bar gyur pa nor bu'i ze'u 'bru'i dbus kyi thig le gnyis kyi bdag nyid rdo rje sems dpa'i ngo bo nyid du gnas par byas la /
lhan cig skyes pa'i don la mngon du phyogs pas ting nge 'dzin du bya'o / /
kha sbyor dbus na sa bon gnas / /
thig le gnyis po mi 'gyur bar / /
rdo rje sems dpa'i ngo bo nyid / /
rnal 'byor pas ni rtag tu bsgom / /
zhes ji skad gsungs pa bzhin no / /
A li kA li mdun bsams nas / /
rnal 'byor chen po ngal bso ste / /
zla ba'i dkyil 'khor yongs rdzogs la / /
lte dbus gnas su rnam par bsgom / /
yi ge go 'phang mchog gyur pa / /
de yi dbus su bsam par bya / /
de ni sku gsung thugs rdo rje'i / /
lha yi ngo bo nyid bsgom bya / /
de 'dir lus las 'das gyur kyang / /
sems nyid kyang ni ma yin no / /
bsam med bsam par bya ba'ang med / /
bsam pa de yang mi shes so / /
sems dpa' yang ni bsam mi khyab / /
de nas gzungs ni thob par 'gyur / /
zhes gsungs pa'o / /
de'i rjes la snying ga'i sa bon gyi thig le nyi ma'i gzugs kyi steng du sngags kyi phreng ba shin tu phra mo mngon par bltas la /
brtan pa'i sems kyis 'phro ba dang /
'du ba'i rim pas man ngag ji lta ba bzhin du bzlas par bya'o / /
de la oM shrI he he ru ru kaM hUM hUM phaT /
badzra DA ki nI dzA la saM ba ra swA hA /
oM hrIHha ha hUM hUM phaT /
rje btsun gyi snying po dang nye ba'i snying po'o / /
oM sar+b+ba bud+d+ha DA ki nI ye badzra bar+Na nI ye hUM phaT swA hA /
oM badzra be+e ro tsa nI ye hUM phaT swA hA /
lha mo'i snying po dang nye ba'i snying po'o / /
oM DA ki nI ye hUM hUM phaT /
oM lA mA yai hUM hUM phaT /
oM khaN+Da ro hA yai hUM hUM phaT /
oM rU pi NI ye hUM hUM phaT /
oM kA kA s+ye hUM hUM phaT /
oM u lu kA s+ye hUM hUM phaT /
oM shwa nA s+ye hUM hUM phaT /
oM sU ka rA s+ye hUM hUM phaT /
oM ya ma dA d+hI hUM hUM phaT /
oM ya me dU tI ye hUM hUM phaT /
oM ya ma daMSh+Ti NI ye hUM hUM phaT /
oM ye ma ma tha nI ye hUM hUM phaT swA hA /
dpa' mo rnams kyi sngags so / /
oM na mo b+ha ga ba ti wI re shA ya /
ma hA kalpAg+ni saM ni b+hA ya /
dzA Ta ma ku To T+ka TA ya /
daMSh+T+ra ka rA lo gra b+hI Sha Na mu khA ya /
sa ha sra b+hu dza b+hA su rA yi /
ba ra shu pA sho d+ya ta shU la kha T+wAM ga d+ha ri Ni /
byA g+h+ra dzi nA m+ba ra d+ha rA ya /
ma hA d+hu m+b+rA n+d+ha ka ra wa pu ShA ya /
rtsa ba'i sngags so / /
oM ka ra ka ra /
ku ru ku ru /
ban+d+ha ban+d+ha /
tra sa ya trA sa ya /
k+Sho b+ha ya k+Sho b+ha ya /
hrauM hrauM hraHhraHpheM pheM /
phaT phaT /
da ha da ha /
pa tsa pa tsa /
b+hak+Sha b+hak+Sha /
be sa ru d+hi ra an+t+ra mA lA ba lam+bi ni /
gr-ih+Na gr-ih+Na /
sap+ta pA te le ga tu b+hu dzaM gaM sarbaM bA /
tardza ya tardza ya /
A kaD+h+ya A kaD+h+ya /
hriM hriM /
dz+NauM dz+NauM /
k+Sh+mAM k+Sh+mAM /
haM haM /
hiM hiM /
hUM hUM /
ki li ki li /
si li si li /
tsi li tsi li /
d+hi li d+hi li /
hUM hUM phaT swA hA /
phreng sngags so // //
de nas rnal 'byor pa kha lho phyogs su mngon par phyogs pas ji bzhin sbyangs pa'i gtor ma sbyin pa ni /
mtshan mo skra grol gcer bu yis / /
mthon po'i gnas su mchod brtson pas / /
bdag nyid lha yi nga rgyal gyis / /
rkang pa mnan cing gnas su blta / /
gsang bstod pheM gyi sgra sgrogs shing / /
phyogs bcu 'jig rten khams bzhugs pa'i / /
dpa' bo rnal 'byor ma rnams 'gugs / /
nam mkha'i ngos la legs bzhugs bya / /
rdo rje thal mo gyen phye la / /
dpa' bo rnal 'byor snyan gsan dbab / /
sngags kyis bskul bar byas na ni / /
de yi mod la byon par 'gyur / /
mdzub mo mdud byas gung mo nges par sbyar / /
mthe bong rdo rje brtan po rab tu sbyar / /
rgya 'di dpral ba'i dbus su nyer bzhag nas / /
bskor zhing bskor bas phan tshun kun du bskor / /
g.yas brkyang ba yi sbyor ba yis / /
'bar ba'i phyag ni bcing bar bya / /
dam tshig gis ni kha bskang la / /
sngags ni 'di ltar rjes dran bya / /
oM a ral+li ho /
dzaH hUM baM hoH /
badzra DA ki nI sa ma ya s+t+waM dr-i sh+ya hoH /
zhes lan gsum brjod par bya'o / /
oM kha kha khA hi khA hi /
sarba yak+Sha rak+Sha sarba b+hU ta pre ta pi shA tsa un+mA da a pasma ra DA ki n+ya da ya i maM ba liM gr-ih+Na n+tu sa ma ya rak+Sha n+tu sarba sid+d+hi m+me pra yats+tsha n+tu /
ya thai baM ya theSh+TaM b+huny+dza tha /
pi wa tha /
mA ti kra ma tha /
ma ma sarba kArta ya /
sah+phu khaM bi br-id+d+ha ye sa hA yi kaM b+ha ban+tu hUM hUM hUM phaT swA hA /
nye bar sbyin pa'i sngags so / /
gang zhig rnal 'byor rnal 'byor ma'i / /
cho ga khyad par 'dod pa yang / /
'di skad bshad pa thams cad kun / /
rnal 'byor ma yis brdar 'gyur te / /
dpal ldan rdo rje mkha' 'gro nyid / /
gtsor byas dkyil 'khor thams cad bya / /
zla ba phyed ngo'i tshes bcu ni / /
gnyis kar lha mo mchod par bya / /
gzhon nu ma dang rnal 'byor ma / /
rtag tu cho ga bzhin tshim bya / /
de nas sngags pa ldang bar 'dod na mchod pa dang bstod pa sngon du 'gro bas /
dkyil 'khor kyi man ngag ji lta ba shes pas yi ge brgya ba'i sngags bzlas pas bsdu bar bya'o / /
de nas bzod par gsol nas gshegs su gsol ba ni /
rdzogs sangs rgyas dang lha rnams dang / /
de sras rnams dang tshangs la sogs / /
'jig rten skyong rnams cho ga 'di / /
ma tshang ba rnams bzod par gsol / /
zhi dang bkra shis bde legs mdzod / /
gtso bo nus pa ma mchis shing / /
ma tshang ba dang lhag gyur pa / /
rnal 'byor gtso bo rjes gnang ste / /
nongs gyur gang de bzod par gsol / /
gsang sngags nyams dang bya ba nyams / /
cho ga nyams par gyur pa gang / /
mnga' bdag ma yis bkas gnang ste / /
'di ni lha mo bzod par gsol / /
lha mo tshad ma dam tshig tshad ma dang / /
des gsungs mchog tu tshad ma gang yin pa / /
bden pa de dag gis ni lha rnams 'dir / /
bdag la rjes su 'dzin pa'i rgyur gyur cig /
ces bya bas bzod par gsol lo / /
khyed kyis sems can don kun mdzad / /
sgrub la rjes mthun dngos grub stsol / /
sangs rgyas spyod yul gshegs gsol te / /
slar yang 'byon par mdzad du gsol / /
tshul khrims tsan dan yan lag byugs / /
bsam gtan stod g.yogs kyis dkris shing / /
byang chub yan lag me tog bkram / /
ji ltar bde ba spyad par bya / /
oM badzra maN+Da la muHzhes bya bas dkyil 'khor bsdu bar bya'o / /
gang zhig rtag tu gus pas ni / /
rnal 'byor brtson la man ngag sbyin / /
goms pa bskyed pa de la ni / /
phyag rgya chen po 'grub par 'gyur / /
mchod sbyin dbang bskur sbyin sreg dang / /
tshogs kyi 'khor lo rab gnas sogs / /
zhi la sogs pa'i las dngos grub / /
ma lus dkyil 'khor 'dis grub byed / /
dpal ldan 'khor lo sdom 'byung man ngag gi /
ji bzhin grub pa'i yan lag mdor bsdus pa / /
mchog gyur sngags 'chang blo gros sgron rnams la / /
gsal byed rin chen sgron ma 'bar 'di yin / /
dge ba gang zhig bdag gis bsags thob pa / /
dri med ston zla lta bur dkar gsal dang / /
des ni 'jig rten sprin tshogs mun bsal te / /
snang ba ngo mtshar cig car 'od byed gyur / /
dpal ldan 'khor lo bde mchog gi sgrub thabs /
rin chen sgron ma zhes bya ba slob dpon mkhas pa mai tri pas mdzad pa rdzogs so // //
rgya gar kyi mkhan po badzra pA Ni'i zhal snga nas dang /
bod kyi lo tsA ba ba reg thos pa dgas bsgyur cing zhus te gtan la phab pa'o / /
slad kyi dge ba'i bshes gnyen dam pa mkhas pa ba ri lo tsA bas bcos shing gtan la phab pa las /
dus phyis kha che'i paN+Di ta chen po bud+d+ha shrI dz+nyA na'i bka' drin la brten nas gnubs lo tsA bas sgra don ji lta ba bzhin du gtan la phab pa'o
