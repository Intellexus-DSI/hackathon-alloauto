@## / /
rgya gar skad du /
shrI tsakra sam+ba ra a dwe te d+h+yA no pa de sha yo ga tsaN+Da lI /
bod skad du /
dpal 'khor lo sdom pa'i gnyis su med pa'i bsam gtan gyi man ngag rnal 'byor gyi gtum mo /
dpal 'khor lo sdom pa la phyag 'tshal lo / /
gang la dmigs pas srid par 'ching ba yi / /
gzung dang 'dzin pa'i rnam rtog kun gcod cing / /
rnam par mi rtog ye shes mchog 'char ba'i / /
gnyis med rtse yi 'khor lo la phyag 'tshal / /
gang zhig goms pas sa gsum ma lus pa'i / /
rang bzhin bde ba chen po rtogs 'gyur ba'i / /
rang rig ye shes bde chen gcig pu pa / /
gang la brten nas rtog pa'i man ngag bshad / /
srid pa'i btson rar gzung 'dzin 'ching ba yi / /
bcing bas bcings sdug mgon med gyur pa la / /
snying rje'i rlan gyis nye bar bsgos pa yi / /
yang dag byang chub sems ldan dbang bskur bas / /
yid 'ong khang par bde ba'i stan gnas te / /
lha yi bsam gtan mchog la rab gzhol ba'i / /
lus gnas thabs dang shes rab rang bzhin can / /
spyi bo lte bar gnas pa'i rtsa 'khor lo / /
gang la bcu drug thog mar yi ge thig ler ldan / /
dro ba'i bzhi pa gzhom med rang bzhin can / /
a wa d+hU tI kun nas sbrel ba yi / /
'khor lo'i dbus gnas byang chub yi ge thig le la / /
rtse gcig yid kyis 'byung dang 'jug spangs te / /
drod dang du ba 'thul dang 'bar ba las / /
rlung bral mar me 'bar ba'i rtse lta bu / /
glog gi 'od ltar kun nas gsal ba'i gzugs / /
gyen 'gros steng gi 'khor lo'i dbus gnas pa'i / /
gzhom med sa bon haM yig bzhu byas te / /
gang la brten nas ye shes mchog skye ba'i / /
byang chub rang bzhin 'o ma'i rgyun 'bab pas / /
gang du thabs dang shes rab 'dres gyur pa / /
de ru gnyis med ye shes skye bar 'gyur / /
rang gis rang rig pa yi ye shes mchog /
rtog ge rnams kyis brtag pa'i yul min zhing / /
brjod bral ye shes lkugs pa'i rmi lam dang / /
ji ltar gzhon nu ma yi dbang po gnyis / /
'dus las myong ba'i bde ba ji bzhin pa / /
de bzhin rang rig ye shes skye bar 'gyur / /
gang tshe skyes pa'i bde ba che goms pas / /
de las gzhan pa'i dngos po mthong med cing / /
sna tshogs snang ba'i dngos 'di ma lus pa / /
rang bzhin bde ba chen por 'char bar 'gyur / /
de tshe mig sogs dbang po'i yul snang ba'i / /
gzugs la sogs pa'i dngos 'di ma lus pa / /
sgyu ma smig rgyu dri za'i grong khyer dang / /
bar ma'i srid dang chu yi zla ba dang / /
snang brnyan seng ge zla ba'i grong bzhin du / /
ma lus rang bzhin gcig pa mthong bar 'gyur / /
de tshe thog med srid pa'i btson ra ru / /
bsags pa'i 'ching ba ma lus kun bcad nas / /
gnyis med ye shes bde ba chen po yi / /
go 'phang bla na med pa thob par 'gyur / /
dpal 'khor lo sdom pa'i gnyis su med pa bsam gtan gyi man ngag /
rnal 'byor gyi gtum mo /
slob dpon chen po dge ba'i mgon pos mdzad pa rdzogs so // //
bal po'i paN+Di ta bA gI shwa ra dang lo tsA ba A tsA R+Ya mar pa chos kyi dbang phyug gis bsgyur ba'o //
