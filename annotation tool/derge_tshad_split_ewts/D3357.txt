@## / /
rgya gar skad du /
a tsa la sA d+ha naM /
bod skad du /
mi g.yo ba'i sgrub thabs /
'phags pa mi g.yo ba la phyag 'tshal lo / /
pus mo'i lha nga sar btsugs pa / /
g.yas pa'i phyag na ral gri bsnams / /
de yi cig shos phyag na ni / /
khu tshur sdigs mdzub zhags pa bsnams / /
sku lus mkhrang zhing grims pa la / /
gtum zhing 'bar ba gtum pa'i spyan / /
bgegs 'joms mi g.yo ba yis ni / /
srid pa'i bgegs rnams zhi bar mdzod / /
phyogs bcur bzhugs pa'i sangs rgyas dang / /
byang chub sems dpa'i gtso bo rnams / /
de la rnam pa sna tshogs pa'i / /
me tog la sogs blos mchod bya / /
sdug bsngal rnams las bskyab pa'i phyir / /
bdag nyid lus ni dbul bar bgyi / /
sngags pas dge ba spel ba'i phyir / /
sdig pa rnams ni bshags par bgyi / /
rdzogs sangs rgyas dang byang sems tshogs / /
slob dang mi slob sems can gyi / /
bsod nams rang bzhin ma lus pa / /
de la rjes su yi rang bya / /
dkon mchog gsum la skyabs su 'gro / /
rdzogs pa'i byang chub nges par bsten / /
tshangs pa yi ni gnas bzhi po / /
rim pa ji bzhin bsgom par bya / /
mtshan nyid dang bral stong pa nyid / /
rgyu dang bral bas mtshan ma med / /
smon lam las kyang rnam grol ba'i / /
rang bzhin nyid du dngos po bsgom / /
sna tshogs pad+ma nyi dkyil du / /
yi ge hUM byung bzhugs par blta / /
dpa' bo spyan gsum dmar ba ste / /
phyag gnyis rin chen cod pan can / /
mgon po sdig pa mod la spong / /
ji ltar 'dod pa yongs su skong / /
zar ma'i me tog lta bu'i mdog /
sangs rgyas dri med 'od zer 'gyed / /
ya sos ma mchu rnam par btsir / /
rgyan rnams kun gyis rnam par brgyan / /
dpal ldan khro bo gtum po che / /
phyag na drag shul ral gris brel / /
g.yon na sdigs mdzub zhags pa ste / /
g.yon pa'i pus mo sa la btsugs / /
'jigs pa chen po zur mig gzigs / /
'jigs pa yang ni 'jigs par mdzad / /
ye shes sems dpa' gzi brjid che / /
dam tshig sems dpa' 'dra bar lta / /
de nyid thugs kar sngags pa yis / /
sa bon mtshan mar yang dag ldan / /
ji srid mi skyo'i bar du'o / /
bsam gtan skyo na lha yi ni / /
rnal 'byor ldan pas bzlas pa bya / /
de nas gsungs pa'i dngos grub ni / /
the tshom med pa kho nar thob / /
de la sngags kyi rgyal po ni 'di yin te /
oM tsaN+Da ma hA ro Sha Na hUM phaT /
sngags kyi rgyal po ni lan cig bzlas pas sdig pa thams cad bsreg par 'gyur zhing thams cad srung bar byed par 'gyur ro / /
'byung po la sogs pa'i gdon gyi 'jigs pa la /
yungs kar gyis brdegs pas gdon thams cad 'byer bar byed do / /
kham phor la rdo rgyus kyis bris nas sgo ltag la btags na /
byis pa gsar du btsas pa srung bar byed do / /
spra tshil gyis gzugs sor bzhi pa'i tshad du byas nas de'i snying gar bsgrub bya'i ming dang bcas pa gro ga la mngon par bris te btsugs nas /
de'i kha la tsher mas btsugs na phyir rgol ba'i kha phur bus btab par 'gyur ro / /
rkang pa la btsugs na 'gro ba dang 'ong ba rengs par 'gyur ro / /
snying gar btsugs na khros pa zhi bar 'gyur ro / /
mi'i rje ngar gyi phur bu'am lcags kyi phur bus gang dag gi ming nas smos te de'i lus la btab na de 'jig par 'gyur ro / /
dgra bo'i sgo khar sbas na brlag par 'gyur ro / /
dur khrod kyi thal ba la mngon par bsngags nas dgra bo'i sgo glegs la btags na skrod par 'gyur ro / /
ral gri la mngon par bsngags nas g.yul du zhugs na rgyal bar 'gyur /
bya ba gang la 'jug pa ni gtor ma btab ste 'grub par 'gyur ro / /
sngags pa gang dge ba dang mi dge ba'i las gang 'dod pa bzlas pas 'grub par 'gyur ro / /
bdag gis bris las gang 'thob pa'i / /
bsod nams byang chub sgrub byed pa / /
de 'dir 'jig rten ma lus pa / /
rdzogs pa'i byang chub sgrub byed shog /
mi g.yo ba'i sgrub thabs pra b+ha kA ra kIrtis mdzad pa rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur cing zhus pa'o //
[ ]
