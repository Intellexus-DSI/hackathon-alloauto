# #
]@## / /
rgya gar skad du /
tsit+tA ba ra Na bi sho d+ha nA ma pra kA ra NaM /
bod skad du /
sems kyi sgrib pa rnam par sbyong ba zhes bya ba'i rab tu byed pa /
bla ma dam pa'i zhabs la phyag 'tshal lo / /
'jam dpal gzhon nur gyur pa la phyag 'tshal lo / /
thog ma mtha' ma med zhi ba / /
dngos dang dngos med rnam par spangs / /
rnam par rtog med dmigs dang bral / /
gnas pa med pa gnyis med pa / /
'gro ba med pa dpe med pa / /
brjod du med pa bltar med pa / /
gnas pa med pa gnas med pa / /
'gyur ba med pas 'dus ma byas / /
sangs rgyas thams cad kyi ni gnas / /
sku ni snying rje'i rang bzhin nyid / /
sems can mos pa sna tshogs la / /
thabs rnams sna tshogs rab ston pa'o / /
'dod chags chen po tshul phyag 'tshal / /
pad+ma gar dbang khyod phyag 'tshal / /
rang gi sems ni rtogs bya'i phyir / /
cung zhig tsam zhig brjod par bya / /
rnal 'byor spyod pa'i tshogs kyi ni / /
thams cad nyid du rab nges pa / /
brjod par bya ba 'di dag nyid / /
de phyir 'di dag spyad par bya / /
las drag gang gis 'gro ba rnams / /
gang dang gang du 'ching 'gyur ba / /
thabs dang bcas na de nyid kyis / /
srid pa'i 'ching las grol bar 'gyur / /
sems tsam rnam par dag pa'i phyir / /
'bras bu rnam par dag par 'gyur / /
'di dag shin tu rgyas par ni / /
theg pa chen por gsal bar bstan / /
chos dang gang zag dbyer med pa / /
ye shes tsam du thub pas gsungs / /
de lta na yang 'di ltar 'byung / /
rigs pa dang yang rab tu mthun / /
dngos 'dzin gdon gyis zin pa yi / /
zhen pa rab tu bsal bya'i phyir / /
lung las kyang ni gsal po ru / /
rgyas par snying rje'i bdag nyid gsungs / /
chos rnams sngon du 'gro ba'i yid / /
yid gtso yid ni mgyogs pa ste / /
yid gnyis kyis ni 'bad pa yang / /
smra ba'am ni byed pa'o / /
dge slong rang gi pha rgan gyis / /
myur 'ded ces ni bskul gyur nas / /
bskul bas de nyid shi gyur kyang / /
mtshams med sbyor ba ma yin no / /
shin tu na ba'i dgra bcom pas / /
dge slong nad g.yog byad pa la / /
nga yis mgrin pa sdoms zhes bstan / /
de ni shi yang skyon med bstan / /
'du shes gzhan gyis gzhan dag ni / /
shi yang nyes te mi spyod par / /
'di 'dra lung las gsal por bstan / /
de phyir sems dge nyes pa med / /
da 'dus byas pa'i blo yis ni / /
mchod rten bshig kyang nyes med de / /
nye ba'i mtshams med byas pas kyang / /
bsod nams phung po 'ba' zhig go / /
bsam pa bzang pos mchil lham gnyis / /
thub pa'i dbu la bzhag pa dang / /
de nyid gzhan gyis bsal byas pa / /
gnyis kas rgyal srid thob par 'gyur / /
de phyir bsam pa'i rtsa ba las / /
bsod rnams sdig pa rnam par gnas / /
lung las 'di ltar gsungs pa'i phyir / /
sems dge ba la nyes pa med / /
rang lhar sbyor ba'i bdag nyid kyis / /
'gro ba'i don ni byed brtson pas / /
rnal 'byor 'dod yul longs spyad kyang / /
grol 'gyur gos par mi 'gyur ro / /
ji ltar dug gi de nyid shes / /
dug la spyad nas za bar byed / /
'di ni brgyal bar mi 'gyur zhing / /
nad las thar pa 'ba' zhig 'gyur / /
sgyu ma smig rgyu dri za yi / /
grong dang rmi lam ji bzhin du / /
'gro ba thams cad rnam bltas la / /
ci zhig ji ltar su zhig spyod / /
byis pa rnams ni gzugs la chags / /
'bring po rnams ni chags bral 'gyur / /
gzugs sogs ngo bo nyid shes na / /
blo mchog rnams ni grol bar 'gyur / /
dam tshig thams cad rnam bsams la / /
lha la mchod pa'i cho ga yis / /
the tshom med par bzang por blta / /
sngags kyis bskul la longs spyod bya / /
yi ge gsum gyi sbyor ba yis / /
sbyang dang rtogs dang de bzhin sbar / /
srin lag mthe bong rtse mo yis / /
de bzhin gshegs rnams tshim par bya / /
byis pa rnams la 'di bden pa / /
de ni rnal 'byor pa la brdzun / /
de tsam zhig tu longs spyad pa / /
bcings pa med cing grol ba med / /
'khor ba mya ngan 'das pa zhes / /
de nyid ma mthong ba yi sems / /
'khor med mya ngan 'das med ces / /
de nyid mthong ba rnams kyi sems / /
rnam par rtog pa'i gdon chen po / /
'khor ba'i rgya mtshor ltung byed yin / /
rnam par mi rtog bdag nyid ches / /
srid pa'i 'ching las grol bar 'gyur / /
the tshom dug gis gnod pa ni / /
skye bo dug gis gnod pa bzhin / /
de nyid rtsa ba nas bton la / /
snying rje'i bdag nyid can gyis spyad / /
dper na shel sgong dag pa ni / /
kha dog gzhan gyis sgyur bar byed / /
de bzhin rin chen sems 'di yang / /
rtog pa'i tshon gyis bsgyur ba nyid / /
tha mal rtog pa'i tshon gyis ni / /
rin chen sems ni dben 'gyur na / /
thog ma nas dag ma skyes pa / /
gnyug ma'i rang bzhin dri med gang / /
byis pas gang dang gang smad pa / /
de dang de la 'bad pas spyad / /
rang gi lha yi sbyor ba yis / /
sems ni dri med bya ba'i phyir / /
rnal 'byor dge ba'i sems kyis ni / /
chags med dug gis rmongs pa yis / /
'dod can ma la 'dod spyad pas / /
'dod pas thar pa thob par 'gyur / /
dper na bdag nyid mkha' lding du / /
bsgoms nas dug kun 'thung byed pa / /
bsgrub bya'i dug kyang med par byed / /
dug gis zil gyis mi non no / /
'khor lo dpag tshad bcu gnyis pa / /
lcags byas mgo la 'khor ba yang / /
byang chub sems ni bskyed ma thag /
med par gyur ces thos pa yin / /
byang chub sems ni yang dag bskyed / /
rdzogs pa'i byang chub sems byas pa / /
de yis mi bya gang yang med / /
'gro ba bzung ba'i bsam pa yis / /
thog ma nas dag ma skyes pa / /
dngos po med pa dri med pa / /
'gro ba bsam pas yang dag mthong / /
bcings pa med cing grol ba med / /
lha yi yon tan rgyas par ni / /
rnal 'byor cho ga bzhin bsams nas / /
chags pa'i sems kyis chags pa'am / /
chags pa spyad nas grol bar 'gyur / /
ci bya gang la dmigs she na / /
dngos po nus pa sna tshogs pa / /
ji ltar dug gis zin pa 'ga' / /
dug nyid kyis ni dug med byed / /
rna ba'i chu la chu nyid dang / /
tsher ma zugs la tsher ma ltar / /
de bzhin chags la chags nyid kyis / /
mkhas pa rnams kyis 'dzin par byed / /
dper na khrus mkhan dri ma yis / /
gos kyis dri ma med par byed / /
mkhas pas de bzhin bdag nyid kyi / /
dri las dri ma med par bya / /
ji ltar rdul gyis me long gi /
dri ma 'dag par 'gyur ba bzhin / /
de bzhin mkhas pas nyes pa dag /
nyes pa sbyang phyir bsten par bya / /
lcags kyi gong bu chu nang du / /
ji ltar gting du 'gro bar 'gyur / /
de nyid snod du byas pas su / /
bdag dang gzhan yang sgrol bar byed / /
de bzhin snod du byas pa'i sems / /
shes rab thabs kyi cho ga yis / /
'dod pas spyod bzhin grol bar 'gyur / /
gzhan dag kyang ni grol bar byed / /
rnam shes ngan pas bsten byas na / /
'dod pa 'ching ba nyid du 'gyur / /
de nyid mkhas pas bsten byas na / /
'dod pas thar pa rab tu sgrub / /
'o mas dug ni zhi 'gyur ba / /
'jig rten kun la rab tu grags / /
de nyid sbrul gyis 'thungs na ni / /
dug ni shin tu 'phel bar byed / /
ji ltar ngang pas 'o ma ni / /
chu las 'thung bar byed pa ltar / /
de bzhin mkhas pas dug bcas yul / /
sbyangs nas spyad pas grol bar 'gyur / /
ji ltar cho ga bzhin spyad na / /
dug kyang bdud rtsir 'gyur ba yin / /
byis pa rnams kyis mar kham sogs / /
bza' ma legs pa dug tu 'gyur / /
de ltar sems ni 'di nyid kyang / /
gtan tshigs bzang pos sbyangs byas na / /
rnam par mi rtog dmigs med pa / /
rang bzhin dri med rab tu snang / /
ji ltar me ni chung ngu yang / /
mar dang snying sogs 'dus byas pas / /
snang ba dri med mi g.yo ba / /
bstan pa'i mun pa rnam 'jig 'gyur / /
ji ltar phra ba'i sdong po las / /
ji ltar lo ma 'bras bu yis / /
brgyan pa'i shing chen 'byung bar 'gyur / /
yung dang rdo thal sbyar ba las / /
kha dog gzhan zhig 'byung bar 'gyur / /
shes rab thabs kyi cho ga yis / /
chos dbyings mkhas pa de ltar shes / /
mar dang sbrang rtsi mnyam ldan pas / /
dug nyid du ni 'gyur ba yin / /
de nyid cho ga bzhin spyad na / /
bcud kyis len gyi mchog tu 'gyur / /
dngul chus reg pa'i zangs ma ni / /
ji ltar skyon med gser du 'gyur / /
de bzhin yang dag ye shes ni / /
sbyangs pas nyon mongs bzang por byed / /
theg pa dman la zhon pa rnams / /
skad cig skad cig 'ching bar byed / /
g.yul las rgyal bar byed pa'i sems / /
ring ba nyid du rnam par gnas / /
theg pa che la zhon nas ni / /
snying rje'i go cha bgo byas nas / /
shes rab rgyud bcas mda' dang gzhus / /
'gro ba gzung ba'i bsam pa yis / /
sems dpa' che dang thabs che ba / /
brtan pa'i blo ni gnyid sangs nas / /
rgal dka'i g.yul las rgyal byas nas / /
gzhan dag kyang ni sgrol bar byed / /
rang don tsam la gzhol bas ni / /
byol song rnams kyang nyon mongs byed / /
'gro ba'i don ni byed pa po / /
'gro ba de gtor gang+gA na / /
grang dang rlung sogs sdug bsngal rnams / /
rang don zhugs las kyang bzod na / /
'gro ba'i don la zhugs rnams lta / /
de mi bzod pa ji lta bu / /
dmyal ba la sogs sdug bsngal yang / /
snying rje can gyis bzod byas na / /
grang dang rlung sogs sdug bsngal dag /
da ltar gyi la bsam ci dgos / /
dka' thub brtag pa mi bya zhing / /
smyung ba yang ni bya ba med / /
'dir ni khrus dang gtsang sbra med / /
grong pa'i chos ni spang bar bya / /
sen mo rkang dang rus pa so / /
pha yi khu ba'i rgyu las skyes / /
sha dang khrag dang skra la sogs / /
ma yi khrag las yang dag byung / /
'di ltar mi gtsang las byung zhing / /
mi gtsang bas gang ril po gang / /
de lta bu yi lus 'di nyid / /
gang+gAr bkrus kyang ji ltar 'dag /
mi gtsang phur ma chu dag gis / /
yang yang bkrus kyang dag mi 'gyur / /
de bzhin mi gtsang bas gang ba'i / /
phur ma 'di yang 'dag mi 'gyur / /
gang+gA'i klung la khyi dag gis / /
rkyal zhing 'phyo yang dag mi 'gyur / /
de phyir chos 'dod skyes bu dag /
'bab stegs khrus byed 'bras bu med / /
khrus kyis gal te dag 'gyur na / /
nya pa rnams kyang don byas 'gyur / /
nyin dang mtshan du gnas pa yi / /
nya la sogs pa smos ci dgos / /
khrus kyis sdig pa zad pa yang / /
nges par yod pa ma yin te / /
ji ltar 'bab stegs bsten pa la / /
'dod chags la sogs 'phel bar mthong / /
'dod chags zhe sdang gti mug dang / /
nga rgyal lta ba the tshom rnams / /
sdig pa'i rtsa bar rab tu grags / /
'di dag sbyang bya khrus kyis min / /
bdag dang bdag gir 'dzin pa las / /
srog chags rnams las byung ba yin / /
de yang ma rig rtsa ba las / /
ma rig de yang 'khrul par 'dod / /
de ltar nya phyis la dngul blo / /
nya phyis mthong bas ldog par 'gyur / /
bdag med mthong bas de yang ni / /
rtsa ba nyid nas med par 'gyur /
dper na thag pa sbrul gyi blo / /
thag par shes na ldog par 'gyur / /
de las sbrul gyi blo yi rab / /
skye ba de las yang mi 'byung / /
de bzhin 'di la bden pa'i blo / /
ye shes rdo rjes ldog par 'gyur / /
de ni 'byung bar mi 'gyur ro / /
sa bon bsregs pa'i myu gu bzhin / /
bdag nyid mi gtsang 'dus pa yi / /
gong bu sa yi rang bzhin nyid / /
de 'dus pa yi chos 'gyur bar / /
byis pa dga' bar rnam brtags pas / /
zla ba 'phel dang 'grib pa la / /
bltas nas tshes grangs brtag pa la / /
nyi ma 'phel dang 'grib pas kyang / /
nyin dang mtshan mor rtag par brtag /
shar la sogs pa'i tha snyad kyang / /
rtags la ltos nas byas pa yin / /
gza' dang rgyu skar khyim la sogs / /
'jig rten kun gyis rnam par brtag /
grang dang tsha dang char 'bab pa / /
ltos nas de bzhin dus rnams brtag /
rang gi las kyi 'bras spyod pa / /
bzang dang ngan pa'i gzar bstan to / /
ma rig 'dam gyis gtums pa yi / /
sems kyi yid bzhin nor bu nyid / /
skyes bu mkhas pas bkrus byas nas / /
ma rig gang gis yang dag bskyed / /
gza' dang rgyu skar tshes grangs dang / /
yul dang dus la ltos med par / /
mtshams med the tshom med par ni / /
rtog pa med par spyad par bya / /
dbang po lam dgur gang dang gang / /
de ni de yi ngo bo nyid / /
mnyam par ma bzhag sbyor ba yis / /
thams cad sangs rgyas rang bzhin bya / /
mig ni rnam par snang mdzad gtso / /
rna ba rdo rje nyi ma'o / /
sna ni rta mchog nyid yin no / /
kha ni pad+ma gar dbang phyug /
dpal ldan he ru ka rgyal lus / /
yid ni rdo rje sems dpa' ste / /
de ltar yang dag sbyor ba yis / /
snying rje'i bdag nyid can gyis spyad / /
mkhas pas sems ni brtan gyur nas / /
mi rtog pa yis 'grub par 'gyur / /
ji ltar 'dod pa'i bya ba yis / /
kun bzang kun byed de bzhin no / /
las dang bya ba kun byed na / /
ji ltar 'dod pa'i bya ba yis / /
langs dang 'dug par byed pa dang / /
ji ltar 'chag na'ang de bzhin no / /
dgod dang sma bar byed pa dang / /
ji ltar de ltar gang de bzhin / /
dkyil 'khor du ni ma zhugs pa / /
sgrib pa kun dang ldan pas kyang / /
rang gi lha sbyor bdag nyid kyis / /
bsod nams chung yang 'grub par 'gyur / /
'dis ni sangs rgyas thams cad dang / /
dpa' bo dag ni thams cad nyid / /
tshe 'di nyid la yang 'di rig /
thob 'gyur 'di la the tshom med / /
ji ltar 'jig rten phal pa las / /
rnal 'byor pa yi ting 'dzin rgyal / /
gong ma gong ma'i blo khyad kyis / /
rnal 'byor pa yang rgyal bar 'gyur / /
shes rab che dang thabs che dad / /
brtse ba tshe dang mos pa nyid / /
theg pa chen por yang dag bstan / /
sems can chen po'i spyod yul yin / /
gang zhig bskal pa grangs med ni / /
mang pos mi 'thob par 'dod pa'i / /
sangs rgyas tshe 'di nyid kyis ni / /
thob pa 'di la the tshom med / /
theg pa chen po bdag nyid che / /
bsod nams ye shes tshogs kyis ni / /
kun mkhyen go 'phang nyams dga' ba / /
tshe 'di nyid la thob par 'gyur / /
lung las mnyam par gsungs pa gang / /
theg pa che la mi rigs te / /
bsam pa lhag bsam bye brag gis / /
theg pa'i khyad par rab tu bstan / /
gzhan nyid du ni mos pa yang / /
byang chub spyod pa de bzhin gzhan / /
sems kyi rnam dag gzhan nyid kyis / /
'dir ni 'bras bu gzhan mthong med / /
ji ltar me long dri med la / /
dri ma med pa'i mig gis gzugs / /
dang ba'i rang bzhin dri med la / /
shin tu gsal bar snang ba ltar / /
de bzhin rnal 'byor ye shes kyang / /
dri med ye shes me long la / /
rtog pa'i da ba rnam sbyangs pa'i / /
sems dge ba la rnam par gsal / /
ji ltar nor bu me shel la / /
nyi ma'i 'od kyis kun reg pas / /
de ma thag tu me 'bar bas / /
rang gi don ni 'grub par nus / /
rtog pa'i dra ba rnam spangs pa'i / /
nor bu me shel 'dra ba'i yid / /
shes rab nyi ma'i 'od phog pas / /
rnal 'byor de bzhin 'bar bar 'gyur / /
shing gnyis drag tu drud pa las / /
ji ltar me ni 'bar 'gyur ba / /
thog ma bar dang mtha' dag la / /
dngos po ma lus rab snang byed / /
shes rab thabs su sbyor ba las / /
rnal 'byor pa yis de bzhin shes / /
dper na mar me gcig nyid la / /
snying po gzhan dag la brten nas / /
ji bzhin gnas su rang don gzhan / /
mthon po'i gnas nas snang bar byed / /
shes rab thabs bdag rnam bsgoms shing / /
dpag tu med pa'i lus spros nas / /
sems can mos pa sna tshogs la / /
mdzad pa ji bzhin nyams su blangs / /
ji ltar cho ga shes pa 'gas / /
nyes pa med pa'i bsil nyams dga' / /
nad rnams thams cad zad byed pa'o / /
bdud rtsi 'o ma dag las blang / /
shes rab 'o ma thabs chen pos / /
cho ga bzhin du bsgrub las skyes / /
chos dbyings shin tu rnam dag pas / /
bde ba dam pas sdug bsngal 'jig /
sa bon skyes bu ldan pa las / /
me tog 'bras bu ldan pa yi / /
'khri shing kun du 'byung ba ltar / /
de bzhin tshogs gnyis dang ldan pa'i / /
skad cig gcig gis mngon byang chub / /
dbang dang sdang dang 'gro ba rengs / /
char dbab dgug pa la sogs pa / /
sha chang dga' ba'i rnal 'byor pas / /
byas par gyur kyang mthong bar 'gyur / /
lag pa'i gdu bu lta ba la / /
me long dag ni dgos sam ci / /
theg pa chen po de song yang / /
sngags kyi nus pa brtan pa yin / /
pha ma bu mo 'brel pa ni / /
'dir ni de nyid med par brtags / /
lcags kyi reng bu bshig pa ltar / /
'gro ba de bzhin bde gshegs gsungs / /
'byung lnga'i bdag nyid khu ba dang / /
khrag kyang de dang 'dra ba dang / /
de yi rang bzhin gong bu lnga / /
bram ze gang yin mthar skyes gang / /
dge slong dag gi lus 'di ni / /
thams cad phung po lnga bdag nyid / /
mi rtag sdug bsngal stob pa la / /
rigs med rigs dang ldan pa gang / /
nya pa'i mngal du skye ba gang / /
kha cig gdol pa'i skye ldan pas / /
dka' thub spyad pa bram zer skyes / /
de phyir rigs ni sgyu ma yin / /
ma dang sring mo bu mo dang / /
sgyug mo dang ni tsha mo dang / /
bram ze rgyal rigs rje'u rigs mo / /
cho ga shes pa dmangs rigs mo / /
yan lag gcig ni nyams pa dang / /
dman dang smod dang mthar skyes kyi / /
btsun mo rtag tu mchod par bya / /
rdo rje ye shes rnam bsgoms pas / /
sngags pas spyan ni rgyas gyur na / /
zhal ni rab tu bzhad gyur cing / /
rdzogs pa'i byang chub sems bskyed nas / /
rang gi lha yi yid kyis ni / /
bstan pas skad cig mthong dang lta / /
thos dang nyin par byed pa yang / /
myong zhing bde la spyod par ldan / /
gsal ba'i ngag kyang smra bar bya / /
khrus dang bsku mnye gos la sogs / /
bza' btung la sogs 'bad pa nyid / /
rang 'dod lha yi bdag nyid du / /
bsams la cho gas mchod par bya / /
glu dang brdung ba de bzhin gar / /
thams cad brtul zhugs can gyis spyad / /
'dir ni dngos po thams cad la / /
lhag par chags par mi bya'o / /
rang gi bdag nyid yongs spangs nas / /
dka' thub kyis ni gdung mi bya / /
ji ltar bde bas bde ba gzung / /
'di ni ma 'ongs rdzogs sangs rgyas / /
rnal 'byor thams cad longs spyod cing / /
gang la'ang 'jigs med rol mo bya / /
sdig pa med kyis khyod ma 'jigs / /
dam tshig shin tu 'da' bar dka' / /
sngags kyis sbyangs na shing la sogs / /
bems po rmongs bcas rab dka' yang / /
lha nyid du ni 'gyur ba yin / /
shes dang ldan pa'i lus ci smos / /
tha mal pa yi nga rgyal nyid / /
mnyam par gzhag pas yongs su btang / /
shes rab thabs kyi sbyor ba yis / /
thams cad mnyam par spyad par bya / /
dper na pad+ma 'dam skyes kyang / /
'dam gyi skyon gyis gos pa med / /
de bzhin bag chags sna tshogs kyi / /
skyon gyis rnal 'byor pa mi gos / /
dper na chu yi zla ba la / /
chu yis mngon par gos pa med / /
sna tshogs gzugs brnyan 'dra ba ni / /
mthong ba'i skyon gyis gos mi 'gyur / /
thog med bag chags 'dam gyis ni / /
rin chen sems ni rab tu gos / /
shes rab thabs kyi chu nyid kyis / /
bkrus na rab tu gsal bar 'gyur / /
rang gi lha yi rnal 'byor gyis / /
blo ldan sems ni brtan 'gyur na / /
lta ngan sprin las grol bar 'gyur / /
sems kyi nyi ma gsal bar 'gyur / /
don dam nges par byas nas ni / /
shes rab mtshon gyis kun gtubs la / /
ma rig sbubs kyis bkab pa yis / /
chos kyi dbyings ni blang bar bya / /
brtags pa'i bum pa skad cig gis / /
shes rab tho bas bcag nas ni / /
rang bzhin dri med gsal 'gyur ba / /
ye shes sgron ma rab tu gsal / /
rab tu gsal ba'i 'byung ba rnams / /
sa dang chu dang me dang rlung / /
sngags kyi sbyor ba nus pa yis / /
gzhan nyid du ni 'byung bar byed / /
brjod pa thams cad yongs spangs la / /
sngags kyi brjod pa yang dag spyod / /
bde ba'i dngos grub sbyin pa yi / /
sngags kyi nus pa 'di la ltos / /
dkon mchog gsum ni mi spang zhing / /
de bzhin bla ma byang chub sems / /
srog chags rnams kyang gsad mi bya / /
dam tshig dag kyang byin gyis brlabs / /
rin chen dang ni ga bur bcas / /
tsan+dan dmar po dang sbyar ba / /
thub pa rdo rje chu zhes bya / /
lnga po dag kyang byin gyis brlab / /
lha yi dam tshig gzhan dag kyang / /
sems ni spro bar byed pa can / /
rlung dang me ni zhi bya'i phyir / /
sems kyi rdo rje tshim par bya / /
mtshams med the tshom med par ni / /
rnal 'byor rnam rtog med brtson pas / /
sems ni mnyam par sbyor ba yis / /
sngags pas thams cad mnyam par spyod / /
sbrang ma'i rkang pa tsam gyi ni / /
dug gis zil gyis non par 'gyur / /
mtshams dang the tshom chung dus kyang / /
de la sdug bsngal skyed par byed / /
mkhas pas legs par 'thab pa'am / /
yang na legs par 'gros par bya / /
bar ma do yi dngos po ni / /
don med pa ru ltung bar 'gyur / /
bla ma'i bka' dang phyag rgya dang / /
grib ma yang ni 'gom mi bya / /
de yi yon tan gzung bar bya / /
skyon ni nam yang ma yin no / /
slob dpon lha yi mchog yin te / /
'bad pas mchod par bya ba yin / /
de nyid rdo rje 'dzin rgyal po / /
mngon sum gzugs kyis rnam par gnas / /
ji ltar nor bu chu dang gis / /
rnyog ma thams cad dngas byed pa / /
de bzhin dang ba'i nor bu yis / /
sems kyi rin chen rnam par sbyang / /
shes rab mig dang bral gyur na / /
dad pa'i bdag nyid can rmongs 'gyur / /
de phyir lung rtogs bdag nyid can / /
shes rab nye bar bskyed par bya / /
dad ldan thos mang shes rab ldan / /
rang bzhin snying rje'i bdag nyid can / /
'gro ba'i sdug bsngal bsal ba'i phyir / /
de yi bde ba'i thabs shes bya / /
sems rnam dag pa 'di byas pas / /
bdag gis dge ba gang bsags pa / /
rnam par dag pa'i sems thob nas / /
des ni 'gro ba bde thob shog /
sems kyi sgrib pa rnam par sbyong ba zhes bya ba'i rab tu byed pa slob dpon Ar+ya de bas mdzad pa rdzogs so // //
A tsAr+ya dz+nyA na ka ra dang lo tsA ba tshul khrims rgyal bas bsgyur ba'o //
