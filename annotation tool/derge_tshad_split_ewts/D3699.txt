@## / /
rgya gar skad du /
shrI badzra swa ra swa tI de wI no pi kaM /
bod skad du /
dpal lha mo rdo rje dbyangs can ma'i sgrub thabs /
rdo rje dbyangs snyan ma la phyag 'tshal lo / /
gangs ri ltar dkar zla rgyas zhal mnga' dri med bsil zhing gsal ba'i 'od zer phreng ba can / /
sgeg chags 'gying dul 'dzum pa'i mdangs dkar lha yi lha mo kun nas mdzes pa'i gzi ldan ma / /
stong phrag drug cu'i yan lag dbyangs snyan rgyud mangs rol mo ut+pal ral gris phyag mtshan cing / /
'jig rten gsum skyabs mkha' dang rgya mtsho'i rgyan gyur blo gros lha mo rgyal gyur cig /
pha rol rgol ba tshar gcad dang / /
mtha' yas spobs pa kun bskyed dang / /
sna tshogs phrin las bde bsgrub phyir / /
dbyangs can lha mo bsgrub par bya / /
'phags ma de rtag mgon bzung nas / /
'gro skyabs don kun myur brtson pas / /
sman ljongs rab dgar brag rir ni / /
rnam g.yeng spangs te tshogs bsag dang / /
dus snyigs bar chad kun bsal phyir / /
sngon du sngags pas rdo rje 'dzin / /
mnyes byas de rjes snying rje'i yid / /
rab sbyangs rdo rje lha mo bsgom / /
sngags bdag nga rgyal la brtan srog /
rtsa ba'i yi ge sgron 'dra yi / /
zer spros nas ni rgya mtsho nas / /
dbyangs can 'khor lo mdun du dgug /
oM e h+ye hi badzra de wI ma hA tsakra sa ma ya s+t+waM sa ma ya dzaH /
gzhal med srog gi 'od zer gyis / /
'khor lo sku dang thugs 'khor lo / /
sna tshogs 'od 'bar dri med mdzes / /
mkha' ltar zla rgyas ltar drangs te / /
rab dang kun dgas khrus sogs dbul / /
me tog bdug pa mar me dri / /
zhal zas rol mo rgyan phreng dag /
pi wang lhan cig sngags bcas mchod / /
'bru gsum glu gar ldan byas bstod / /
phyag mchod la sogs rgyud kun gyis / /
mnyes bya gsol bya bstim par bya / /
gnas la gnas dang lus la sku / /
snying dkyil 'khor lo phyag rgyas gdab / /
shel dang baiDUr rA ga dang / /
gser bzang las grub gzhal yas khang / /
gru bzhi sgo bzhi rta babs mdzes / /
sna tshogs rgyan rnams kun gyis spras / /
de dbus rdo rje lha mo ni / /
pad zla rdo rje skyil krung mnan / /
brgyad gnyis na tshod yid 'ong ma / /
'jig rten gsum na mtshungs med pa'o / /
de sku ldem sgeg zhal 'dzum phyag /
bzhi ldan ral gri ut+pal dang / /
rgyud mangs pi wang sbreng mdzad brtson / /
nyi shar gangs ri ltar dkar blta / /
thugs kar rab dkar shes rab kyi / /
snying po dkar mdzes hrIM yig gi / /
'od tshogs rab 'jam dkar skye bas / /
bum nang sgron ma 'bar ba bzhin / /
sprin med mkha' dkyil zla skar ltar / /
rnam dag 'khor lo 'od mdzad gzi / /
rim pas dbus nas mthar snang bya / /
nyi zer kha phye pad 'dab tshul / /
rtsa ba'i 'bru 'di snying 'dab kyi / /
dbus bzhugs bzhi gnyis kha phye nas / /
gnyis gnyis nga ro bcu drug rgyas / /
de spros ge sar ze'u 'bru phye / /
'dab bcas yi ge 'od 'bar bas / /
slar yang bdud rtsi'i zil mngar blang / /
dkar 'jam snum mnyen mkhregs dang srab / /
yid 'ong dri mas ma gos pa'o / /
zil mngar snying gi mun sel la / /
snying 'dab snying pos slar yang de'i / /
zil mngar rgyas byed yang tshur 'od / /
rab spros phyi nang kun dag byed / /
ji srid ma yengs mi skyo bar / /
bdag gzhan mkha' khyab kun bkang la / /
sdig sdug yid kyi mun pa rnams / /
nyi mas mun bsal ji bzhin no / /
rtsa ba'i yi ge mchog gcig la / /
g.yeng med 'bum phrag bco lnga bzlas / /
dngos dang rmi lam brda gzugs kyi / /
ltas gsum phyi rol mthong bar 'gyur / /
de 'og pad+ma 'khor lo sgyur / /
dbyangs yig ral gri phyed mtshan par / /
skad cig rnam pas bsgyur zhing bskor / /
gsang sngags 'bum phrag bzlas par bya / /
oM badzra de wI pi tsu pi tsu pra dz+nyA baD+D+ha hrIM hUM /
rang snying mun sel brtan pa dang / /
gzhan yid mun sel g.yo ba yis / /
'bum phrag gsum ni rtse gcig bzlas / /
lkugs pa'ang ngag gi dbang phyug 'gyur / /
nang skye zla rgyas pa wa sangs / /
gsung ba sgron ma 'bar ba mthong / /
brda gsum gzugs sgra yid shes te /
mtshon cha'i 'khor lo rtags gzhan yin / /
de la sbyin sreg sngon song bas / /
brgya rtsa brgyad mchod blo gros spel / /
de yis tshar gcad rjes gzung las / /
lnga phrag gnyis 'grub the tshom med / /
rtsod dang dgra 'dul dug gzhil dang / /
'chi bdag bzlog pa dang po ste / /
blo gros sngags rig snyan dngags dang / /
klog dang sngags 'grub gnyis pa yin / /
yang na thog ma gnyis rtse mos / /
lhag ma bzhi bzhi lha mo gzhan / /
'khor yin lnga gnyis dkyil 'khor mdzes / /
de bzhin gnyis gtso gzhan brgyad 'khor / /
rdo rje lha mo la gnas lce / /
'khor la dbyangs ldan ral gri bskor / /
pha rol srog dang lce bskum nas / /
gsal byed mgrin bkang rtsod las rgyal / /
mtshan ngan thod pa dgra bo'i gzugs / /
mA ra ya nan la 'bum bzlas / /
gri mtshon gyis gtubs ro ras dkris / /
'dre gnas sar mnan nges par 'chi / /
lhag pa'i lhas brgyan lha mo nyid / /
khro mo zhal brgya phrag stong can / /
lcags kyu zhags pa ral gri yis / /
bkug cing bsnun na shin tu 'joms / /
dam tshig lha mos ye shes kyi / /
lha drangs bum par bdud rtsi bsgrub / /
smin mtshams pad+mo'i hrIM thig le / /
rgyun 'dzag dug gzhil 'byung bar bya / /
snying dkyil srog yig rin chen sgron / /
rdo rje 'bar ba'i me 'od gsal / /
a phreng ka phreng spel bskor gzigs / /
gur phub rgyun 'bebs 'chi med 'gyur / /
ji skad sngar bshad lha mo nyid / /
de bzhin lha mo lnga lnga dgu / /
sna gsum bdag gi snying la bsgom / /
blo gros rab 'phel gdon mi za / /
dpal mo'i mgrin par chu skyes dbus / /
dung dkar g.yas 'khyil sbubs ltar ba / /
nga ro bcu drug gsang bstod sgrogs / /
de myur tshangs dbyangs ngag thob 'gyur / /
gtsang zhing rab gtsang pad snying dbus / /
gzha' ris dpal be'u 'od zer gsal / /
glog phreng rgyun 'dra rdo rje'i lce / /
rnam bskyod snyan dngags mkhan 'drar 'gyur / /
'dam skyes ri bong rdo rje yis / /
sbyor bas lce rtser tshangs yid bskyed / /
lha mo'i ljags skyes rdo rje ltung / /
de blangs ka la ping ga mtshungs / /
rje btsun ljags pad zla steng du / /
dbyangs gsal rdo rje ral gris mtshan / /
bro gar 'gyu bklags ye shes bkug /
de rgyun sus 'thungs 'grub par 'gyur / /
thun mtshams gtsang zhing rab dkar zas / /
mngar bsil sna tshogs btung bar byas / /
'bru gsum rang sngags byin brlabs la / /
bdud rtsi'i sbyor bas gtor ma sbyin / /
oM AHbadzr-i shrI de wI sa pa ri wA ra a mr-i te ba liM ta khA hi khA hi /
ma ma sarba sid+d+hi hUM phaT swA hA /
'jam dbyangs lha mo dbyangs snyan ma / /
rab mdzes tshangs dbyangs blo bzangs ma / /
mtshungs med snying dbus mgrin skyong ma / /
'dod dgur bsgyur la phyag 'tshal lo / /
bde ldan ngag gi dbang phyug ma / /
mi 'tshe mi slu tshe 'dzin ma / /
bag yod yid 'ong nor ster ma / /
tshangs spyod tshangs rigs ma khyod 'dud / /
dpal ldan dbyangs can brtag pa'i de nyid rgya mtsho mkha' dang gter ltar zab cing rgya che sbas pa las / /
rdo rje lha mo ri dbang phung po sangs rgyas khang bzangs lnga phrag gnyis sgrub nyes tshogs dri ma kun bsal 'di / /
zla zer bsil bas ku mud ltar phye de yi lam nas dge 'od rin chen 'bar ba'i sgron mthus gang thob des / /
ma lus lus can rdo rje lha mo'i dbyangs snyan myur thob tshangs chen nga ros sa gsum rnam par rol bar shog /
dpal rdo rje dbyangs snyan ma'i sgrub thabs snyan ngag mkhan chen po slob dpon zla ba gzhon nus mdzad pa rdzogs so // //
rnam par bshad pa'i paN+Di ta mkhas pa chen po bud+d+ha shrI dz+nyA na dang /
lo tsA ba dge slong byams pa'i dpal gyis bsgyur ba'o //
[ ]
