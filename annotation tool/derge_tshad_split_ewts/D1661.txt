@## / /
rgya gar skad du /
shrI sarba bud+d+ha sa ma yo ga tan+t+ra nA ma pany+tsi kA /
bod skad du /
dpal sangs rgyas thams cad dang mnyam par sbyor ba zhes bya ba'i rgyud kyi dka' 'grel /
bcom ldan 'das dpal rdo rje sems dpa' la phyag 'tshal lo / /
kun mkhyen kun mdzad thams cad pa / /
kun khyab mchod chen rdo rje dang / /
slob dpon in+d+ra b+hU ti la / /
shAkya bshes gnyen phyag 'tshal lo / /
sangs rgyas kun gyi nges pa'i tshig /
bla mas bstan par mdzad du gsol / /
gsang ba zhes ni gang la bgyi / /
mchog gi zhes ni gang la bgyi / /
dgyes pa zhes ni ji ltar bshad / /
thams cad bdag nyid ji ltar bzhugs / /
sangs rgyas kun gyi dngos po gang / /
sems dpa' zhes ni gang la bgyi / /
rnam pa dag ni gang dag gis / /
rdo rje sems dpa' bde ba'i mchog /
bde ba rnam pa du ru bshad / /
rdo rje sems dpa' ji lta bu / /
de ni ji ltar rang byung yin / /
gcig pu nyid ni ji lta bu / /
bcom ldan 'das sgra ji lta bu / /
che ba'i lha ni ji lta bu / /
sangs rgyas thams cad don gang lags / /
mnyam par sbyor zhes gang la bgyi / /
mkha' 'gro zhes bya gang gi ming / /
sgyu ma ji ltar 'gyur ba lags / /
bde ba'i mchog ces gang la bgyi / /
de bzhin ngan par spyod pa gang / /
khyed kyi chags pa med pa gang / /
chags pa yang ni gang zhig lags / /
chags bral min pa'ang khyed kyis shod / /
bud med kun gyi sgyu ma ci / /
rgya 'di gnyis med theg pa yi / /
mchog ces gang la rab tu bsgrags / /
gnas ni gang du yang dag bshad / /
zhu ba por ni 'dir gyur pa //
'dir ni rgyud 'di'i ston pa su / /
der ni 'khor yang ji lta bu / /
rigs ni dbye ba du ru bshad / /
sngags btu ba yi rim pa gang / /
stong pa'i klu zhes gang la bshad / /
brjod dang 'brel dang dgos pa dang / /
sngon byung ba yi rnam drug dang / /
de bzhin sna tshogs pad+ma ras / /
A li kA li mnyam pa'i rgya / /
mnyam med mi g.yo bstod pa dang / /
de nyid min pa'i rnal 'byor dang / /
shin tu de nyid ji ltar 'gyur / /
rol mo phyag rgya'ang bshad du gsol / /
mnyam par ma gzhag rnal 'byor dang / /
rdzogs pa'i sangs rgyas nyi zla dag /
shar ba dag ni ji lta bu / /
dkyil 'khor zlum po sangs rgyas kyi / /
rdo rje can gyi zla gam bzhin / /
pad+mo'i dbang gis pad+mo'i dbyibs / /
rin chen mchog gi rin chen dbyibs / /
bri ba 'am yang na mi bri ba'i / /
dkyil 'khor rnams ni ji ltar gzhag /
dkyil 'khor dang ni rgyud dang ni / /
de bzhin du ni sngags rnams kyis / /
sbas dang gtso bo'i sgra ni gang / /
cho ga rnams kyang bshad du gsol / /
sbyor ba'i rnam pa'ang ji lta bus / /
rdo rje sems dpa' stobs chen yin / /
dbang phyug dang ni tshangs pa dang / /
dbang por bcas dang khyab 'jug dang / /
'dod lha chung mar bcas gsol zhing / /
lha mo b+hi ma drug min bcas / /
mngon thon sbyar bas spyad mdzad la / /
sngon ni de la skyabs su song / /
rtag tu 'di ltar g.yul 'gyed pa / /
der ni gsang ba ji lta bur / /
rdo rje can de brdzun pa'i tshig /
phyi nas gsung bar mdzad gyur te / /
sangs rgyas rdo rje sems dpa' dang / /
tshangs pa khyab 'jug zla ba dang / /
thams cad bdag nyid rtag bzhugs zhes / /
gzhan yang sngon ni gsungs pa nyid / /
rdo rje sems dpa' byed pa po / /
lha gzhan gang zhig yod dam ci / /
rdo rje nyi ma mnan pa dang / /
rnam par snang mdzad dpal nyid dang / /
dpal ldan rdo rje mchog mnan cing / /
de bzhin du yang rta mchog dang / /
'jig rten dbang phyug sprul mo dang / /
byang chub de bzhin pha rol phyin / /
rkang pa rkyong dang gnon pa dang / /
bskums nas 'degs pa'i stabs dag gis / /
g.yas dang g.yon pa'i sbyor ba yis / /
gzugs rnams thams cad gnon par byed / /
bcom ldan lha yi rnal 'byor ni / /
mngon sum rjes su dpag pa gang / /
DA ni nam mkhar 'gro sgra dang / /
thams cad ma lus pa nyid dang / /
kun tu kun nas thams cad ni / /
bdag nyid kun tu rnam pa kun / /
sangs rgyas brtan g.yo la sogs kun / /
kun gyi dngos por ji ltar 'gyur / /
ji ltar sems de 'di ltar yang / /
dngos po kun la gnas par 'gyur / /
rdo rje can gyi gzhi nyid dang / /
khro bo'i gzugs su ji ltar 'gyur / /
chos kyi sku ni ji ltar bshad / /
longs spyod rdzogs pas gang zhig bya / /
sprul pa'i tshig ni ji lta bu / /
rdo rje sems dpa'i tshig ni gang / /
lha yi tshig ni gang zhig ces / /
shAkya'i bshes gnyen the tshom gyur / /
sngags ston rnams kyis btus pa yis / /
bcos pa'i tshig ni gang zhig lha / /
in+d+ra b+hU ti de nyid mkhyen / /
'di dag thams cad bshad du gsol / /
de nas legs so legs so zhes / /
slob dpon in+d+ra b+hU tis byin / /
shAkya shes rab rab ldan khyod / /
sangs rgyas kun gyi nges pa nyon / /
ji ltar bla mas bdag la bshad / /
mdor bsdus nas ni bshad par bya / /
gnas ni nam mkha' lngas brgyan pa'i / /
shes rab b+ha ga yin par bshad / /
chos kyi 'khor lo lte ba cher / /
rdo rje can ni stong par bzhugs / /
nyid kyi thugs ni bdag nyid can / /
bde mchog de yi zhu ba po / /
rdo rje can gyis bdag 'dod spyod / /
longs spyod rdzogs pa'i skur mdzad cing / /
sprul pa'i sku ni stong pa dang / /
chos kyi sku ni thig ler bcas / /
ji ltar yang dag rdzogs gyur cing / /
ston pa gdan la legs bzhugs te / /
longs spyod rdzogs pa'i skur mdzad nas / /
sangs rgyas kun sbyor bshad du gsol / /
bde mchog ma mo'i tshogs bcas par / /
'dir ni zhu ba por gyur to / /
rdo rje can gyi ma ma la / /
rigs kyi dbye bas phyi ste bshad / /
'brel ba 'jig rten pha rol te / /
dgos pa sgrub pa po rnams kyis / /
sbas pa'i sgra ni gsang ba ste / /
rdo rje can gyi sba bar bshad / /
gtso bo'i sgra ni 'di ni bshad / /
mngon sum gyi ni tshig nyid do / /
gang tshe sems ni mi mthong bas / /
sbas te rjes su dpag pa ste / /
gsang ba mchog gi dgyes pa na / /
thams cad bdag nyid rtag tu bzhugs / /
gzugs sogs sngo dang ser po dang / /
dkar dang le brgan mdog tu ni / /
gang tshe sems ni mi mthong zhing / /
rna ba dag gis mi thos pas / /
gang tshe sems ni ji 'dra zhes / /
rjes su dpag par de tshe 'gyur / /
gzhan yang dri bcas sna dang ni / /
lce yis tshor bar mi 'gyur zhing / /
de bzhin longs spyod bde ba bdag /
gzhan gyi sems mthong mi 'gyur la / /
kha dang ro yis ma yin zhing / /
reg bya rnams kyang de bzhin te / /
gsang ba mchog gi dgyes pa na / /
gang zhig thams cad bdag nyid bzhugs / /
rjes su dpag pas sgom byed pa / /
gsang ba'i gzhung ni 'di lta bu'o / /
'di ni zhes bya'i sgra yod pas / /
la la mngon sum par 'dod te / /
rang byung kun tu snang gyur cing / /
de bzhin longs spyod rdzogs sku dang / /
mi ru snang zhing spyod pa dang / /
snom zhing myang dang bzhad pa dang / /
rnam pa sna tshogs g.yul 'gyed dang / /
dbang po gnyis kyis 'dod bde dang / /
phyag ni brgya phrag bye ba dang / /
dbu ni 'bum khrag khrir gyur cing / /
tshad med zhabs gnyis zhabs bzhi dang / /
rdo rje sems dpa' brtan pa dang / /
g.yo ba rnams ni khyab pa zhes / /
gang phyir sngar bzhin bshad pas na / /
rtag tu mngon sum snang ba yis / /
gsang ba mchog gi dgyes pa yi / /
mngon sum gzhung ni 'di lta bu / /
de nas shAkya'i bshes gnyen gyis / /
in+d+ra b+hU ti la zhus pa / /
gsang ba zhes ni bshad pa de / /
gang gis mi la rab tu bshad / /
slob dpon gyis 'di skad ces gsungs so / /
de nyid gsang ba zhes bshad pa / /
sa bon lnga ni gsang ba ste / /
sbas pa'i bden pa bshad pa yin / /
gsang ba'i pad+ma gsang ba'o /
kaR+Na ka yi dga' gsang ba / /
thams cad 'dus pa gsang ba ste / /
bde ba'i 'og ni gsang ba zhes / /
brda yis bshad par mdzad pa yin / /
byang chub sems las byung ba yi / /
ting nge 'dzin ni mchog ces bshad / /
sems kyi rang bzhin bsam mi khyab / /
yid bzhin nor bu 'dra ba bzhin / /
bde mchog ces ni bya bar bsgrags / /
rdo rje sems dpa'i btsun mo gang / /
de ni gcig las du mar phye / /
shes rab pha rol phyin pa'ang de / /
kun mkhyen kun rtsol phra ba ste / /
snying ga'i phug gi nang na gnas / /
de ni sgyu ma'i gzugs su shes / /
sangs rgyas thams cad ston pa te / /
sngon byung ba ni rnam lnga nyid / /
bde mchog la ni yang dag bshad / /
drug pa nyid kyang 'bum sde yi / /
tshad kun rgyud kyi nang yin de / /
rdo rje sems dpa' de la bshad / /
mi yi 'jig rten dag na med / /
bcom ldan rdo rje sems dpas gsungs so / /
sngon byung go rims ji lta ba / /
'di ni bden pa mchog gi tshig /
skad cig tsam gyis dus gcig na / /
sngon byung ba dang gsungs pa ni / /
sngon byung ba dang bde mchog gi / /
dus mang ngag du ma bshad de / /
bla ma rdo rje can bshad pa / /
ma mo rnams kyi nang du bshad / /
thams cad stong pa nyid rmongs pas / /
shin tu yongs su mya ngan 'das / /
de tshe rtag tu rdo rje can / /
sangs rgyas skur ni 'dzin mdzad nas / /
'dod chags zhe sdang gti mug gis / /
khengs las sems can kun grol mdzad / /
sangs rgyas srid la legs bzhag nas / /
dbugs 'byin pa ni stsol bar mdzad / /
rnam par snang mdzad dbugs 'byin bshad / /
he ru ka'i yang de nyon cig /
de tshe sems can thams cad ni / /
shin tu khro gtum gdug par gyur / /
lha la sogs pa 'jigs byed cing / /
bstan pa dag kyang 'jig par byed / /
de nas bcom ldan rdo rje can / /
khro bo'i gzugs su rnam par phyung / /
'jigs pa chen po'i dus ltar gtum / /
mkha' 'gro rnams kyis yongs su bskor / /
thams cad za zhing dral ba dang / /
thal bar gyur pa'ang 'tsho bar byed / /
he ru ka yi dbugs 'byung ba'ang / /
pad+ma gar gyi dbang phyug gi'am / /
rdo rje nyi ma rta mgrin te / /
thams cad rdo rje can las phyung / /
'di ni gtam gyi phyag rgya las / /
'di nyid dang po bstan pa yin / /
sdud par byed pas 'di skad ces gsol to / /
tshangs pa khyab 'jug dbang por bcas / /
lha chen po dang 'dod lha dag /
rdo rje can gyi zhabs dag la / /
dad pas skyabs su 'ongs gyur pa / /
ci yi phyir na de yis gsol / /
bi ma la sogs mngon thon spyad / /
bdag gis sngar ni gsol mod kyi / /
'di la the tshom gyur pa mchis / /
slob dpon gyis de skad ces smras so / /
khyab 'jug sgra ni rnam shes yin / /
tshangs pa sa bon yin par bshad / /
dbang po lus su gyur pa yin / /
bde ba thams cad 'dod pa'i lha / /
lha chen po ni sems de nyid / /
gzugs med khams la gnas pa'o / /
bi ma la sogs ming gis ni / /
shes rab kyi ni b+ha gar bshad / /
nang gi gzhung ni 'di yin la / /
phyi yi gzhan du bshad pa ste / /
rdo rje sems dpas tshangs la sogs / /
mu stegs rnams ni mngon mnan pa / /
rdo rje sems dpa'i dkyil 'khor la / /
rab tu 'dud par mi byed pas / /
dgos pa de yi don du ni / /
zhabs g.yon gyis ni drag po mnan / /
rdo rje can gyi brdzun tshig ni / /
gang zhig khyod kyis sngon dris pa / /
gang tshe lha chen mnan gyur na / /
thams cad khyab par ji ltar 'gyur / /
rdo rje sems dpas 'gro ba kun / /
sna tshogs gzugs su rnam sprul te / /
gti mug zhe sdang chags pa ni / /
tshangs dang khyab 'jug lha chen gyur / /
rdo rje can gyis bka' ma stsal / /
lha chen mo yang stong pa yin / /
bstan pa thams cad gnon par mdzad / /
ma ni mi dang lha ma yin / /
ha ni bzhir gyur pa nyid de / /
gti mug zhe sdang chags pa ni / /
de ni lus kyi dbugs gnas pa / /
bi ni rlung gi gzugs can no / /
de nyid tshangs pa'i sgra can te / /
khyab 'jug dang ni dbang po'ang yin / /
rdo rje sems dpa'i snying gnas pa'i / /
bud med rtag par 'dod chags spyad / /
de bas brtan dang g.yo bcas la / /
spyod pas 'dod pa'i lhar gyur to / /
thams cad bdag nyid bzhugs nyid la / /
in+d+ra b+hU ti'i gzhung 'di yin / /
sdud par byed pas 'di skad ces gsol to / /
pad+ma gsang ba zhes bshad cing / /
gsang ba 'dod par bshad pa dang / /
gsang ba sa bon zhes bshad cing / /
gsang ba mtshal chen zhes bshad do / /
gsang ba rnal 'byor pa yi rdzas / /
dri chu sha ste lnga po yi / /
mchog ni bdud rtsi rdzas rnams te / /
g.yo ba yi ni khams rnams kun / /
dgyes pa gzi brjid ces bshad la / /
dgyes pa bdag la'ang gnas pa'o / /
slob dpon gyis de skad ces gsungs so / /
gsang ba byang chub sems yin zhing / /
mchog ni rta mchog yin par bshad / /
dgyes pa rnam par snang mdzad yin / /
thams cad sgra ni he ru ka /
yi ge ra ni gnyis pa yis / /
mtshal chen pad+ma'i rigs byung ba'o / /
ba ni rdo rje nyi ma'o / /
sngon byung rim pa de bzhin no / /
sdud par byed pas 'di skad ces gsol to / /
thams cad khyab pa'i ye shes gang / /
thams cad bdag nyid ji ltar bzhugs / /
'gro ba dang ni 'ong ba nyid / /
thugs kyi pad+ma ji ltar gnas / /
snod ni ji ltar 'bigs par 'gyur / /
mthong ba'i gtam ni ji lta bu / /
gzhan gyi grong du ji ltar 'gro / /
bdag ni the tshom chen po 'di / /
rang gi lus la rtsa rgyus su / /
bdag nyid kyis ni nang na gnas / /
'byung ba kun la gnas pa yi / /
ye shes de ni gang du gnas / /
rnam pa gang dang gang dag gis / /
rtag tu rol cing rtse bar 'gyur / /
cir snang brtag par mi nus la / /
phra zhing shin tu dri ma med / /
hUM cha bcas pa gang lags lha / /
cha med cha ni rnam spangs gang / /
slob dpon gyis de skad ces gsungs so / /
snying gar gnas pa'i yi ge hUM / /
sa bon cha dang bcas pa yin / /
yi ge ha ni cha spangs pa / /
de bzhin cha med 'gyur yin zhes / /
'dul ba don yod rgyud las ni / /
phyag na rdo rjes gsungs pa yin / /
mtshan ni ldan par rab gyur zhes / /
de nyid bsdus las bshad pa yin / /
mi shigs 'du shes bral ba zhes / /
dpal mchog las kyang gsungs pa yin / /
bcom ldan de nyid 'di lta bur / /
thams cad bdag nyid rtag tu bzhugs / /
rtag tu med cing snang ba med / /
nam mkha' lngas ni rnam par brgyan / /
rkang pa'i mthil nas spyi bo'i bar / /
bdag nyid rtag tu brjod pa yin / /
der ni sgom par byed pa na / /
phreng ba mi dgos sngags mi dgos / /
gzung dang sbyin sreg las rnams dag /
mchog las mchog tu ldog par 'gyur / /
nam mkha' mchog ni mya ngan 'das / /
mya ngan 'das pa yin zhes brjod / /
yid las 'das pa rdo rje che / /
rnam rtog med cing gnas med pa / /
'gyur ba med cing snang ba med / /
chags pa med cing skye ba med / /
dmigs su med cing mtshan ma med / /
lus med dbang po rnam kyang med / /
cha med dag cing dri ma med / /
gzhan yang zhi zhing nges par rgyal / /
'chi med rga ba med rdo rje / /
nad med bstan tu med pa dang / /
rma med bde sogs stong pa nyid / /
zag med de bzhin 'jig pa med / /
chags med kun 'gro gsang ba ste / /
de nyid gnas pa rnams spangs pa / /
cha med cha bcas las 'das pa / /
sgra dang reg pa med pa ste / /
ngo bo nyid dang 'ba' zhig gcig /
de bzhin gnas su nges pa ste / /
zur gcig ma yin zur gsum min / /
la la zlum po'i dbyibs su min / /
ring por ma yin thung ngur min / /
de bzhin yo dang drang ba min / /
tshad min rnam par shes pa min / /
mdun du ma yin rgyab [(]du [,]tu [)]min / /
mngon sum ma yin lkog tu min / /
gzung med gzung ba rnams spangs pa / /
cha tsam ma yin spu tsam min / /
shin tu phra ba'i char yang min / /
'gro ba dang ni 'ong ba min / /
lam dang de bzhin lam ngan min / /
tshad med bsam gyis mi khyab par / /
rdo rje sems dpa' rnam par bzhugs / /
sdud par byed pas 'di skad ces gsol to / /
rdzogs pa'i sangs rgyas nyi zla rnams / /
shar ba dag ni mthong ba yis / /
sdig pa kun las grol 'gyur zhing / /
bsod nams thams cad grub par 'gyur / /
slob dpon gyis 'di skad ces gsungs so / /
bsam gtan dus su rnal 'byor pas / /
gsang ba'i dkyil 'khor rtag mthong ba / /
nyi zla dag ni shar ba ste / /
sdig pa kun las grol 'gyur zhing / /
bsod nams thams cad 'grub par 'gyur / /
gzhan dag 'dod pa'i gzhung yang ni / /
zla ba sa bon zhes bshad pa / /
nyi ma mtshal chen yin par 'dod / /
de nas 'dres pa rdzogs sangs rgyas / /
'brel bas sa bon mtshal chen po / /
de dag mthong ba tsam gyis ni / /
sdig pa kun las grol 'gyur zhing / /
sngags kyi gzugs kyis zos pas ni / /
bsod nams thams cad 'grub par 'gyur / /
shar ba zhes bya'i sgra gang yin / /
sa bon rgyun ni min par bshad / /
bzhad pa'i rdo rje'i gzhung yin te / /
in+d+ra b+hU tis gzhung yang yin / /
rtsa ba'i rgyu bar bshad pa ni / /
de ni sna sbyor gnyis dag ste / /
de dag 'dus pa'i dus kyang ni / /
lha rnams dmigs pa dran pa'o / /
'di ni 'gro dang 'ong ba yi / /
don ni yang dag bstan pa yin / /
de ni lus la steng sgor yang / /
rdo rje can ni rtag tu gnas / /
steng gi sgo ni 'dab ma gsum / /
sgo dgu yis ni yongs bskor la / /
rnyog med brtag par mi nus pas / /
bla ma'i kha las rnyed par 'gyur / /
rang gi bdag dbus nas rnyed pas / /
des na rang byung zhes brjod de / /
'di ni rang byung bcom ldan 'das / /
gcig pu rab tu phye ba'i lha / /
gsang ba mchog gi dgyes pa na / /
thams cad bdag nyid rtag par bzhugs / /
sdud par byed pas 'di skad ces gsol to / /
DA ni nam mkhar 'gro ma zhes / /
khams las mngon du rtag pa ste / /
nam mkha' kun tu spyod 'grub pas / /
mkha' 'gro ma zhes rab tu grags / /
De ni mkha' 'gro ma zhes pa'i / /
don ni ji ltar nye bar sbyar / /
de nas sgra 'di brtag bya ste / /
de la rab bshad rdo rje dang / /
slob dpon gzhan gyi gzhung dag gis / /
'di ni sbyor ba bshad par bya / /
khams kyi sgra ni sa bon te / /
gcig tu brtag pa nyid kyis ni / /
bza' ba brtag pa de bzhin te / /
DA ni mkha' 'gro'i sgra yis so / /
in+d+ra b+hU ti'i gzhung nyon cig /
De ni lus zhes bshad pa yin / /
be ni rtag tu rdo rje 'dzin / /
ha ni gzhi ru gyur pa ste / /
rkang pa'i gzhi nas spyi bor brten / /
mi shigs gang dang gang phrad pa / /
rtag tu rang nyid brjod pa yin / /
ya ni mi mngon pa nyid de / /
mi mngon gnas las byung ba'o / /
'gro dang 'ong ba nyid dag gis / /
khams ni rang gar 'gro ba'o / /
re zhig khams zhes bya ba'i sgra / /
gsang ba'i yi ge bcu drug ste / /
ri ni 'tshal chen po yi khams / /
ha ni de bzhin reg pa'o / /
s+ye ni bad kan yin par bshad / /
yi ge pa ni 'khrig pa nyid / /
ra ni chu yi ngo bo'o / /
me ni de bzhin tshil yin te / /
ra ni me nyid yin par bshad / /
me ni de bzhin sha nyid do / /
sa ni bshang bar bshad pa yin / /
rba ni de bzhin zhag yin la / /
ma ni pags pa nyid du bshad / /
ni ni rus pa nyid yin no / /
sa ni gci bar gyur pa yin / /
da ni glo ba yin par bshad / /
s+thi ni gang gang zhes bshad pa'i / /
mkhal ma'i rdzas ni rab mdzes pa'o / /
rta ni khu bar gyur pa ste / /
byang chub sems las legs byung ba'o / /
khams kyi sgra ni 'di dag tu / /
in+d+ra b+hU ti'i gzhung yin no / /
bdag nyid rang gi lhar sbyor bas / /
bdag nyid rab tu bsgrub bya bar / /
rgyud 'dir yang dag bstan pa yin / /
tshogs kyi dkyil 'khor bsgrub pa ni / /
khrag dgyes pa yi [(]rgyen [,]rgyan [)]du rkang / /
rab tu 'bad de bsgrub par bya / /
dbus su rnam snang mgon po gtso / /
de dbus bde ba chen po ste / /
dngos grub dkyil 'khor bzhi po ni / /
rim pa bzhin du gzhag par bya / /
sdud par byed pas 'di skad ces gsol to / /
gtso bo khyod kyis gsungs pa yi / /
gzhung 'di slob dpon gang gis lags / /
slob dpon gyis ni 'di skad ces gsungs so / /
de ni bzhad pa'i rdo rje ste / /
in+d+ra b+hU ti'i gzhung yin la / /
slob ma rnams la phan 'dod pas / /
dkyil 'khor bri bar bzhag pa ni / /
in+d+ra b+hU ti'i bshad pa'i gzhung / /
dkyil 'khor dbus su he ru ka /
zla gam zhes ni bshad pa gang / /
thod pa mgo yi khu bas khyab / /
zur bzhi rdo rje can dkyil 'khor / /
sangs rgyas dkyil 'khor zlum po yin / /
pad+ma'i dbyibs zhes bshad pa ni / /
pad+ma gar dbang las byung ba'o / /
dkyil 'khor gru gsum bri ba ni / /
rta mgrin gyi ni dkyil 'khor du / /
rin chen dbyibs su bya ba ni / /
rdo rje nyi ma'i dkyil 'khor du'o / /
shar la sogs pa'i phyogs su ni / /
sgo srung bzhi ni gzhag par bya / /
sdud par byed pas yang 'di skad ces gsol to / /
rdo rje sems dpa' lha mo dang / /
gang gzhan he ru ka sogs kyi / /
sngags kyi 'byung ba gsang ba dang / /
khro bo rnams kyi khyad par du'o / /
slob dpon gyis 'di skad ces gsungs so / /
dang por oM ni yang dag sbyar / /
de ni lha mo rnams la'ang bshad / /
de nas a dang sbyar byas shing / /
de yi 'og tu yi ge hUM / /
ha ni stong pa zhes bshad de / /
mgo dang thig ler bcas byas pa'o / /
yi ge swA hAr de brjod pa / /
sngags rnams kyi ni dpal byed pa'o / /
de nas phaT dang sbyar ba ni / /
gang gzhan khro bo'i dkyil 'khor du'o / /
sngags kyi 'byung ba gsang ba ni / /
bdag gi de nyid la gnas so / /
sdud par byed pas yang 'di skad ces gsol to / /
rnam pa dag ni ji lta bu / /
lha rnams kyi ni khang par bshad / /
khang pa rnam pa du ru bshad / /
lha ni gang zhig khang pa gang / /
slob dpon gyis 'di skad ces gsungs so / /
lha ni lha ru sbyor ba ste / /
lha rnams kyi ni lha nyid do / /
khang pa dkyil 'khor zhes bshad pa / /
bzhad pa rdo rje'i gzhung yin no / /
in+d+ra b+hU ti'i gzhung ji bzhin / /
lha yi khang pa de bshad bya / /
de ni lus zhes bshad pa yin / /
badzra rdo rje yin par bshad / /
ga ni pad+ma zhes bshad la / /
ra ni rin chen 'byung ldan no / /
rin chen sa bon zhes bshad cing / /
rin chen pad+ma zhes bshad de / /
rin chen bcud len mtshal chen dang / /
dri chu sha ste lnga pa'o / /
dmar chen dang ni ga pur bcas / /
tsan+dan dmar po sbyor ba dag /
tshogs kyi dbus su bzhag pa ni / /
ra sa ya na kun slong ba'o / /
dus su yang dag byung ba yi / /
me tog mtshal chen yin par bshad / /
ga pur sa bon zhes bshad de /
tsan+dan dmar po sbyar ba dag /
rab tu 'bad de zos gyur na / /
bdud rtsi sman ni chen po'o / /
chags min chags dang bral ba min / /
dbu mar yang ni mi dmigs pa / /
chags pa min pa rdo rje can / /
chags dang bral min bde ba'i mchog /
de dag phyag rgya rab sbyor ba / /
dbu mar yang ni mi dmigs pa'o / /
gzhung gcig legs par bshad nas ni / /
gzhung gnyis po ni bshad par bya / /
chags pas grol bar mi 'gyur zhing / /
de bzhin sdang bas ma yin pa / /
gti mug dbu ma zhes brjod de / /
de bas 'di ni spang bar bya / /
slob dpon gnyis pa'i gzhung 'di yin / /
gsum pa'i gzhung ni bshad bya ste / /
chags pa min pas sa bon te / /
chags dang bral min rdo rje chu / /
dbu mar gyur pa mtshal chen po / /
bzhi pa'i gzhung ni btu bar bya / /
tshogs kyi dkyil 'khor dbus su ni / /
rtag tu chags par mi bya zhing / /
bud med kyis ni chags bral min / /
sgom pa dbu mar gyur pa'o / /
sku gsung thugs ni bsgrub pa yi / /
in+d+ra b+hU ti'i gzhung gis bshad / /
rtsa ba'i sbubs ni gtso bo gsum / /
lus kyi nang na rnam par gnas / /
de rnams kyi ni khang pa dgu / /
bcu pa bla ma'i kha las so / /
A li kA li yongs spangs shing / /
phyag rgya'i yi ge mchog yin la / /
mi shigs rdo rje can gyis ni / /
lha mo rtag tu dran par bya / /
chags pa min pas mig gi sgo / /
chags dang bral min kha nyid yin / /
dbu ma sna zhes bshad pa ste / /
gnas gsum dag ni spang bar bya / /
stong pa shin tu rnal 'byor yod med mthus / /
nam mkha' nyid du dam tshig nye bar gnas / /
bde gshegs bde bar gshegs pa bzhengs su gsol / /
rdo rje sems dpa' skal bzang dpal khyod bdag /
stong pa nam mkha' zhes brjod cing / /
stong pa bdag la rnam par gnas / /
stong pa cha las 'das pa dang / /
mi shigs pa yi yi ger bshad / /
stong pa dngos po med pa yis / /
rdo rje sems dpa' rnams bzhugs te / /
'byung ba bzhi sogs gong po ni / /
chos kyi dbyings su rab tu brtag /
a ni me long lta bur bshad / /
sa ni mnyam pa nyid du gyur / /
pra ni sgra brnyan lta bu ste / /
so sor rtog pa 'dra bar bshad / /
kri ni bya ba byed pas na / /
de ni bya ba sgrub par 'gyur / /
rkang mthil nas ni spyi mtha' ru / /
stong pa de ni dbus na gnas / /
sems can kun la rnams gnas nas / /
rtag tu rang nyid brjod par 'gyur / /
sdud par byed pas yang 'di skad ces gsol to / /
dkyil 'khor dag ni ma lus pa'i / /
lha ni du zhig rnam par bzhugs / /
slob dpon gyis 'di skad ces gsungs so / /
de la dang po nyid du dpal rdo rje sems dpa'i dkyil 'khor ni /
bde mchog kI li kI la'i phyag rgya dang /
dpal rdo rje sems dpa'i dam tshig bde mchog kI li kI la zhes bya ba'i phyag rgya dang / /
dpal rdo rje bde mchog kI li kI la zhes bya ba'i phyag rgya dang /
dpal rdo rje che bde mchog kI li kI la zhes bya ba'i phyag rgya dang /
dpal tshangs pa'i mgo rdo rje'i mda' zhes bya ba'i phyag rgya dang / /
dpal rdo rje sred med kyi bu zhes bya ba'i phyag rgya dang /
dpal rdo rje gar gyi dbang phyug ces bya ba'i phyag rgya dang /
dpal rdo rje 'dod pa'i lha mo zhes bya ba'i phyag rgya dang /
dpal rdo rje pad+ma rta gdong zhes bya ba'i phyag rgya dang /
dpal rdo rje phag mo zhes bya ba'i phyag rgya dang /
dpal rdo rje nyi ma'i me zhes bya ba'i phyag rgya dang /
dpal rdo rje chos kyi dbyings yang dag par 'tsho ba zhes bya ba'i phyag rgya dang /
dpal rdo rje gling bu byed pa zhes bya ba'i phyag rgya dang /
dpal rdo rje pi wang gi bde bas rab tu rmongs pa zhes bya ba'i phyag rgya dang /
dpal rdo rje mu kun da zhes bya ba'i phyag rgya dang /
dpal rdo rje rdza rnga zhes bya ba'i phyag rgya dang /
dpal rdo rje me tog ces bya ba'i phyag rgya dang /
dpal rdo rje bdug pa zhes bya ba'i phyag rgya dang /
dpal rdo rje mar me zhes bya ba'i phyag rgya dang /
dpal rdo rje dri zhes bya ba'i phyag rgya dang /
dpal rdo rje lcags kyu zhes bya ba'i phyag rgya dang /
dpal rdo rje zhags pa zhes bya ba'i phyag rgya dang /
dpal rdo rje lcags sgrog ces bya ba'i phyag rgya dang /
dpal rdo rje dril bu zhes bya ba'i phyag rgya ste /
rdo rje sems dpa'i dkyil 'khor du / /
nyi shu rtsa lngas yongs su bskor / /
sangs rgyas me tog phreng brgyan pa'i / /
dkyil 'khor gnyis pa bshad par bya / /
dang po sangs rgyas kun brjod ma / /
gnyis pa shin tu rgyal mo ste / /
gsum pa kun tu bzang mo yin / /
bzhi pa mi zad za ma tog /
rdo rje sangs rgyas kun yan lag /
de bzhin zhal bzang gzung ma dang / /
sprin chen mo ni bdun pa ste / /
brgyad pa nam mkha'i spyan yin no / /
sangs rgyas dkyil 'khor bshad nas ni / /
he ru kar grags bstan par bya / /
dkar mo kun byed rab rmongs dang / /
ro langs de bzhin spos byed ma / /
gtum mo sme sha nyid yin te / /
lha mo bdun po brda yis ni / /
nges par thams cad slong byed de / /
pad+mar gnas pa brgyad pa'o / /
pad+ma gar gyi dbang phyug ni / /
lha mo brgyad kyis yongs bskor te / /
rnam par lta ba rnam dag dpal / /
sgrol ma blo gros mchog gyur dang / /
'khor los sgyur nyid bud+d+hi ni / /
khro gnyer can de phyag rgya'i lam / /
lha mo dpal chen lnga pa ste / /
drug pa pad+ma la gnas pa / /
'dod pa'i dbang mo bdun pa yin / /
'gro ba gsum mo brgyad pa'o / /
rdo rje nyi ma mchod pa ni / /
brgyad kyis bskor rim bdag gis bshad / /
mda' gzhu dang ni ral gri dang / /
gzi brjid 'bar ba gsum pa'o / /
dbang bskur ba ni bzhi pa ste / /
lag na gtor 'chang lnga pa yin / /
lag na rgyal mtshan drug pa ste / /
mchod pa chen po bdun pa yin / /
brgyad pa lag na nyi ma ste / /
sna tshogs gzugs can phyag bzhi pa / /
rta mgrin mchod pa gang yin pa / /
drag po'i sbyor bas bsgrub pa ste / /
lha mo b+hi ma drug ma dang / /
de bzhin rab tu zhi ma dang / /
dga' dang gdug dang nag mo dang / /
'dod mi spyod pa'i chung mar bcas / /
dbang po'i chung ma'ang gang yin pa / /
drag po'i sbyor bas bsgrub pa'o / /
pi wang rol mo'i mchog gang dang / /
lcags kyu la sogs sgo srung rnams / /
'khor lo kun la thun mong ste / /
dkyil 'khor cho ga'i rim pa yin / /
sdud par byed pas yang 'di skad ces gsol to / /
dpal rdo rje sems dpa'i phyag rgya'i ye shes dang /
dpal rnam par snang mdzad kyi phyag rgya'i ye shes dang /
dpal he ru ka'i phyag rgya'i ye shes dang /
dpal pad+ma gar gyi dbang phyug gi phyag rgya'i ye shes dang /
dpal rdo rje nyi ma'i phyag rgya'i ye shes dang /
dpal rta mchog gi phyag rgya'i ye shes te /
'di dag rnam pa ji lta bus / /
tshig 'di gsungs par gyur pa yin / /
phyi yi don bstan gang zhig yin / /
yang na ye shes mchog gyur gang / /
ye shes 'di don ji lta bar / /
'di dag thams cad bshad du gsol / /
'di la bdag ni som nyi skyes / /
khyed ni mchod par 'os pa yin / /
slob dpon gyis 'di skad ces gsungs so / /
phyag rgya lha mo yin par bshad / /
ye shes rdo rjer bstan pa ste / /
rang nyid kyi ni lha mo'i gzugs / /
rab tu dam 'khyud 'o byed cing / /
rdo rje sems dpa'i sgra 'dzin pas / /
rig pa yid dang 'dra bar 'jog /
byang chub sems kyi rnam 'phrul ba / /
lus kyi nang du 'ong bar bsam / /
pad+ma ku mud las byung ba'i / /
rjes su sbyor bas byed par 'gyur / /
'di dag thams cad bshad pa ni / /
rnam par shes par gang gis nus / /
rdo rje sems dpa'i rgya ye shes / /
tshig gis khyod la bstan pa yin / /
sdud par byed pas yang 'di skad ces gsol to / /
sems dpa' sangs rgyas kun ngo bo / /
rdo rje sems dpa' bde ba'i mchog /
de nyid ji ltar shes par bgyi / /
in+d+ra b+hU ti'i gzhung ni gang / /
rab bzhad rdo rje ji lta bu / /
gzhan gyi gzhung gis ji ltar bshad / /
rdo rje sems dpa' bde ba'i mchog /
de dag thams cad bshad du gsol / /
slob dpon gyis 'di skad ces gsungs so / /
sangs rgyas kun gyi ngo bo'i sgra / /
sa ni dpal rnam par snang mdzad dang /
dpal he ru ka dang /
dpal pad+ma gar gyi dbang phyug dang /
dpal rdo rje nyi ma dang /
dpal rta mchog ste /
'di dag nang du zhugs pa ni / /
rdo rje sems dpa' bde ba'i mchog /
slob dpon gzhan gyi gzhung 'di yin / /
gnyis pa'i gzhung ni bshad par bya / /
sangs rgyas kun gyi sgra yis ni / /
bcu drug khams rnams thams cad yin / /
phung po lnga yang de bzhin te / /
'byung ba lnga la sogs pa'i lus / /
thams cad sa bon dag las byung / /
mchog ni bde bas 'byung ba zhes / /
rab bzhad rdo rje'i gzhung yin no / /
slob dpon gnyis pa'i gzhung 'di yin / /
gsum pa gzhan gyi gzhung gi brda / /
lha ru sbyor ba'i dus su ni / /
ba spu'i bu ga'i mtshams rnams su / /
gzugs kyi rang bzhin dkyil 'khor du / /
rtag par rgyun du bsgom par bya / /
sangs rgyas stong phrag du ma ni / /
phyogs bcu rnams su spro bar bya / /
rdo rje sems dpa'i ting 'dzin gnas / /
bde ba mchog la gnas pa'o / /
slob dpon gsum pa'i gzhung 'di yin / /
in+d+ra b+hU ti'i gzhung nyon cig /
sngags pas thig gis thig btab pa'i / /
lte ba'i dkyil 'khor bcu drug par / /
a sogs k+Sha yi mthar thug par / /
rim gyis dgod pa blang bar bya / /
sangs rgyas kun gyi ngo bo ni / /
yi ge thams cad yin par bshad / /
gang tshe tha ma'i gong ma ni / /
cha dang thig le rnams spangs la / /
dbus su yang dag gnas pa ste / /
mi mngon phra zhing zad pa med / /
byang chub sems mchog ye shes te / /
rdo rje sems dpa' mi 'jigs pa'i / /
des ni rang nyid che ba'i lha / /
mchog tu bde la rnam par bzhugs / /
'di ni mi shigs par bshad de / /
rang byung gcig pu che ba'i lha / /
sangs rgyas thams cad yi ge'i tshogs / /
go rims ji bzhin yang dag sbyar / /
yi ge kun ni bde mchog gi / /
u dang thig le rnams spangs pa / /
k+Sha yi mtha' ni spang bya ste / /
'dis ni sa bon gzugs can no / /
ka dang Shar ldan zad mtha' can / /
ji ltar thar pa yin par bshad / /
'di ni rang byung bcom ldan 'das / /
gcig pu rab tu che ba'i lha / /
sangs rgyas kun dngos stong pa yi / /
yi ge nyid ni mkha' 'gro ma / /
sangs rgyas kun gyi ji bzhin don / /
in+d+ra b+hU ti'i gzhung bzhin bshad / /
gcig pu min par rtag tu spyod / /
sems can kun gyi snying la gnas / /
thig le gug skyed rnams spangs pa / /
gcig pu rab tu che ba'i lha / /
rdo rje can 'dis dbus na bzhugs / /
yi ge rnams kyis kun nas bskor / /
sdud par byed pas yang 'di skad ces gsol to / /
rol mo rgyas btab ye shes ni / /
ji bzhin don du ji ltar sbyar / /
nges pa'i lam ston ji lta bu / /
rol mo'i dam tshig lam gang lags / /
he ru ka ni dpal rol mo / /
de bzhin pad+ma'i lam dang ni / /
rgyun gyi rnga dang de bzhin gzhan / /
rgyal po'i rol mo shin tu myur / /
slob dpon gyis 'di skad ces gsungs so / /
snying po phyag rgya sngags rig dang / /
bya ba rnam pa sna tshogs dang / /
rnam par sel la sogs bya bas / /
rol mo'i phyag rgya rab tu gnas / /
gzhung gzhan rnam pa sna tshogs dang / /
sngags btu ba yi tshig rnams dang / /
rigs kyi dbye ba rnam drug dang / /
bdun pa tshogs kyi dkyil 'khor rnams / /
bdag la sgrub pa bzhin du bshad / /
de nyid mchog ni nges ston pa / /
rol mo kun gyi gzhir gyur pa / /
rgyud kyi rol mo bla med pa'o / /
'di la slob dpon mang po'i gzhung / /
gzhung gzhan sngags ni yin par smra / /
in+d+ra b+hU ti'i gzhung yang gzhan / /
rab bzhad rdo rje'i gzhung nyon cig /
rgyud bzhin 'bab pa'i rgyun gyis ni / /
sa bon rgyun gyis gang 'bab pa / /
khams rnams kyi ni gzhir gyur pas / /
des na 'di ni rgyud ces bya / /
in+d+ra b+hU ti'i bshad pa'i gzhung / /
gang 'dir kun gyi snying la gnas / /
brtan pa dang ni g.yo ba yi / /
d+ha ni sems can kun rgyun yin / /
ra ni 'od zer yin par bshad / /
ba ni rdo rje can yin te / /
t+ye ni lus zhes bshad pa yin / /
thams cad bdag nyid de bzhin gnas / /
brtag par mi nus shes mi nus / /
lus med dbang po rnams dang bral / /
rgyun gyi rol mo yin par bshad / /
brtan pa'i lam ni ji lta bu / /
brtan pa'i lam gyi rol mo dang / /
slob dpon la las bshad pa ni / /
brtan pa yod dang med pa ste / /
brtan pa bden pa nges mthong dang / /
brtan pa smig rgyu'i chu lta bu / /
brtan pa thams cad sgyu ma bzhin / /
brtan pa sa bon yin bshad pa / /
rab bzhad rdo rje'i gzhung yin no / /
in+d+ra b+hU ti'i gzhung ji bzhin / /
de ni bshad kyis bu khyod nyon / /
'di dag cha shas drug dang ni / /
brtan pa rdo rje can nyid yin / /
brtan pa stong pa yin par bshad / /
brtan pa mar me rtse lta bu / /
brtan pa dbang po'i lam nyid ces / /
bla ma'i kha las ston pa yin / /
brtan pa sems zhes bshad pa ste / /
cha dang bral zhing sbas pa yin / /
gsum pa gtso bo'i rol mo yin / /
dam tshig gsum gyi rol mo ni / /
grags pa kun ni bya ba ste / /
gar gyi dus kyi rol mo yin / /
dkyil 'khor bri ba'i dus dang ni / /
sku gzugs rnams la mchod pa na / /
rnal 'byor de nyid ma yin sems / /
byang chub sems ni rnam spong la / /
gzhung 'di nyid ni bshad pa yin / /
gzhan yang rab bzhad rdo rje'i gzhung / /
tri ni gru gsum yin par bshad / /
sa ni bud med thams cad yin / /
ma ni rdo rje sems dpa' yi / /
thugs la gnas pa yin par bshad / /
ya ni gang zhes bshad pa yin / /
nam mkha'i gnas kyi sa bon yin / /
sa bon nyid kyang ba yis ni / /
gang zhig bshad pa'i rdo rje can / /
t+ye ni lus zhes gang bshad pa / /
bud med b+ha ga'i dbus gnas pa / /
rab bzhad rdo rjes slob ma la / /
dam tshig gsum gyi rol mor bshad / /
in+d+ra b+hU ti'i gzhung gzhan ni / /
shAkya'i bshes gnyen gyis zhus pa / /
tri ni rtsa sbubs gsum yin la / /
sa ni thams cad yin par bshad / /
ma ni bdag gi yin zhes ston / /
ya ni mi shigs gang yin pa'o / /
ba ni rtsa sbubs mang po ste / /
t+ye ni lus kyi dbus gnas pa / /
sku dang gsung thugs gsum gyis ni / /
rdo rje can ni bsgrub par bya / /
dam tshig gsum gyi rol bshad nas / /
pad+ma'i thal mo rtogs par bya / /
pad+ma'i thal mo rol mo che / /
pad+ma'i gar dbang 'byung ba'o / /
rol mo mang po rtag par ni / /
la la sngags ni yin par smra / /
pad+ma thal mo'i sgra yang yin / /
rab bzhad rdo rje'i gzhung nyon cig /
rkan sogs mgo nas rkang pa'i bar / /
rgyan rnams kun gyis rnam brgyan pa'i / /
rdo rje can ni thal mo ste / /
pad+ma'i sgras ni bde mchog go / /
de dag phyag rgya rab sbyor ba / /
pad+ma thal mo de bshad pa / /
rab bzhad rdo rje'i gzhung yin te / /
de bzhin in+d+ra b+hU ti'i gzhung / /
pad+ma thal mo'i bdag nyid che / /
shAkya bshes gnyen 'di nyon cig /
pad+ma'i sgra yis pad+ma ni / /
dkyil 'khor lngar ldan yin par bshad / /
de ni gnyid log shes min zhing / /
lus med dbang po rnams dang bral / /
bri ba nyid kyis de bskul zhing / /
thal mo de gsum gsum yin no / /
de nas rdo rje can bskul nas / /
mngal 'dzin pa ni legs par bshad / /
he ru ka dpal dang 'drar bshad / /
don mang pha rol gnon sbas pa'o / /
shrI ni dang por yang dag ldan / /
hU~M b+h+yo'i sngags ni btu bar bya / /
khro bas 'khrug pa'i dkyil 'khor du / /
slob dpon bo ShaT smra bar byed / /
yi ge gsum gyi dngos bzlas pa'i / /
cang te'u mtshan mo rdung byed na / /
ji snyed thos pa'i mkha' 'gro rnams / /
phyogs bcu rnams su sgra yang sgrogs / /
sgra ni stong par mi byed cing / /
ma mo rnams kyi dkyil 'khor gnon / /
gal te rdo rje mkha' 'gro yi / /
dkyil 'khor sgrub pa lta 'dod na / /
kha T+wA~M ga ni g.yon pas blang / /
mtshal can gyis bkang thod pa thogs / /
mi yi rgyu mas lus dkris te / /
rig pa dag ni sgrub pa yi / /
sha chen dag tu phyag rgya dang / /
thal bas lus la bsgos pa dang / /
sha yis bkang ba'i thod pa ni / /
phyag rgya'i lag pas sbyin par bya / /
smin ma la sogs bsgoms nas ni / /
b+ha ga'i pad+ma mchod par bya / /
b+ha ga'i dkyil 'khor du sgrub pa'o / /
der na yi ge phaT bsgrags bya / /
shing gcig drung ngam dur khrod dam / /
[(]chung [,]chu [)]ngogs dag gam bzhi mdo ru / /
zla ba mar ngo'i bcu bzhi la / /
rgyal dang lhan cig brtul zhugs can / /
brtson 'grus brtan pas bgrod pa yis / /
sangs rgyas byang chub rab tu sgrub / /
rdo rje mkha' 'gro'i dkyil 'khor ni / /
de la rtag tu phyag 'tshal zhing / /
yid la gang dag 'dod pa yi / /
nam mkhar spyod pa'i dngos grub ster / /
dngos grub kyi ni sbyor ba 'dis / /
slob dpon ku ku ras bsgrub pa / /
shAkya'i bshes gnyen khyod la bshad / /
gzhan gyis slob ma gzhan la min / /
he ru ka yi rol mo gsang / /
sbyor ba dag gis bshad pa yin / /
gzhung 'di ji ltar smra ba ni / /
slob dpon in+d+ra b+hU ti yin / /
slob dpon rab bzhad rdo rje'i gzhung / /
yi ge shrI ni rig par bshad / /
he ni sa bon yin par bshad / /
ru ni mtshal chen nyid yin zhing / /
ka ni sku yi rdo rje'o / /
khrag 'thung rol mo bshad pa yin / /
shAkya'i bshes gnyen gyis zhus pa / /
rgyal po'i rol mo rol mo gzhan / /
shin tu myur ba bshad du gsol / /
slob dpon gyis 'di skad ces gsungs so / /
rgyal po'i rol mo'i dkyil 'khor du / /
rtag par rgyun du brdung bar ni / /
la la rol mo nyid du 'dod / /
la la sngags ni yin par smra / /
'di 'dra'i don gyi gzhung mang la / /
rab bzhad rdo rje'i gzhan yin te / /
rA ni mtshal chen yin par bshad / /
dza ni rkang pa'i nang gnas pa / /
ba ni mtshan dag yin par bshad / /
t+ye ni lus su gyur pa yin / /
rab bzhad rdo rje'i gzhung yin te / /
in+d+ra b+hU ti'i gzhung nyon cig /
rA ni gzi brjid yin par smra / /
steng gi sgo na rnam par gnas / /
dza ni gang du skye ba ste / /
chos kyi lte ba b+ha ga'i nang / /
ba ni khams kyi gzugs can te / /
spu'i rtse mo brgyar gyur pa'i cha / /
t+ye ni snying gi pad+ma ru / /
byang chub sems ni rdo rje can / /
dbang po kun las rnam 'das shing / /
dbang po thams cad yongs spangs pa'o / /
dbang po thams cad 'dzin rgyal po / /
rgyal po'i rol mor de 'gyur ro / /
sa dang chu dang me la sogs / /
'byung ba kun gyi rgyal po yin / /
in+d+ra b+hU ti'i gzhung 'di ni / /
shAkya'i bshes gnyen la bshad pa'o / /
shin tu myur ba ji bzhin smra / /
gzhan yang bdag gis bshad par bya / /
a ni sngags su gyur pa yin / /
ti ni 'di yis gnas pa'o / /
d+hU ni mtshal chen yin par bshad / /
ta ni sa bon nyid yin pa / /
rab bzhad rdo rje'i gzhung yin te / /
in+d+ra b+hU ti'i gzhung nyon cig /
a zhes bya ba'i rim pa 'dis / /
bde mchog sgron ma la sogs pa / /
ti ni dngos po gsum spangs te / /
sku gsung thugs la reg pa la / /
d+ha ni nges pa thams cad ste / /
ta ni mi zad de nyid yin / /
gzugs med gyur pa'i bde ba ni / /
reg pa'i bde ba tshor ba'o / /
yod dang med pa ma yin dang / /
khams gsum thams cad bdag yin zhing / /
myur bar zhu bar gyur pa yin / /
byang chub sems su rnam par 'phrul / /
shin tu myur ba'i sgrar grags pa / /
bdag gis phye ste bshad pa yin / /
in+d+ra b+hU ti'i gzhung 'di ste / /
shin tu myur ba mi rtag pa'o / /
sdud par byed pas yang 'di skad ces gsol to / /
slob dpon in+d+ra b+hU ti lha / /
bdag ni slar yang zhu bar 'tshal / /
slob dpon rab bzhad rdo rje dang / /
slob dpon gzhan gyi gzhung rnams kyi / /
rol mo'i don rnams mang po dang / /
A li kA li sngags bcas dang / /
gsang ba'i gzhung gi don mang dang / /
dkyil 'khor gyi ni cho ga'i rim / /
rdzogs pa'i sangs rgyas nyi zla dang / /
DA ni nam mkha' 'gro ba'i sgra / /
sangs rgyas thams cad mnyam sbyor ba / /
mkha' 'gro sgyu ma bde ba'i mchog /
lha yi ji bzhin bka' stsal cing / /
sngags rnams kyang ni gsal bar mdzad / /
de nas shAkya'i bshes gnyen la / /
slob dpon gyis ni legs zhes gnang / /
'di 'dra'i gzhung ni thos pa dang / /
stan ni yongs su spangs nas kyang / /
pus mo sa la bzhag nas ni / /
bdag nyid yongs su phul bar gyur / /
rdo rje sems dpa' bde ba che / /
gnas ni gang du bzhugs gyur pa / /
brtan g.yo kun la rol mdzad pa / /
bcom ldan lha yis bshad du gsol / /
slob dpon gyis 'di skad ces gsungs so / /
rdo rje sems dpa'i rnam 'phrul ba / /
shAkya tshul bzhin mnyan par gyis / /
thams cad bdag nyid rtag bzhugs par / /
gang zhig sngar ni bshad pa nyid / /
dkyil 'khor lus ni yin par bshad / /
de ni sgo dgu dag tu 'gyur / /
de la lte ba'i 'khor lo ni / /
thams cad mkhyen pa zhes byar bshad / /
rdo rje can ni der bzhugs pa / /
cha med cha ni rnam spangs pa / /
lus can rnams kyi nang na rol / /
lus las 'das shing gos pa med / /
la lar gzugs can dag tu bzhugs / /
la lar snang dang kha [(]dag [,]dog [)]dang / /
la lar rna ba sgra dag dang / /
la lar dri chen rdo rje chu / /
la lar tshor dang bcas pa'i sems / /
la lar skom dang la lar bkres / /
la lar khro dang la lar zhi / /
la lar bde la rnam par gzigs / /
la lar bud med 'dod chags de / /
la lar gsod dang 'joms pa ste / /
la lar rol mo brdung bar mdzad / /
la lar me tog 'bras bur gnas / /
la lar rol zhing spyod par 'gyur / /
la lar srod tu rnam par gnas / /
la lar sa dang chu dang me / /
la lar 'byung ba chen po lnga / /
la lar rigs kyi bye brag gis / /
bram ze dang ni gdol pa dag /
la lar ma dang sring mo ru / /
la lar chung ma bu mo ru / /
la lar tshangs dang dbang ldan dang / /
khyab 'jug dang ni nyi ma nyid / /
la lar zla ba skar mas bcas / /
la lar nyin dang mtshan mor gyur / /
la lar khams gsum pa rnams kun / /
byed pa po dang mi zad rgyal / /
la lar rgyu dang mi rgyu bar / /
la lar shi ba'i dbang gis zhum / /
mi gsal stong pa'i rdo rje can / /
la lar byang chub chen por gshegs / /
la lar pha rol bdud las rgyal / /
la lar byis pa'i rang bzhin nyid / /
la lar rgas shing 'khogs pa'o / /
la lar nad chen gyis zin pa / /
la lar sngo dang le brgan dang / /
la lar dkar dang ser ba'o / /
la lar sangs rgyas rnam snang mdzad / /
la lar sgron ma gos dkar mo / /
la lar spyan dang mA ma kI / /
la lar dka' zlog zhi ba mo / /
la lar 'dab chags mkha' lding dang / /
nam mkha' dang ni mkha' 'gro nyid / /
la lar klu dang sbrul chen po / /
la lar smad 'tshong spre'u dang ni / /
la lar rmi lam mthong ba dang / /
la lar gnyid ni log pas gnas / /
la lar rlung dang mkhris pa dang / /
la lar khrag dang pags par 'gyur / /
la lar mya ngan ngu ba dang / /
la lar bsreg pa'i mi dag yin / /
la lar mtho ris skye ba ste / /
rnam par 'phrul ba 'di lta bu / /
thams cad bdag nyid bzhugs 'di la / /
in+d+ra b+hU ti'i bshad pa yin / /
lha gang cha ni rnam spangs pa'i / /
de yi sgyu ma sna tshogs 'di / /
rtag pa min pa rdo rje can / /
gzugs med par ni b+ha ga'i nang / /
lte ba'i nang na pad+ma che / /
bcu drug thig gis thig btab par / /
yi ge dang yang mnyam sbyor bas / /
bskor ba'i bya ba byas pa yin / /
de dbus rtag tu gsang ba ni / /
'byin dang sdud pa byed pa'o / /
de ni rang nyid rdo rje can / /
gcig pu rang 'byung che ba'i lha / /
de ni sangs rgyas kun dngos zhes / /
mtshan ni rab tu bshad pa yin / /
gsang ba mchog gi dgyes pa la / /
thams cad bdag nyid rtag tu bzhugs / /
thams cad mkhyen pas 'di bshad pa'am / /
yang na mi shigs kun mkhyen pa / /
sangs rgyas kun gyi dngos por ni / /
la lar lha mo'i tshogs la 'dod / /
bcom ldan lha yi rnal 'byor ni / /
sngags dang phyag rgya bsdus pa yin / /
bsam gtan dag ni ji ltar bgyi / /
lha ni ji ltar bskyed par bgyi / /
dkyil 'khor gnas ni gang dag tu / /
lha rnams rnal 'byor bsgom pa rnams / /
gtso bo 'di dag the tshom gyur / /
de dag thams cad bshad du gsol / /
slob dpon gyis 'di skad ces gsol to / /
lung dang bstan bcos shes pa dang / /
snyan dngags byed pa nyid dang yang / /
slob dpon mang po'i gzhung thos nas / /
bdag gi gzhung 'di zab gyur pa / /
sangs rgyas bstan pa 'dzin pa po / /
shAkya blo gros chen po nyon / /
dang po chags las rnam rgyal zhing / /
de bzhin zhe sdang gti mug dang / /
nga rgyal de bzhin khro ba dang / /
sred dang sdug bsngal bkres skom dang / /
bde ba med cing chags bral ba / /
mdza' bshes dang ni dgrar mnyam pas / /
gal te dngos grub 'dod gyur na / /
lha yi rnal 'byor bsgom par bya / /
lus gnas b+ha ga'i dkyil 'khor du / /
dang po stong pa bsgom par bya / /
shin tu phra ba'i rlung gi ngos / /
phra rab drug tu phye ba yis / /
sgo dgu po ni thams cad dag /
rtag tu de yis dbye bar bya / /
steng gi sgor ni nges 'byung bar / /
sngags pas rtag tu bsam par bya / /
zla ba'i dkyil 'khor rdzogs par ni / /
b+ha ga'i dbus gnas bsgom par bya / /
der ni stong nyid dbus gnas par / /
bsgoms nas glu ni brjod par bya / /
stong pa yod med shin tu rnal 'byor mthus / /
nam mkha' nyid du dam tshig nye bar gnas / /
bde gshegs bde bar gshegs pa bzhengs su gsol / /
rdo rje sems dpa' skal bzang dpal khyod bdag /
oM las dkyil 'khor bya ba ste / /
zur gsum du ni dkyil 'khor bsgom / /
yi ge a las pad+ma te / /
'dab brgyad lte bar bcas pa bsgom / /
rtag tu stong pa nam mkha' lnga / /
dbu dang thig ler rnam brgyan zhing / /
zla ba'i phyed dang ldan pa ni / /
yi ge mchog ni bsgom par bya / /
sangs rgyas bye ba stong phrag ni / /
phyogs bcu rnams su spro bar bya / /
rang gi ngo bo'i rigs dbye bas / /
lha ni de ru bskyed par bya / /
zhal gcig phyag ni gnyis pa dang / /
brgya 'am yang na stong nyid du / /
sgrub pa po ni ci 'dod par / /
bsam gtan du ni brtag par bya / /
sngags pas yang ni rtag stong pa / /
a yis mnan cing brgyan pa la / /
ra ni stan du dgram bya ba / /
bde mchog sgron ma la sogs pa / /
lha rnams bskyed pa 'di yis ni / /
lha yi rnal 'byor bsgom par bya / /
rang gi lha yi rim pa yi / /
der ni snying po brjod par bya / /
phyag rgya rnams kyis yongs bskor nas / /
sngags pas yongs su rdzogs par bsgom / /
dri chu mtshal ni chen po dang / /
der ni mchod par rab tu bya / /
sha chen sa bon dag dang yang / /
rtag tu mchod pa rim bzhin brtsam / /
ji srid skyo bar ma gyur par / /
lha yi rnal 'byor bsgom par bya / /
slar yang bdag gis gsang sngags kyi / /
lha yi bzlas brjod dag kyang bya / /
spos dang me tog byug pa dang / /
glu gar nye bar mchod pa dang / /
mchod yon yang dang yang phul nas / /
de 'og lha rnams gshegs su gsol / /
sngags pas lha rnams spyan drangs nas / /
bdag gi snying ni dgang bar bya / /
sngags pa ting 'dzin la gnas nas / /
bdag nyid rnam par sel bas ni / /
stong pa nyid du bsgoms nas su / /
steng gi sgo nas zhugs par bya / /
chos kyi 'khor lo lte ba che / /
sangs rgyas kun gyis yongs bskor pa / /
rang gi rigs kyi lha dag ni / /
stong pa'i dbus gnas bsgom par bya / /
dmar chen dang ni ga pur bcas / /
tsan+dan dmar po bza' bya zhing / /
tshogs kyi dbus su bzhag pa ni / /
ra sa ya na kun slong ba'o / /
gang zhig de yi rigs gyur pa'i / /
bud med thams cad spyad bya ste / /
gsang sngags yi ge gsum gyi lus / /
lha yi rnal 'byor bsgom par bya / /
b+h+rU~M ni b+ha ga'i dbus gnas shing / /
hU~M las rdo rjer gyur pa ni / /
bsams nas sngags pas las rigs bya / /
cho ga yis ni rdzas rnams bza' / /
bgegs rnams 'dul ba'i khro bo ni / /
bdud rtsi thab sbyor las byung ba / /
de dang dmar chen tsan+dan bcas / /
bdud rtsi dag ni bza' ba ni / /
las rnams thams cad byed par bshad / /
de bzhin dbang dang dgug pa la / /
dang po bdud rtsi thab sbyor zhes / /
grags pa sngags pas brjod par bya / /
de nas skal bzang rnal 'byor pa'i / /
sgrub pa pos ni bltas tsam gyis / /
sa stengs bud med ji rnyed pa / /
'chi ba dag kyang rjes su 'gro / /
bram ze rgyal rigs rje'u rigs mo / /
rigs ngan sme sha khrus mkhan ma / /
'dug pa 'am ni ldang ba'ang rung / /
gang du 'dod par spyad par bya / /
bsam gtan sbyor ba 'di yis ni / /
phyag rgyar bcas bdag sngags rig pas / /
sangs rgyas byang chub bsgrub bya zhing / /
b+ha gar bdud rtsi bza' bar bya / /
b+ha ga'i pad+ma reg bya zhing / /
ro 'dzin pa yang bskyod par bya / /
rnyog pa med pa'i byang chub sems / /
de yis sangs rgyas nyid 'grub 'gyur / /
de yi dus su rang gi lha'i / /
sbyor ba dag ni mi bya min / /
skye bo med cing dben pa dang / /
gsang zhing bzang ba'i gnas gcig tu / /
rang gi lha yi dkyil 'khor gyi / /
lha yi rnal 'byor bsgom par bya / /
byang chub sems ni rab 'bad pas / /
su la'ang sbyin par mi bya'o / /
tshogs kyi dkyil 'khor brtul zhugs can / /
gsang sngags de yang brjod mi bya / /
lha yi rnal 'byor bsgom pa dag /
'di ni byang chub yin par bstan / /
ji ltar gzugs ni rnam gnon pa / /
gzhan yang yang dag bshad par bya / /
slob dpon la las bshad pa ni / /
rnam snang dpal gyi dkyil 'khor du / /
cho ga bzhin du dbang bskur nas / /
bsam bzlas cho ga'i rim gyis ni / /
gang tshe de la mi 'grub na / /
rkang pas mnan nas bzlas byas te / /
lugs ma'am 'bur du brkos pa'ang rung / /
gang gzhan khro bo'i lha rnams ni / /
slob dpon khro la zhen pa yis / /
gzugs rnams thams cad mnan par bya / /
rkang pa rkyong dang gnon pa dang / /
drag po'i sbyor bas de bzhin du / /
rdo rje nyi ma spyan bya zhing / /
de bzhin rdo rje 'dzin pa dang / /
pad+ma gar gyi dbang phyug dang / /
de bzhin du ni rta mchog go / /
shes rab pha rol phyin pa dang / /
de bzhin mkha' 'gro thams cad spyad / /
'di la slob dpon gzhung mang ste / /
gzhan dang gzhan du ston par byed / /
sngags kyis gzugs dag mnan pa la / /
'di lta bu yi don ston te / /
gzugs ni sgrub pa po yi lus / /
rigs kyi dbye bas mnan par bya / /
mnan pa sgom pa zhes bshad pas / /
bdag gis thams cad bsgom par bya / /
sngags pa grub par gyur pa ni / /
phongs pa kun las grol bar 'gyur / /
gzhan yang rab bzhad rdo rje yis / /
gnas 'dir gzhung du gyur pa ni / /
rnam par snang mdzad dpal gyi sgra / /
sa bon nyid ni yin par bshad / /
stong pa'i rdo rje las byung bas / /
de tshe rdo rje nyi mar gyur / /
de nyid rdo rje 'dzin pa ste / /
pad+ma gar dbang ngo bo'ang de / /
skyes pa bud med gzugs rnams ni / /
de yis thams cad mnan pa yin / /
shes rab pha rol phyin pa dang / /
de bzhin mkha' 'gro ma kun spyad / /
byang chub sems kyi rnam 'phrul ba / /
de nyid byed pa rang nyid gtso / /
gsang ba mchog gi dgyes pa na / /
thams cad bdag nyid rtag tu bzhugs / /
rkang pa rkyong dang gnon pa dang / /
bskums nas 'degs pa'i stobs dag gis / /
kun byed sa bon byed pa ni / /
sna tshogs gzugs can 'gro bskyed pa / /
rab bzhad rdo rje'i gzhung yin te / /
slob dpon ku ku ra yis gzhan / /
dkar mo rku byed mar ldan pa'i / /
he ru ka yis kun mnan te / /
dpal ldan rnam snang tshangs la sogs / /
za zhing mtshal chen 'thung bar byed / /
rdo rje can gyi slar bslangs nas / /
thal bar gyur pa'ang 'tsho bar byed / /
bsgom bya'i gzhung ni 'di lta bu / /
grub pa slob dpon ku ku ra'i / /
slob dpon gzhan gyis bshad pa ni / /
shAkya'i bshes gnyen mnyan par gyis / /
gzugs nyid rnam par snang mdzad dpal / /
sgra ni rdo rje nyi ma yin / /
dri ni rta mgrin yin par bshad / /
pags pa rus pa he ru ka /
tshigs ni pad+ma gar dbang yin / /
sems ni bde ba chen po'o / /
lus kyi gzugs su rnam par bshad / /
gnon pa rim bzhin spyad pa'o / /
'byor pa rgyal po rol mo che / /
bud med kun gyi gsang ba'o / /
slob dpon gzhan dag 'di ltar 'dod / /
'dod chags rnam par snang mdzad yin / /
zhe sdang rdo rje rigs su bshad / /
gti mug de bzhin pad+ma'i rigs / /
nga rgyal rdo rje nyi ma yin / /
khro bo nyid ni he ru ka /
sred pa rta mgrin yin par bshad / /
gang gzhan bud med longs spyod cing / /
drag po'i sbyor bas longs spyod la / /
sna tshogs phyag rgyas yongs bskor nas / /
gzugs kyi sgra ni mtshan yin te / /
lus nyid kyang ni gzugs yin no / /
rim pa 'di yi sbyor ba yis / /
'di ni 'di 'dra ston byed pa / /
slob dpon mang po'i gzhung 'di yin / /
in+d+ra b+hU ti'i gzhung nyon cig /
sangs rgyas kyi ni dkyil 'khor gcig /
gnyis pa rdo rje nyi ma yi / /
gsum pa gar gyi dbang phyug gi / /
bzhi pa rta mchog nyid kyi yin / /
rdo rje 'dzin par bshad pa yi / /
he ru ka ni lnga pa yin / /
dga' ba chen po rol pa yis / /
rdo rje sems dpa' kun nas mnan / /
gang zhig bde chen grub pa yi / /
sgrub pa po yi yon tan 'di / /
rtog pa dag ni bzhi pa ru / /
sngar ni bshad pa mdzad pa yi / /
rkang pa rkyong dang gnon pa dang / /
bskums nas 'degs pa'i stobs dag gis / /
g.yas dang g.yon pa'i sbyor ba yis / /
khro bos thams cad mnan par bya / /
sbyor ba thams cad spyad na ni / /
rtag tu don ni 'grub par 'gyur / /
shes rab pha rol phyin pa dang / /
de bzhin mkha' 'gro thams cad spyad / /
'di la mi sbyin ci yang med / /
sangs rgyas kun gyi don bya ba / /
'gro ba dang ni byed pa dang / /
dpung rnams thams cad rab 'joms par / /
rdo rje can gyis gang gsungs pa /
gang zhig bde chen grub gyur pa'i / /
sngags pa yis ni thams cad bya / /
de la ngan 'gro yod min te / /
rtag tu sgrub pa por 'gyur ro / /
gdug pa rnams ni gdul ba'i phyir / /
khro bo'i rgyal por de sprul cing / /
rdo rje pad+ma'i sbyor chen gyis / /
tshogs kyi dkyil 'khor bsgrub par bya / /
sangs rgyas thams cad mthong ba la / /
sngags pa gang zhig mngon slob pa / /
sems kun las ni legs byung ba / /
sangs rgyas chags pa rdo rje can / /
gang tshe sngar ni des bshad pa / /
brtan pa dang ni g.yo ba dag /
rnal 'byor yang dag ma yin sems / /
gzugs brnyan la ni bsgom pa ste / /
lugs ma'am 'bur du brkos pa'am / /
bris par gang dag gyur pa la'o / /
yang dag mchog sems rnal 'byor pa / /
byang chub sems ni rnam par bsgom / /
rang nyid kyi ni nang dag na / /
gang zhig stong par rnam gnas pa / /
byang chub sems ni stong pa ste / /
rdo rje rnam snang rang nyid do / /
de nyid chags dang chags bral dang / /
srid dang grol bar gyur pa yin / /
brtan dang g.yo ba sna tshogs pa / /
thams cad du ni 'di 'gyur ro / /
gtan tshigs des na bdag nyid ni / /
sangs rgyas thams cad nyid du shar / /
rang gi che ba lha yi sgras / /
rang gi stong pa'i rdo rje can / /
bde ba'i mchog la tshig 'di nyid / /
bcom ldan 'das kyis 'di skad gsungs / /
bde mchog sngon ni byung ba rnams / /
mi yi 'jig rten dag tu sgrogs / /
ma lus 'jig rten gsum rgyal srid / /
'jig rten dbang phyug kun dang bcas / /
don mthong stobs kyis phrogs nas ni / /
de ni dad la sbyin par byed / /
sangs rgyas byang chub sems dpa' yang / /
phrogs nas kyang ni sbyin byed na / /
la sa mchog dang ni rab 'byams dang / /
dngos grub dang ni ji zhig smos / /
'di ni in+d+ra b+hU ti'i gzhung / /
yon tan sgrub par byed pa nyid / /
dbang po gang dag gang lam gyur / /
de dang de yi ngo bor te / /
mnyam par ma bzhag sbyor ba yis / /
sangs rgyas kun dang mnyam par sbyor / /
mig gi lam gyur gzugs rnams te / /
de la rnam par snang mdzad gnas / /
rna ba rdo rje nyi ma ste / /
sgra yang der ni rab tu bsgrags / /
sna yi lam du rta mgrin te / /
dri yi lam du'ang bshang ba yin / /
lce lam pad+ma zhes bya ba / /
pad+ma gar dbang ro yang yin / /
sems kyi lam ni gzugs med par / /
rdo rje sems dpa' rnam par gnas / /
pags pa rus pa rkang dag dang / /
khrag dang rgyu ma he ru ka'o / /
de ltar dbang po lam rnams ni / /
ngo bo nyid kyis tha dad pa'o / /
mnyam par ma bzhag sbyor ba ni / /
gzhung ni mang du bshad pa yod / /
la la'i gzhung ni mi rtag pa / /
ldang ba'am gang yang rung ba dang / /
'dug dang 'chag pa dag la'ang rung / /
rtag tu sangs rgyas dngos por bsgom / /
mnyam par ma bzhag pa yi gzhung / /
rab bzhad rdo rjes mnyan par gyis / /
dbang po gang dang gang sgom na / /
'ongs pa'i rdzas ni yang dag blang / /
de dang de ni sa bon 'gyur / /
sngags nyid mnyam par ma bzhag pa'o / /
sangs rgyas kun gyi dngos bsams la / /
thams cad rdo rje can du sbyor / /
pad+ma'i snod du bzhag nas ni / /
lag pa g.yon du sgrub pa pos / /
g.yas pa yi ni lag pa yis / /
ba dan gsum pas bza' bar bya / /
rab tu bzhad pa'i rdo rje yis / /
mnyam par ma gzhag sngags su bshad / /
oM a sa ma hI ta~M aHa / /
rab bzhad rdo rje'i gzhung yin te / /
gzhan dag gi ni gzhung gnyis pa / /
mnyam par ma bzhag ming gis ni / /
stong pa mi shigs pa yi gzhung / /
chos kyi 'khor lo lte ba cher / /
des ni thams cad sad par byed / /
des na 'di ni sangs rgyas kun / /
mi mnyam nam mkha' la gnas pa'o / /
de yi yon tan brtag pa ni / /
mnyam med ces bya'i bstod pa yi / /
'di la gzhung ni gzhan ci'ang rung / /
bdag gis bshad pa yod ma yin / /
rigs kyi dbye bar la lar 'dod / /
sku gsum du ni la la 'chad / /
a ni chos kyi sku yin la / /
ma ni mkha' 'gro la brtan pa / /
longs spyod rdzogs pa'i bshad pa'o / /
sa ni mnyam med mi g.yo ba'o / /
rab bzhad rdo rje'i bshad pa ni / /
a ni sa bon nyid yin la / /
sa ni skye 'gro thams cad de / /
ma ni sha dang pags pa yi / /
gal te sa bon mi spyod na / /
myur du rtag par gsod par byed / /
g.yo dang g.yo bas legs par ni / /
b+ha ga nyid khams rdo rje can / /
'dis ni sa bon bstan pa ste / /
de la 'dir ni bstod bshad pa'o / /
sngon ni shAkyas bskul ba yi / /
rang byung gcig pu che ba'i lha / /
sbyor ba la las bshad pa yin / /
lha nyid kyis ni rnal 'byor yin / /
la la sna tshogs pad+ma'i ras / /
gzhung du mkhas pa la la 'dod / /
tshogs kyi dkyil 'khor dbus su ni / /
phyag rgyas bstod pa 'don par byed / /
sna tshogs mchod pa du ma ste / /
ras la pad+ma bri bar bya / /
bla bre bsgrengs nas bri bya zhing / /
bsgrub pa'i stan ni 'dzom par byed / /
lha mo rnams kyi rang gi mtshan / /
gos dang rgyan gyis rnam brgyan pa / /
bzhag nas rig pa mchod bya'i phyir / /
yang dang yang du spyad par bya / /
phyi nas mnyam med mi g.yo ba'i / /
bstod pa dbyangs su gdon par bya / /
sdud par byed pas yang 'di skad ces gsol to / /
sna tshogs ras kyis bkab pa yi / /
thams cad dag pa'i stan de ni / /
rang gi gzhung ni gang yin pa / /
rab tu brtse bas bshad du gsol / /
slob dpon gyis 'di skad ces gsungs so / /
sna tshogs rdo rje zhes bshad pa / /
pad+ma'i sgra ni bde mchog yin / /
ras kyi sgra ni pags par bshad / /
thams cad dag pa sa bon yin / /
stan ni b+ha ga zhes bshad de / /
gang du rnal 'byor pas rol pa / /
rab bzhad rdo rje'i gzhung yin te / /
in+d+ra b+hU ti'i gzhung nyon cig /
sna tshogs du ma zhes bshad de / /
bstod pa mkha' dang mtshungs pa'o / /
pad+ma gnas su gyur pa yin / /
ras ni de yi pags pa yin /
bkab pa sgrub pa yin par bshad / /
b+ha ga thams cad dag pa'i stan / /
rdo rje sems dpa' dpal gyi lha / /
de nyid du ni rnam par rol / /
sangs rgyas kun gyi mnyam sbyor ba / /
gcig pu bsdus pa'i bya ba mdzad / /
nang gi gzhung ni 'di yin te / /
phyi yi tshogs kyi dkyil 'khor te / /
in+d+ra b+hU ti'i bshad gzhung gis / /
tshogs kyi dkyil 'khor bya ba yin / /
tshes brgyad dang ni bcu bzhi pa / /
rnal 'byor ma dang bla ma mchod / /
dmar chen tsan+dan bcas pa yi / /
rdzas ni 'di yis bza' bar byas / /
sku gsung thugs kyi rdo rje can / /
gal te cung zad sgrub 'dod na / /
gang zhig bya ba dang bral bas / /
sgrub pa 'ga' zhig brtsam par bya / /
sbyin sreg las ni mi bya zhing / /
bzlas brjod ma yin gzung ma yin / /
bsnyung ba brtul zhugs mchod med par / /
de yis dngos grub mchog tu 'gyur / /
sdud par byed pas yang 'di skad ces gsol to / /
bcom ldan phyag mtshan bshad du gsol / /
de bzhin 'dod chags che las byung / /
de bzhin lha mo'i sngags rnams dang / /
chos gos dang ni lhung bzed nyid / /
rnal 'byor rgyud las bshad pa yi / /
de bzhin glegs bam mkhar gsil gsung / /
slob dpon gyis 'di skad ces gsungs so / /
'dod chags chen po las byung ba / /
gzhon nu bdag po dang 'dus khrag /
tsan+dan dang ni sha chen te / /
gci ba rdo rje chu zhes bya / /
rdo rje bcas pa'i dri bshad pa'o / /
pad+ma'i snod ni kA pa la / /
sgrub pas tshogs kyi dkyil 'khor du / /
rdzas de der ni brtag par bya / /
bde mchog sa bon hoM zhes bya / /
brda yi tshig gis chos gos yin / /
kye ma'o bde ba zhes bya ba'i / /
dza yi sa bon lhung bzed yin / /
sgron ma'i yi ge ba yang yin / /
brda yi tshig gis mkhar gsil yin / /
sha shi'i yi ge ha yang yin / /
sa bon lnga dang ldan gyur pa / /
sangs rgyas ming gis sbas pa ste / /
de nyid ming ni glegs bam mo / /
pad+ma gar dbang phyag rgya ni / /
pad+mar ldan pa'i yi ge hUM / /
hU~M b+h+yo hU~M zhes btus pa'i sngags / /
sngags ni he ru ka 'byung ba'o / /
phyag rgya rnams ni dril bu nyid / /
rdo rje can gyi dkyil 'khor bshad / /
ma~M trA~M ba'i bi dza~M dza~M ba~M ba~M /
rdo rje nyi ma'i lha mo rnams / /
oM oM nyid de stong pa ste / /
ba~M ba~M da~M da~M de bzhin te / /
sangs rgyas dkyil 'khor brtul zhugs can / /
de nas gsang sngags brjod par bya / /
gzhan gyi 'gros ni rol pa ste / /
yi ge u ni ring rab 'gyur / /
gang gzhan drag po'i sbyor ba ni / /
rta mchog gi ste mtha' yas pa'o / /
sna tshogs pad+mar de bshad pa / /
bde mchog kye ma bde ba dang / /
sna tshogs pad+ma'ang sha shi ste / /
sgrol ma de ni bzhi pa'o / /
lha mo rnams kyi sngags bshad pa / /
sa bon lnga dang yang dag ldan / /
stong pa drug par yang dag sbyar / /
dkyil 'khor rnams kyi rim pa nyon / /
sngar ni bshad pa byas pa'i tshig /
gnas ni shes rab b+ha ga ste / /
der ni pad+ma 'dab ma brgyad / /
lte ba la ni bde chen po / /
dkyil 'khor rnams kyi kun du yang / /
de yi rnam par bri bar bya / /
dbus su pad+ma 'dab ma brgyad / /
lte ba la ni lhar bcas pa / /
sna tshogs gzugs can phyag bzhi pa'i / /
phyag rgya 'dab ma rnams la bri / /
dgu pa la ni sgra 'dzin pas / /
rdo rje bsdams pa'i phyag rgya bri / /
ngos la me tog bdug pa spos / /
lcags kyu la sogs sgo srung bri / /
rab bzhad rdo rje'i gzhung yin te / /
in+d+ra b+hU ti'i gzhung yang yin / /
gnas 'dir gzhung ni 'di lta bus / /
bri ba'i dkyil 'khor bya ba yin / /
rdo rje sems dpa' he ru kar / /
gang zhig dbang ni bskur gyur pa / /
de dang rnam par snang mdzad zhal / /
de yi dbus su rang gi lha / /
cho ga 'dis ni mchod bya zhing / /
tshogs kyi dkyil 'khor mnyes par bya / /
sdud par byed pas yang 'di skad ces gsol to / /
bcom ldan sgra ni gang du bsdu / /
de bzhin der ni bcom ldan gang / /
de bzhin rgyud kyi sgra dag dang / /
rtog pa'i sgra yang bshad du gsol / /
slob dpon gyis 'di skad ces gsungs so / /
de la b+ha ni b+ha ga ste / /
ga ni nam mkha' yin par bshad / /
bAn ni stong pa nyid rdo rje / /
der ni sgra de lus de ste / /
der ni rtsa yis thig btab bo / /
ta ni byang chub sems yin la / /
tri ni rnam pa gsum pa ste / /
sku dang gsung dang thugs rnams ni / /
gsang bar bcas pas rtag tu brtag /
rtog pa zhes bshad khang pa ste / /
dkyil 'khor bya bar gsungs pas na / /
rtog pa'i sgra ni de bshad de / /
ngan par spyod pa'ang mnyan par gyis / /
ngan par spyod pa smad 'tshong ma / /
gal te dngos grub sgrub 'dod na / /
dga' ston dang ni bde rnyed par / /
rang gi rdo rje can dang ldan / /
'ang gi sgra ni nges pa ste / /
smad 'tshong ma 'dis 'grub par 'gyur / /
b+ha ga'i nang gi rtsa sbubs gnyis / /
ngan par spyod pa yin par bshad / /
gzhon nu'i mtshal chen sa bon dag /
legs par rnyed pa nyid dga' bstan / /
las kyi rigs ni bsgoms nas su / /
bud med thams cad bsgrub par bya / /
slob dpon gnyis pa'i gzhung 'di yin / /
slob dpon rab bzhad rdo rje'i gzhung / /
in+d+ra b+hU ti'i gzhung gis ni / /
ji ltar ngan spyod 'grub par bshad / /
ngan par spyod pa rdo rje can / /
gzhir gyur sa bon ngo bo nyid / /
bde mchog rtag tu spyod pa ste / /
b+ha ga nang gi ling gar ro / /
'ang gi sgra ni nges par te / /
bde ba chen po de 'thob pa'o / /
rab bzhad rdo rje'i gzhung bshad nas / /
in+d+ra b+hU ta'i gzhung nyon cig /
gug skyed gnyis dang rnam bral ba / /
ngan par spyod pa rnam par bshad / /
de ni thams cad sgyu ma nyid / /
bud med gzugs su'ang de gnas pa / /
ngan par spyod pa zhes bshad de / /
stong pa rdo rje mkha' la gnas / /
rnyed pa kun dang bde spyod pas / /
ngan par spyod pa'ang 'grub 'gyur na / /
sku gsung thugs kyi rdo rje can / /
zhi ba la ni smos ci dgos / /
slob dpon gzhan dag 'chad pa ni / /
yi ge gnyis ni sgom byed te / /
haM ni rdo rje can du bshad / /
a ni bud med 'di yin te / /
yi ge gnyis kyi ming dag ni / /
ngan par spyod pa rnam par bshad / /
rnyed dang bde ba thams cad kyis / /
bud med 'di ni 'grub par 'gyur / /
shAkya 'di ni mngon sum du / /
rdo rje sems dpas rab tu gsungs / /
phyag rgya 'di nyid dag gis ni / /
bud med kun gyi sgyu ma bshad / /
sku ni yongs su ma bsgyur bas / /
bde mchog rdo rje can gyis gsungs / /
bsgoms dang bsam gtan 'dzin pa yi / /
de la 'dod chags yod ma yin / /
de bzhin chags dang bral ba dang / /
dbu ma'ang dmigs par mi 'gyur ro / /
phra ba'i gzugs can mkha' la gnas / /
lha mo de ni dmigs mi 'gyur / /
bde mchog byed par byas nas ni / /
brtan dang g.yo ba rnams la gnas / /
rang gi gzugs ni yongs gyur pas / /
bud med kun gyi sgyu mar bshad / /
khams rnams dang ni lus nyid ni / /
lha mo bde mchog yin par bshad / /
sna tshogs du mar bshad pa ste / /
sangs rgyas rol mo rdo rje can / /
chos rnams rnam par mi rtog cing / /
stong nyid nam mkha' 'dra ba las / /
sems can kun la phan pa'i phyir / /
yongs su rtog pa gsungs pa yin / /
stong pa ma yin mi stong min / /
dbu ma dmigs par mi 'gyur ba'i / /
stong nyid gsum bshad bde mchog gi / /
sgra brnyan lta bu'i tshig tu thos / /
dngos med mtshan ma med pa na / /
phyi dang nang du bcas na gnas / /
snying ga'i mkha' dang phyi rol nas / /
de bzhin 'char dang nub pa ru / /
rtag tu rdo rje can rol kyang / /
rang gi sku ni snang mi 'gyur / /
stong nyid gcig pu'ang ma yin te / /
de bzhin sprul pa'i skur mdzad do / /
stong nyid min pa'ang ma yin sgra / /
chos kyi sku ni yin par bshad / /
dbu ma ming med ces grags te / /
lte ba'i dbus na rnam par gnas / /
shes rab pha rol phyin pa'i ming / /
bde mchog rdo rje can du bshad / /
rnal 'byor sgra ni mnyam sbyor ba / /
u ni stong pa nyid yin pas / /
rnal 'byor stong nyid rdo rje can / /
u nyid kyang ni bde mchog go / /
cha dang thig ler rnam brgyan na / /
thabs ni thams cad byed par 'gyur / /
sangs rgyas kyis 'dus thams cad la / /
sems can kun don bla med pa / /
cha med rtag tu rdo rje can / /
cha de yod pa ma yin pa / /
rlung gi gzugs su gnyid log pa / /
de las sprul par 'gyur ba yin / /
sa bon khams rnams 'dzin byed cing / /
khams rnams thams cad nyid kyang ngo / /
de bas chos kyi skur 'gyur ba / /
gang tshe stong nyid thig ler bcas / /
gang tshe de yi gug skyed dang / /
cha dang zla phyed byung gyur pa / /
de tshe 'dir ni sku yi sgrar / /
longs spyod rdzogs pa chen por bshad / /
lte ba'i dbus na pad+ma che / /
bcu drug thig gis thig btab pa / /
de dbus rtag tu stong pa yin / /
g.yas pa mchog la zhugs pa yin / /
dbang po gnyis kyis mnyam sbyor bas / /
thams cad bskyed par mdzad pa yin / /
chos kyi sku ni byung gyur nas / /
de 'og mi rnams byung ba yin / /
rtag tu gzugs med rdo rje can / /
rtag tu sbrum ma'i bu bzhin no / /
sdud par byed pas yang 'di skad ces gsol to / /
thod pa'i phreng ba'i dbu rgyan dang / /
de bzhin spyi bor nor bu 'ching / /
rtag du'i sgra ni ji lta bu / /
bcom ldan bla mas bshad du gsol / /
slob dpon gyis 'di skad ces gsungs so / /
thod pa'i phreng ba'i dbu rgyan ni / /
he ru ka yi dbang bskur ba'o / /
slob dpon mang pos rab tu bshad / /
rab bzhad rdo rje'i gzhung yin te / /
thod pa lus zhes bya ba yin / /
phreng ba rked pa'i ming yin la / /
cod pan b+hag yin par bshad / /
sangs rgyas sa bon yin par bshad / /
nor bu bde ba zhes bshad de / /
rdo rje sems dpa'i sa bon dag /
rab bzhad rdo rje'i gzhung yin te / /
in+d+ra b+hU ta'i gzhung nyon cig /
thod pa g.yogs pa yin par bshad / /
phreng ba sngags ni stong pa'o / /
dbu rgyan lte ba'i kha yin te / /
bcu drug thig gis thig btab pa'o / /
sangs rgyas sgra ru bshad pa der / /
a la sogs pa'i yi ge rnams / /
de rnams dbus gyur stong pa nyid / /
de nyid gtsug gi nor bur bshad / /
gang tshe rdo rje sems dpa' yis / /
rtag par sngon ni gsungs pa yi / /
thod pa'i phreng ba'i dbu rgyan dang / /
de bzhin sangs rgyas gtsug gi nor / /
pad+ma dpal gyi nags gnas 'di / /
sangs rgyas phyag rgya'i brda yin te / /
dpal ni lha mo'i stong nyid de / /
lte ba'i kha yi pad+ma yin / /
nags kyi gnas zhes bstan pa ni / /
a la sogs pa'i yi ge rnams / /
'di zhes bya bar rjes dpag par / /
brda yi sgras ni bstan pa yin / /
sangs rgyas sgra ni stong nyid de / /
phyag rgya bde mchog b+ha ga yin / /
rdo rje sems dpa' rtag sangs rgyas / /
he ru ka dang rta mchog dang / /
rdo rje nyi ma 'jig rten dbang / /
sangs rgyas thams cad 'jig rten du / /
de dag gzugs rnams thams cad mdzad / /
stong pa'i thig le rnam spangs pa / /
ji ltar khang pa'i zur bzhi ni / /
dus kyi mthar ni 'jig par 'gyur / /
de yi dbus ma mi 'jig ste / /
'di ni stong pa'i mtshan nyid do / /
cha yi rnyog dang rnam bral zhing / /
stong pa'i thig le yongs spangs pa / /
sems med par ni yang dag bstan / /
rnal 'byor pa yi gnas mchog go / /
skye gnas sa bon rim khyab pa / /
gzhi dang khang pa nyid dang ni / /
las dang sbyor ba rang nus pa / /
rang gi ngo bor yi ger sbyar / /
tshig gi don ni bcu gnyis po / /
sngags kyi snying por gyur pa'o / /
de dag thams cad rig pa ni / /
sngags kyi de nyid mtshon pa ste / /
yid la gang dag 'dod pa yi / /
dngos grub thams cad bsgrub par bya / /
de la rdo rje zhes bya ba ni rtse lnga pa'o / /
rdo rje kha T+wAM ga zhes bya ba ni / /
rdo rje kha T+wAM ga nyid do / /
rdo rje dril bu zhes bya ba ni dril bu nyid do / /
kA la ka zhes bya ba ni Da ma ru'o / /
gos chen po zhes bya ba ni mi'i pags pa'o / /
dbang bskur ba chen po zhes bya ba ni byang chub kyi sems kyis dbang bskur ba'o / /
sha chen po zhes bya ba ni sha chen po nyid do / /
chang chen po zhes bya ba ni dmar chen po'o / /
mchod phyir thogs zhes bya ba ni mi'i mgo'i phreng ba'o / /
stong pa zhes bya ba ni rdo rje'o / /
sems dpa' zhes bya ba ni sa bon no / /
sa bon zhes bya ba ni rdo rje 'dzin pa'o / /
rab tu bzhad pa'i rdo rje'i gzhung ni / /
bcom ldan 'das zhes bya ba ni rdo rje 'chang chen po'o / /
de la oM zhes bya ba ni sa'o / /
AHzhes bya ba ni chu'o / /
hU~M zhes bya ba ni me'o / /
swA zhes bya ba ni rlung ngo / /
hA zhes bya ba ni nam mkha'o / /
hA~M zhes bya ba ni chos kyi dbyings kyi ngo bo'o / /
de yang dang po'i oM ni sa'i ngo bo ste / /
mig gis nam mkhar gnas nas gzugs rnams mthong / /
rdo rje hU~M ni snying gar rnam bsam pa / /
rgyal ba rnams kyis rnam shes ming gis gsungs / /
AH ni gsung ste 'jig rten dbang phyug dang / /
rna bar gnas swA rdo rje nyi ma yin / /
sna yi hA ni he ru ka ru bshad / /
rta mchog ming ni stong pa'i rdo rje can / /
zhes bshad pas so / /
sdud par byed pas yang 'di skad ces gsol to / /
e ma'o 'gro ba 'thon byed bde ba che / /
e ma'o sangs rgyas rnam 'phrul bsam mi khyab / /
e ma'o nges sbas sangs rgyas thams cad mchog /
e ma'o rnyed dka' in+d+ra b+hU mi'i bla / /
slob dpon gyis 'di skad ces gsungs so / /
shAkyas gang dris in+d+ra b+hU ti'i gzhung gi dka' 'grel bshad / /
slob dpon chen po mang pos bshad gzhung ming gis legs bshad pas / /
bdag gis bsod nams nges par gang bsags des ni 'gro ba kun / /
myur du sangs rgyas kun skyes dngos grub che mchog snang thob shog /
dpal sangs rgyas thams cad dang mnyam par sbyor ba zhes bya ba rnal 'byor rgyud kyi dka' 'grel slob dpon in+d+ra b+hU ti'i mdzad pa rdzogs so // //
rgya gar gyi mkhan po A tsAr+ya shrad+d+ha ka ra barma dang /
zhu chen gyi lo tsA ba dge slong rin chen bzang pos bcos zhing bsgyur te gtan la phab pa / /
[]
