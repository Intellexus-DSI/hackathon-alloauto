@## / /
rgya gar skad du /
ga Na tsakra bi d+hiH /
bod skad du /
tshogs kyi 'khor lo'i cho ga /
dpal rdo rje sems dpa' la phyag 'tshal lo / /
shin tu dad pa chen po yis / /
rdo rje 'dzin la phyag 'tshal nas / /
mdor bsdus tshogs kyi 'khor lo ni / /
yang dad par ni brtsam par bya / /
dngos grub thams cad 'grub byed pa'o / /
rtag tu bya 'am zla bar ni / /
yang na lo re na ni bya / /
longs spyod mchog dang ldan pas ni / /
tshogs kyi 'khor lo mchod par bya / /
rang gi slob ma dag dang ldan / /
de yang dam tshig sdom la gnas / /
yon tan rnams kyis brgyan pa dang / /
sna tshogs pad+ma'i steng du ni / /
bde ba chen po dang ldan nas / /
de ltar dam tshig dbus gnas la / /
rang gi ting 'dzin rdzogs byas nas / /
dang po 'byung po'i gtor ma btang / /
de nas rim bzhin bzhugs su gsol / /
de yang shes rab dang ldan par / /
med na ting nge 'dzin gyis bsam / /
me tog spos dang mar me dang / /
dri chab phreng dang na bza' dang / /
ji ltar 'dod pa bzhin du ni / /
bza' ba btung ba lha bshos rnams / /
de dag gis ni mchod par bya / /
de ltar phyi yi mchod byas nas / /
nang gi mchod pa dag ni bya / /
pad+ma lta bur rang gi kha / /
hom khung nyid du bsam byas la / /
dgang gzar bkang ba blugs par bya / /
lag pa blugs gzar dag gis kyang / /
mchod rdzas yang dag dbul bar bya / /
de ltar hom gyis mchod byas nas / /
rang gi dga' ba'i rtsed mo yis / /
yi dam lha ni mnyes par bya / /
tshogs kyis mchod la dam tshig spyad / /
sems ni brtan par shes rab spyod / /
btung ba'i snod ni mang gyur na / /
kun la re re sbyin par bya / /
bla ma la ni nges par gnyis / /
yang dag par ni dbul bar bya / /
bza' ba gang zhim bla ma la'o / /
bla ma la dad brtson 'grus ldan / /
sems bzang bzod dang ldan pa yis / /
las rnams kun ni bya ba yin / /
sngags pa rang gis byin brlabs nas / /
gzhan dag la ni sbyin par bya / /
de yis pad+ma'i phyag rgya yis / /
gus par byas te blang bar bya / /
ma dad pas ni blang mi bya / /
skom yang kun ni btung mi bya / /
bkres skom yod kyang rang gis ni / /
blang ba ru ni mi bya'o / /
bdud rtsi bzhin du btung bar bya / /
sa la bor bar mi bya zhing / /
slar ni skyogs ni sbyin par bya / /
gnang ba byin nas sa la gzhag /
gtor ba gzhan la sbyin mi bya / /
sa la 'jog pa chad pas bcad / /
rtsod byed slob dpon la smod dang / /
nga rgyal dang ni ldan pa ni / /
tshogs kyi nang du gzhag mi bya / /
bla ma dag gis bza' btung la / /
gnang med len par byed gyur pa / /
chad pas bcad dam yang na dbyung / /
de nyid mi nyan par 'gyur na / /
rang gi gnas nas gzhan du 'gro / /
yang na nyal la 'dug par bya / /
gang zhig dngos grub 'dod pa yis / /
'thab mo la sogs sems kyis kyang / /
nges pa ru ni bsam mi bya / /
byas gyur phyis ni mi bya ba'i / /
sdom pa yang dag par ni blang / /
ra ni ro bar gyur na ni / /
nan tan gyis ni lus ngag bsdam / /
las kyi rdo rje dag gis ni / /
rang gis blangs te bza' bar bya / /
de ni skyon ni med par bstan / /
gar la sogs pa'i rol mo rnams / /
gnang ba med par mi bya'o / /
gang la gnang ba byin pa yis / /
tshogs kyi dkyil 'khor dbus su ni / /
de yi skad cig nyid la bya / /
de ltar gang gis ma byas pa / /
de bzhin gshegs pa'i bka' bcag go / /
phyi rol du ni 'byung ba'i tshe / /
lus ngag yid gsum bsdam byas te / /
bla ma la ni phyag byas la / /
phyi rol du ni 'byung bar bya / /
spyod yul du ni bab gyur na / /
sdug bsngal gyis ni gzung mi bya / /
bya ba thams cad bsngal la ni / /
dga' ba dang ni bcas par bya / /
sems kyi dran pa med gyur na / /
lha yi ting 'dzin dang mi ldan / /
ting nge 'dzin dang mi ldan na / /
lha yi dngos grub thob mi 'gyur / /
ting nge 'dzin la g.yengs gyur na / /
skyon de gong ma nyid dang mtshungs / /
rtse gcig sems kyis dngos grub 'thob / /
de ru 'dug par mi nus na / /
phyag byas la ni 'gro bar bya / /
lhag ma thams cad bsdus nas ni / /
phyi rol du ni gtor ma gtang / /
rdzogs nas mgu ba la sogs sbyin / /
phyag byas nas ni bzod par gsol / /
tshogs kyi 'khor lo'i cho ga byas pa yi / /
dge ba'i rtsa ba bdag gis gang thob pa / /
khams gsum sems can rnams ni yang dag par / /
dngos grub chen po yang dag thob gyur cig /
paN+Di ta bzang po sbyin pas tshogs kyi 'khor lo mdzad pa rdzogs so // //
rgya gar gyi mkhan po shAkya shrI b+ha dra dang /
bod kyi lo tsA ba dge slong kun dga' rgyal mtshan dpal bzang pos bsgyur ba'o //
[ ]
