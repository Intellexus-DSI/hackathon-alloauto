@## / /
rgya gar skad du /
ni rde sha na a b+hi She ka kra ma nA ma /
bod skad du / /
dbang gi rim pa bstan pa zhes bya ba / /
dpal kye'i rdo rje la phyag 'tshal lo / /
gang la brten te dag byed pa / /
margad lta bur bsgrub pa yi / /
de nyid gsang ba'i dag pa ni / /
e waM rnam pas bshad par bya / /
'khor ba'i 'dam du bying ba yi / /
'gro la phan dang bskyab pa'i phyir / /
dud 'gro'i gzugs can spang bya ste / /
dpag bsam lta bur sba bar bya / /
g.yem zhing ldog la ma gus dang / /
de nyid don rnams mi shes pa / /
bskal pa bye ba brgyar smras kyang / /
bya gag lta bur shes par gyis / /
dad mos pa rtsen dang ldan pa la / /
spos me rgyun du 'dzin pa ni / /
mkha' snang lta bur bkur ba dang / /
bdud rtsi lta bus tshim par bya / /
sdom pa gsum du rab bstan pa / /
de nyid zung 'jug go 'phang ste / /
dbye ba'i rnam grangs bshad pa dang / /
go bya'i tshul du shes par gyis / /
chu dang cod pan rdo rje dang / /
dril bu ming dang rnam pa lnga / /
bya ba'i rgyud kyi rjes 'gro ba'i / /
rig ba'i dbang du rnam par grags / /
rigs kyi dam tshig snod rung dang / /
rjes gnang rdo rje brtul zhugs dang / /
lung bstan dbugs dbyung bcu gcig ni / /
brtul zhugs zhes pa phyi yi dbang / /
rnam pa gsum du ngas bshad pa / /
sbyangs pa'i lus su shes par gyis / /
rdul tshon b+ha ga byang chub sems / /
bum pa gsang ba shes rab ste / /
lus ngag yid kyi de nyid la / /
don dang ldan pas gnas par gyis / /
lus ngag yid kyi ling thog ni / /
shes rab ldan pas bsal ba dang / /
dbyibs dang sngags dang chos rnams kyang / /
dam tshig las dang phyag rgya che / /
sprul pa longs spyod chos skur ldan / /
ngo bo nyid kyis gnas par mdzod / /
sku gsung thugs la rtog mi mnga' / /
ye shes bdud rtsi dri ma med / /
gzugs sogs ngo bo nyid kyis zhi / /
chos dbyings ye shes ngo bor ldan / /
me tog don ldan 'dus ma byas / /
rdo rje'i ming du rab tu grags / /
'od zer sgra ldan seng ge ni / /
pi bang gling bu cang te'u 'dzin / /
tshig dang yi ge'i don 'das shing / /
gzung 'dzin spong bar byed pa yin / /
phyi nang dag pas 'jug ba ni / /
phun sum tshogs bas byed pa yin / /
rigs las 'da' bar mi byed cing / /
bcu bzhi la sogs don rnams gang / /
gcig dang de yi 'bras ster ba / /
mya ngan 'das bar thub pas bshad / /
khyad par 'phags pa'i thabs bstan pa / /
gus par bya phyir bshad pa yin / /
de dag rjes su snang ba ni / /
rgyas shing gzhan don byed pa yin / /
nyon mongs spong zhing de nyid ldan / /
phyir mi ldog par gnas zhes gsungs / /
de ldan dam pa ster byed na / /
sku gsung ldan par lung bstan to / /
phyir mi ldog cing 'khor ba las / /
ngal sos phyir ni slob dpon yin / /
dbugs phyin rdo rje 'dzin pa yin / /
mtshan bcas mtshan ma med pa la / /
sbyin dang tshul khrims la sogs chos / /
seng ge lta bur mkhyen par mdzod / /
gang la bran dang 'dra ba dang / /
zhum zhing rgyags pa spang ba dang / /
gnyid dang rmugs ba bsal bya zhing / /
dus rig brtson 'grus ldan par bya / /
mkhyen pas nga rgyal spang bya zhing / /
'du 'dzi med par sbyin pa dang / /
tshim zhing rtogs dang ldan pa dang / /
gnang ba sbyin pa nyid du bya / /
mkhas pa'i yon tan bkur pa dang / /
phra rab brnyas par mi bya ste / /
bla ma bskyed pa dang po ni / /
rigs ngan yin yang bkur bar bya / /
de nyid mi smra tshod rig cing / /
'jig rten 'phyar g.yeng las mi bya / /
thun mong las dang cho ga rnams / /
mkha' lding phra rab chu gnas dang / /
gnod sbyin 'dre sogs la sogs ldan / /
des kyang grol bar mi 'gyur te / /
ri rab stobs dang mi ldan bas / /
'degs bar byed pa blun po'i chos / /
legs par 'dun pa'i mchog nyid kyang / /
shin tu gsang spyod bya dgos na / /
me rnams chung ngur gyur pa la / /
shing dang rlung gis gnod par byed / /
de bzhin don med spyod pas kyang / /
mchog gi 'bras bu nyams bar byed / /
ba rnams be'u chung mi 'dor bzhin / /
mtshan ma'ang dor bar mi bya'o / /
yang ni stong pa'i byang chub ste / /
mthar thug chos rnams brjod par bya / /
rdo rje pad+ma byin brlabs la / /
mnyam par sbyar bas de nyid dbab / /
de nyid ldan pas slob ma yis / /
be'u ltar sbyin par bya ba yin / /
de nas slob mas mnyam sbyar bas / /
g.yo dang phyi dang gnyis sho rab / /
dus kyi rlung ni 'dzin pa ste / /
stong nyid ye shes skye bar 'gyur / /
khri dang gsol 'debs sgra sgrogs dang / /
de nyid don ldan skur byed pa / /
snyan du de nyid ldan par yang / /
bzhi pa'i dbang ni rdzogs pa yin / /
mthong ba'i chos las rab ste / /
dri ma med sogs bcu yi bar / /
chu sogs rim gyis shes pa dang / /
chos kyi sprin la gnas pa yin / /
gsang ba kun du 'od chen ldan / /
shes rab ma chags pad+ma spyan / /
bzhi pa yid bzhin 'khor lo ste / /
ngo bo nyid ltar 'byung bar 'gyur / /
rdo rje 'dzin pa'i rig 'dzin ni / /
dam tshig ldan las 'byung ba dang / /
phun sum tshogs pas 'grub 'gyur zhes / /
mi yi seng ges bshad pa yin / /
rdo rje dmyal ba bzod dka'i phyir / /
'jig rten 'phyar g.yeng mi bya ste / /
rtag bar gsang spyod ldan pa dang / /
yang dang yang du 'dud par byed / /
de nyid de yi gsang bar gnas / /
don ldan shes rab thams cad gnas / /
rab kyis sbyang ba'i las len zhing / /
gzhan rnams de lta ma yin te / /
rim gyis blang bar bya ba dang / /
tshogs las dngos grub mchog tu 'gyur / /
phyir mi ldog pa'i sa yi chos / /
shes rab ye shes nyon mongs 'joms / /
rang bzhin dag pa'i sems nyid ni / /
bkrus bas mi 'dag nam mkha' bzhin / /
gti mug bral zhing 'khrul pa spangs / /
lhan cig skyes pa'i rang bzhin ldan / /
shes dang shes bya'i bdag po mchog /
des na shes rab ye shes brjod / /
chos rnams tshig dang yi ge las / /
pha rol son pa bzhi pa ste / /
rang bzhin ngo bo nyid kyi sku'i / /
yon tan rnam pa nor bu'i tshul / /
rang bzhin dag pa 'dus ma byas / /
skad cig rgyu ste ngan 'gro spang / /
de yis mya ngan 'da' ba dang / /
de nyid mchog tu 'gyur bar nges / /
bdag bcas bskal par ngal byas kyang / /
sangs rgyas las ni shin tu ring / /
rgyal po mchod pas don 'grub ltar / /
nam yang re bar mi bya'o / /
shes rab snying rje dbyer med pa'i / /
pha rol phyin bcu'i chos rnams ni / /
rtag tu 'bad pa byed pa na / /
skye ba bdun sogs de nyid len / /
dad dang tshul khrims brtson 'grus kyis / /
yang dang yang du len byed na / /
pha rol sal 'gro 'o zhes / /
bde mchog rgya mtsho'i rgyud las gsungs / /
rdo rje snying po snying rje che / /
dngos po nyid kyis rnam grol zhing / /
dngos po yis ni 'ching bar 'gyur / /
de yongs shes pas grol ba yin / /
dngos po med pa'ang yongs shes pas / /
dngos po sgom 'gyur shes rab can / /
dngos bo med pa'i rang bzhin ni / /
de ltar he ru ka bsgom bya / /
rdo rje rigs kyi le'u las kyang / /
gsungs pa dag ni bsngags pa yin / /
spros pa med pa'i rang bzhin las / /
sngags dang lha ni yang dag gnas / /
rnam snang mi bskyod don yod dang / /
rin chen dpag med sems dpa'o / /
mya ngan 'das pa skyed pa yi / /
shes rab ma zhes brjod par bya / /
zhes ni de nyid le'u las gsungs / /
yang dag rdzogs pa'i byang chub mchog /
ut+pal ri rab rin chen dang / /
khyi dang seng ge wa skyes dang / /
phag mo ltar snang len par byed / /
gzhan yang spros pa len pa gang / /
sbre'u yis shing thog ji bzhin du / /
nyon mongs zug rngur gyur pa yi / /
sdug bsngal thams cad skyed par byed / /
chags la chags pa skyed byed de / /
btung ba'i mchog tu mi 'gyur ba / /
blun po gang zhig 'thung byed na / /
skom pas 'chi bas lus 'jig 'gyur / /
thabs dang shes rab don rnams la / /
rtogs shing 'bad pas blang ba dang / /
gsang spyod lta bus 'grub 'gyur na / /
legs pa nyid du sba bar gyis / /
de yis dge ba gang dang gang / /
nges par sems can thams cad kyis / /
dbang gi de nyid rtogs gyur nas / /
sku gsum ye shes lngar ldan shog / /
dbang gi rim ba bstan pa rje btsun klu sgrub kyis mdzad pa rdzogs so
