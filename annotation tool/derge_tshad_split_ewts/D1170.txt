@## / /
rgya gar skad du /
yo ga tsa tu ra de wa sto tra nA ma /
bod skad du /
sbyor ba bzhi'i lha la bstod pa zhes bya ba /
bcom ldan 'das ma shes rab kyi pha rol tu phyin pa la phyag 'tshal lo / /
sten mtshon seng ge'i khri stengs na / /
sku drang dgongs pa shin tu gzhan / /
rdo rje skyil krung der bzhugs nas / /
gang du ting 'dzin yongs 'du ba'i / /
ting 'dzin rgyal po zhes bgyi la / /
mnyam par gzhag cing dgongs mkhyen pa'i / /
de bzhengs 'phrul gyi spyan gyis ni / /
sangs rgyas zhing gzigs khyod la 'dud / /
sku gnas nyi shu rtsa gnyis nas / /
'od zer bye ba khrag khrig ni / /
brgya stong drug cu drug cu ni / /
'byin pa'i sku de la phyag 'tshal / /
mi mjed phyogs bcu'i 'jig rten du / /
'od kyi snang bas khyab byed pa / /
'od des reg pa'i sems can rnams / /
rdzogs pa'i byang chub nges gyur pa'i / /
'phro ba 'dren la phyag 'tshal lo / /
ba spu'i 'od dang rang bzhin 'od / /
mi mjed phyogs bcu'i 'jig rten du / /
'od kyi snang bas khyab byed pa / /
'od kyis reg pa'i sems can rnams / /
rdzogs pa'i byang chub nges gyur pa / /
'gro mgon shAkya seng ger 'dud / /
ljags 'od bye ba khrag khrig ni / /
brgya stong rtse las pad 'dab stong / /
de stong bde gshegs thugs mnga' bzhugs / /
phyogs bcu'i zhing du gshegs byon cing / /
pha rol phyin drug chos ston mdzad / /
chos thos sems can byang chub nges / /
'gro mgon sprul pa'i sku la bstod / /
seng ge rnam grol ting 'dzin gyis / /
g.yo ldegs ltas chen bco brgyad kyis / /
mi mjed phyogs bcu'i ngan song kun / /
rgyun 'chad lha mi'i skal mnyam byas / /
tshe rabs dran zhing sangs rgyas 'dud / /
ngan song skyob la phyag 'tshal 'dud / /
mi mjed phyogs bcu'i 'jig rten khams / /
'od kyis zil mnan lham me ni / /
lhang nger bzhugs pa'i sku la bstod / /
rang bzhin sku brtan lha rnams kyis / /
mchod rdzas mchod de dbu stengs su / /
byin gyis me tog khang brtsegs gyur / /
rang 'od mi mdzad phyogs bcu'i zhing / /
kun snang sems can mthong nas kyang / /
rang mdun 'dug ste chos ston snyam / /
sku gcig du mar snang la bstod / /
rang 'od phyogs bcu'i zhing khyab nas / /
sems can ji snyed 'khod pa yis / /
rang 'khor bcas pa snang byed pa'i / /
gser 'od shAkya seng ger 'dud / /
gzungs dang ting 'dzin rab thob pa'i / /
stong nyid mtshan med spyod yul can / /
rdol med pa yi smon lam ldan / /
chos mnyam gzung dang bzod rab thob / /
blo chen sems dpa' phyag 'tshal bstod / /
thogs med spobs ldan bstan pa ni / /
zad mi shes shing so so ni / /
yang dag rig pa khong du chud / /
mngon shes chen po rnam par rtse / /
mngon shes ma nyams phyag 'tshal bstod / /
snyan pos tshig snyan le lo med / /
brtson 'grus lus srog mi lta zhing / /
tshul 'chos kha gsag grags pa med / /
khe dang bkur sti'i sems med pas / /
zang zing med par chos ston pa / /
chos zab bzod pa dam pa rtogs / /
mi 'jigs thob la phyag 'tshal bstod / /
zhum med bdud kyi las las 'das / /
las dang nyon mongs phyir rgol bcom / /
phas kyi rgol bas zil mi non / /
nyan thos rang rgyal rtogs dka' ba / /
las sgrib rgyun chad phyag 'tshal bstod / /
rnam par dbye zhing bstan la mkhas / /
bskal pa grangs med smon lam rtsis / /
bzhin 'dzum thog ma khro gnyer med / /
snyan cing 'jam pa'i tshig dang ldan / /
chos rab rtogs la phyag 'tshal lo / /
pha rol tshigs bcad dbyangs brjod mkhas / /
spobs pa mi chod 'khor mtha' yas / /
zil gyis mnan pa mi 'jigs ldan / /
bskal pa bye ba mtha' yas par / /
bstan pa ye shes 'byung mkhas bstod / /
chos rnams sgyu ma smig rgyu dang / /
chu zla rmi lam sgra brnyan dang / /
mig yor nam mkha' dri za'i grong / /
sprul dang gzugs brnyan khong chud pa'i / /
sems zhum med la phyag 'tshal bstod / /
sems can sems rgyu shes pa phra / /
spyod mkhas khong chud byas la mkhas / /
sdang med bzod rlabs chos mnyam rtogs / /
chos zab ldan zhing gting dpag dka' / /
sems chos dbang thob las nyon mongs / /
lta sgrib la sgrol phyag 'tshal bstod / /
rten pa rtogs pa bstan la mkhas / /
rten 'brel tshul mi zad shes zhugs / /
lta dang bag nyal kun sbyor spongs / /
las dang nyon mongs zhi la mkhas / /
kun ldang bral la phyag 'tshal lo / /
bden pa rab rtogs ye shes mkhas / /
chos rnams sgra brnyan lta bur mos / /
chos bstan tshad med 'jigs dang bral / /
bdag nyid ji ltar khong chud mkhas / /
zhing khams rnams dgongs rmi lam zin / /
grangs med sangs rgyas dran la bstod / /
sangs rgyas 'byung ba nyer 'gro mkhas / /
sangs rgyas dpag med gsol btab mkhas / /
sems lta nyon mongs zhi la mkhas / /
ting 'dzin brgya stong mngon par sgrub / /
rnam rtse ye shes rtogs la bstod / /
bzang skyong rin chen 'byung la sogs / /
khyed kyi yon tan bskal par ni / /
mtha' yas brjod kyang mi lang ste / /
de sogs sems dpa'i tshogs la bstod / /
dgra bcom zag zad nyon mongs med / /
dbang gyur sems ni rnam par grol / /
shes rab shin tu rnam par grol / /
cang shes glang chen bya ba byas / /
byed pa byas shing khur bor ba / /
rang gi don ni rab thob pa / /
srid pa kun sbyor yongs su zad / /
yang dag pa yi bka' yis ni / /
sems ni shin tu rnam par grol / /
sems dbang pha rol mchog thob pa'i / /
nyan thos dge slong tshogs la bstod / /
dge bsnyen pha dang dge bsnyen ma / /
chos mthong ba yi tshogs la bstod // @## / /
chos sku'i dkyil 'khor gyi lha la bstod pa / /
smra bsam brjod med shes rab pha rol phyin / /
ma skyes mi 'gag nam mkha'i ngo bo nyid / /
so so rang rig ye shes spyod yul ba / /
dus gsum rgyal ba'i yum la phyag 'tshal bstod / /
stong pa bco brgyad chos kyi sdong po la / /
pha rol phyin bcu mdzes pa'i rgyan gyis brgyan / /
tshad med bzhi yi lo 'dab rgyas pa la / /
skye 'gag med pa'i 'bras bu so sor smin / /
sa bcu chos kyi sku la phyag 'tshal lo / /
zhing khams thams cad gser gyi sa gzhi la / /
rin chen rnam pa mang po gcal du bkram / /
me tog puN+Da rI ka char bzhin 'bab / /
yum gyur dge ma khyod la phyag 'tshal bstod / /
gnas med ji ltar nam mkha' bzhin / /
spros pa med cing snang ba med / /
khyod kyi thugs ni nam mkha' 'dra / /
nam mkha' mtha' dang dbus med pa / /
sangs rgyas rnams kyi chos nyid de / /
dus gsum las ni shin tu 'das / /
dmigs med chos sku phyag 'tshal bstod / /
bla ma bsu skyel chos snyan bstod / /
gtsug lag mchod rten rjes bsgrubs shing / /
phud byas phyag zhabs 'khor los mtshan / /
'khor mangs khyod la phyag 'tshal bstod / /
yi dam brtan g.yas zhabs gnas te / /
mi g.yo brtan la phyag 'tshal lo / /
bsdu ba bzhi ni goms byas pas / /
phyag dang zhabs gnyis dra bas 'brel / /
myur 'du'i snga ltas phyag 'tshal lo / /
bza' bca' btung zhim byin rtags su / /
phyag zhabs 'jam zhing gzhon sha chags / /
sku bdun shin tu mtho ba ste / /
btud zhing nyams bde'i snga ltas bstod / /
srog gcod spangs sogs yon tan gyis / /
rting yangs sku che drar ba ste / /
sku che ring ba khyed la bstod / /
dge ba'i tshogs sogs blang byas pas / /
zhabs gong mtho zhing spu gyen 'khyil / /
mi mnyam chos ltas phyag 'tshal lo / /
rig bzo rim gro gzhan byin sogs / /
e na'i byin pa lta bu ste / /
myur 'dzin snga ltas phyag 'tshal lo / /
bdog pa thams cad btang byas pas / /
phyag ni brla steng slebs pa ste / /
dul ba'i snga ltas phyag 'tshal lo / /
tshangs spyod la sogs yon tan gyis / /
gsang gnas sbubs su nub pa ste / /
bu mang snga ltas phyag 'tshal lo / /
stan sogs gzhal med khang byin pas / /
gser gyi kha dog mdog 'jam pa / /
gnas sogs bzang po thob phyag 'tshal / /
slob dpon la sogs rim gro byas / /
sku rabs g.yas 'khyil mdzod spus brgyan / /
mnyam pa'i snga ltas phyag 'tshal lo / /
mi snyan mi spyod yon tan sogs / /
seng ge'i ro stod spyan zlum mdzes / /
thub med snga ltas phyag 'tshal lo / /
nad pa rnams la sman sogs byin / /
phyag sor rgyas shing ro mchog ldan / /
nad nyung snga ltas can la bstod / /
zas stegs la sogs byas pa yis / /
chu zhing gab cing spyi gtsug ldan / /
mnga' chen mnga' la phyag 'tshal lo / /
yun ring tshig snyan nyams bde smras / /
ljags yang srab pa tshangs pa'i dbyangs / /
yan lag lnga ldan gsung mnga' bstod / /
yun ring tshig 'khyal spangs pa yi / /
seng ge'i 'gram pa lta bu ste / /
tshig mnyam snga ltas phyag 'tshal lo / /
rim gro mnyam med 'tsho dag pas / /
tshems mnyam shin tu dkar ba ste / /
'khor ba snga nas bsags ltas can / /
bden zhing phra ma med tshig gis / /
tshems thags bzang zhing bzhi bcu tshang / /
'khor ba dbyer mi phyed la bstod / /
ma chags mi ldan blta byas pas / /
brdzi spyan gyi dkar nag dbye ma / /
kun nas mdzes pa'i snga ltas can / /
sum cu rtsa gnyis mtshan ldan bstod / /
'du dben sen mo zangs mdog 'dra / /
sems can phan sems sen mdog snum / /
rigs rgyud mtho phyir sen mo mtho / /
sor zlum kha na ma tho med / /
dge ba'i tshogs rdzogs sen mo rgyas / /
dge ba rtsa grub sor mo gzhol / /
'tsho bas dben pa rtsa mi mngon / /
nyon mongs mdud grol rtsa mdud med / /
long bu mi mngon dbyen chos mnga' / /
mi mnyam sgrol bas zhal mnyam yin / /
seng ge'i seng ge'i 'gros bzhud bstod / /
glang po glang po'i 'gros bzhud bstod / /
dang pa ngang pa'i stabs bzhud bstod / /
khyu mchog khyu mchog 'gros bzhud bstod / /
mthun pa'i lam lnga g.yas phyogs bzhud / /
lta mdzes mdzes par bzhud la bstod / /
thugs g.yo mi mnga' mi g.yo bzhud / /
sku legs yon tan ston pa ste / /
sku sbyangs sdig pa sbyangs pa yin / /
chos ston sku rim gzhol la bstod / /
sku gsung thugs gtsang sku 'jam pa / /
rnam dag sku mnga' sku rnam dag /
chos 'dul mdzes pas yo byad rdzogs / /
yon tan yangs bzang sku che mdzes / /
mnyam pa'i thugs mnga' sku mnyam bstod / /
'jam pa'i chos ston sku ni gzhon / /
mi zhum thugs mnga' sku zhum med / /
mi dge spangs pas sku rnam rgyal / /
'byung zad sku mkhregs khyod la bstod / /
yan lag rnam mdzes gzigs pa dag /
nga rgyal de'u bcom sogs kyis / /
phyal zlum phyal phyal khyal ma zhom / /
chos zad yang dag bzlog pas ni / /
phyal ni phyal le bzhugs la bstod / /
chos zab thugs chud yon tan rdzogs / /
lte zab lte bag yas phyogs 'khyil / /
'khor mdzes la sogs yon tan gyis / /
mdzes gtsang sku la rme ba med / /
yang zhing byams pa'i yon tan sogs / /
phyag 'jam phyag ris zab cing snum / /
bzo dang bslabs pa'i yon tan sogs / /
phyag ris ring zhing zhal mi ring / /
gzugs skyes gzugs brnyan snang la bstod / /
'jam pa sngon btang yon tan rdzogs / /
ljags 'jam ljags srab ljags dmar /
pa /
bsnyengs pa mi mnga' yon tan rdzogs / /
glang chen 'brug sgra nyams che'i gsung / /
srid sbyor 'das sogs yon tan gyis / /
tshems kyi mche ba zlum zhing rno / /
tshems mnyam rim gyis gzhol la bstod / /
shes rab ri la bzhugs sogs kyis / /
shangs mtho shangs gtsang ldan la 'dud /
gzigs pa rnam dag yon tan rdzogs / /
spyan ring spyan dang rdzi ma stug /
smin 'jam smin ring dkar nag phyed / /
smin snum smin mnyam khyod la bstod / /
chos mchog yangs shing don ldan rdzogs / /
snyan ring snyan 'jam snyam ma nyams / /
phas kyi rgol ba'i bdud sogs kyis / /
dpral yangs dpral ba legs par grub / /
smon lam shin tu rdzogs rtags su / /
dbu rgyas dbu skra bung ba ltar / /
gnag pa khyed la phyag 'tshal bstod / /
thugs 'jam mi gsung mi gsung brlang gsung bral / /
bsgom spang bag nyal spangs sogs kyis / /
dbu stug dbu 'jam dbu mi stug /
dri zhim dbu mi rtsub la bstod / /
phyag zhabs dpal be'u bkra shis 'khyil / /
dpe byad bzang po brgyad cu yis / /
brgyan pa khyod la phyag 'tshal bstod / /
sbyor ba bzhi'i lha la bstod pa zhes bya ba paN+Di ta chen po rat+na kIrtis mdzad pa rdzogs so // //
bal po ma hA pa na'i rang 'gyur // //
