@## / /
gtor ma'i cho ga bzhugs // @## / /
sangs rgyas thams cad 'dus pa'i sku / /
bla ma dam pa la btud de / /
de yi man ngag ji bzhin du / /
gtor ma'i cho ga bri bar bya / /
de la tshogs bsags pa dang /
las bsgrub par bya ba dang /
bar du gcod pa rnams zhi bar bya ba'i phyir gtor ma nar mar byed par 'dod pas srod kyi dus su sha lnga dang /
bdud rtsi lnga'i ri lu dang ldan pa'i gtor mas snod mdzes par bkang ste /
sems can thams cad la snying rje chen po bskyed la /
de nas stong pa nyid du mos par bya ste /
de'i 'og tu hUM zhes brjod pas rdo rje'i sa gzhi dang /
ra ba dang /
dra ba dang /
phyi rol du me lce 'bar ba dang /
rnam par 'khrigs par bsams shing nang du rin po che'i khang pa nyams dga' ba bsam par bya'o / /
der bdag nyid skad cig tsam gyis lhag pa'i lhar bsgoms te rdo rje gsum dang /
ye shes sems dpa' dang /
cod pan gyi lha dran pas bsrung bar bya'o / /
de nas rdo rje thal mo snying gar phye la gtor mar hUM AHoM baM bsams te /
hUM chu ltar zhu bas kha dog phun sum tshogs pa dang /
AHzhu bas dri phun sum tshogs pa dang /
oM zhu ba ro phun sum tshogs par bsam par bya'o / /
de nas oM gyi 'od zer gyis ye shes kyi bdud rtsi bkug ste gnyis su med par byas la 'bru gsum brjod pas brtan par bya'o / /
de nas bdag gi snying ga'i 'od zer gyis sems can thams cad dam yi dags kyi tshogs bkug ste /
de dag gi snying ga dang spyi bor lha dang bla ma rigs kyi bdag po bsgom par bya'o / /
de nas nang du bkug la thams cad kyi lce la hUM las rdo rje bskyed /
oM gyis nor bu bskyed la /
oM a kA ro mu khaM sarba d+ha rmA NAM A d+ya nu ta n+na twA ta oM AHhUM phaT swA hA /
zhes brjod nas nor bu 'od zer gyis ljags kyi lce'u chung drangs pa bzhin du so sor thim pas thams cad gnyis med kyi ye shes dang ldan par bsams te /
yid la byung ba'i mchod pa'i tshogs kyis kyang mchod par bya'o / /
de nas mchod sbyin gyi phyag rgya dang bcas la /
chos rnams gzugs brnyan lta bu ste / /
gsal zhing dag la rnyog pa med / /
gzung du med cing brjod du med / /
rgyu dang las las kun du byung / /
ngo bo gnyis med gnas med par / /
de ltar chos rnams shes nas kyang / /
sems can don ni mnyam med byos / /
'on kyang sangs rgyas rigs su skye / /
zhes bya ba la sogs pas chos bshad par bya'o / /
de nas oM AHhUM /
yul phyogs 'di la sogs pa'i /
sarba k+She tra pA la /
sarba rAk+Sha sa /
ya k+Sha /
u n+ma n+da /
a pad+mar /
sarba de ba /
sarba nA ga /
sarba ya ma /
sarba DA ki n+ya /
sarba satwa /
sarba byu ta /
a ta ya /
i daM ba liM /
gr-i h+Na gr-i h+Na /
ma ma sarba sa ba ri war na sarba sa twa na ny+tsa /
sarba pA paM b+h+ya ti /
bi g+hAM /
shI n+taM ku ru /
d+ha na d+ha na /
A yu a ro k+Sha /
a taM pu Sh+paM ku ru /
sarba pra yar k+Sha ku ru swA hA /
sarba si d+d+hi ka ri /
shu pa tsit+ta ka ra /
zhes brjod la /
gzhan yang /
khyed rnams kun la gsol ba ni / /
bdag cag 'khor dang bcas pa dang / /
gnas kyi dbang phyug skye bor bcas / /
gdon nad la sogs zhi ba dang / /
tshe dang longs spyod 'phel ba dang / /
bkra shis phun sum tshogs pa dang / /
gzhan yang ci 'dod lhun 'grub shog / /
ces 'dod pa'i don la gsol ba gdab ste /
sems can thams cad sdig med cing / /
sems can thams cad bde gyur cig /
sangs rgyas nyid du 'grub byed pa'i / /
lam de nyid du zhugs nas kyang / /
rnal 'byor brtul zhugs gnas la ni / /
da lta nyid du gnas par shog /
ces pas dge ba yongs su bsngos la / /
oM AHhUM muHzhes pas gshegs su gsol / /
bdag drin bla ma'i rgyud dang ni / /
blo dman rnams la phan gdags phyir / /
bla ma dam pa'i man ngag bzhin / /
gtor ma'i cho ga bris pa yin / /
dpal ldan gsang 'dus gtor ma 'di / /
lam la gnas dang 'bras myang gis / /
tshogs rdzogs sdug bsngal bsal ba'i phyir / /
slob dpon nag pos mdzad pa yin / /
rdzogs so /
[ ]
