@# / /
rgya gar skad du /
ma d+h+yA ma ka a laM ka ra br-it+ti /
bod skad du /
dbu ma'i rgyan gyi 'grel pa /
'jam dpal gzhon nur gyur pa la phyag 'tshal lo / /
gang dag su rnams dag brten blo mnga' sa la bzhugs / /
chos tshul zab mo rgya mtsho lta bu'i pha rol gzigs / /
lhag par mos pa yongs bsgoms thugs mnga' che rnams kyi / /
bla bzhugs de dag rnams la rtag tu phyag 'tshal lo / /
bdag dang gzhan gyi don phun sum tshogs pa bsgrub par ci la yang ma rag par chas pa /
dngos po'i rnam pa ma brtags gcig pu na dga' ba ma lus pa gzugs brnyan la sogs pa lta bur /
yang dag par na rang bzhin med par rtogs na nyon mongs pa dang /
shes bya'i sgrib pa mtha' dag spong bar 'gyur te /
de bas na rigs pa dang lung gi /
chos thams cad rang bzhin med par khong du chud par bya ba'i phyir rab tu 'bad do /
de la lung dngos po'i stobs kyis zhugs pa'i rjes su dpag pa dang bral ba ni dad pas rjes su 'brang ba rnams kyang shin tu yongs su tshim par mi 'gyur bas rigs pa ji brjod par bya'o / /
bdag dang gzhan smras dngos 'di dag /
yang dag tu na gcig pa dang / /
du ma'i rang bzhin bral ba'i phyir / /
rang bzhin med de gzugs brnyan bzhin / /
rang bzhin yod par gyur na ni gcig pa'am cig shos las mi 'da'o / /
de dag ni phan tshun spangs te gnas pa'i mtshan nyid yin pas phung po gzhan sel bar byed do / /
rang gi sde pa dang /
phyi rol pa dag gis smras pa'i phung po dang /
gtso bo la sogs pa de dag yang dag par na med de /
rang bzhin med par gsal bar shes so / /
gtan tshigs 'di ma grub bo snyam du ma sems shig /
'bras bu rim can nyer sbyor bas / /
rtag rnams gcig pu'i bdag nyid min / /
'bras bu re re'i tha dad na / /
de dag rtag las nyams par 'gyur / /
rang gi sde pa dang /
gzhan gyis khas blangs pa'i dngos po de dag ni rtag pa'am cig shos dang /
phung po gnyis su rnam par gnas grang na /
de la dang po ni 'bras bu rim can dga' ba dang /
gdung ba la sogs pa skyed pas rim can ma yin pa dang /
gcig pu'i bdag nyid du mi rigs te /
de dag gi 'bras bu rnams kyang cig car du 'byung bar 'gyur ba'i phyir ro / /
'bras bu rnams ni rgyu ma tshang na shol gyi /
gang gi tshe rgyu'i nus pa thogs pa med par gyur pa de'i tshe /
de dag la shol ba srid par ga la 'gyur /
shol na ni de la yod pa'i rjes su 'gro ba dang /
ldog pa'i rjes su mi byed pa'i phyir /
'di dag de'i 'bras bur ga la 'gyur /
bye brag tu bsgyur du mi rung ba rnams ni lhan cig byed pa'i rgyu la ltos par mi 'thad par shin tu gsal lo / /
gzhan yang 'bras bu byed pa'i dus na lhan cig byed pa'i rkyen dang 'dug pa'i dngos po gang yin pa de nyid lhan cig byed pa'i rgyu dang bral ba'i dus na yang 'dod na ni de'i rjes su 'jug pa nyid kyi phyir de'i tshe lhan cig byed pa'i rkyen rnams kyang mgul nas btags pa bzhin du stobs kyis drangs nas gnas te /
'bras bu rgyun mi 'chad pa bzlog pa med pa nyid du 'gyur ro / /
'dis ni gang dag lhan cig byed pa'i rgyu de nyid nus pa'i sgrar brjod de /
de'i rim gyis 'bras bu'i rim byas so zhes smra ba de dag la lan btab par gyur to / /
ji ste nyes pa 'dir 'gyur du 'ong zhes te /
'bras bu rim can rnams la de dag gi rang bzhin gzhan dang gzhan du rim can nyid do zhe na ni de dag la rtag par 'dod pa dor bar bya ste /
'bras bu so so bas snga ma dang phyi ma'i rang bzhin 'jig pa dang 'byung bar 'gyur ba'i phyir ro / /
rang gi sde pa gang dag bsgoms pa'i stobs tsam gyis 'byung ba'i shes pa'i dmigs pa 'dus byas kyi 'jug pa thams cad dang mi mthun pa rang la dmigs pa'i yid tsam la yang dgos pa med pa'i 'dus ma byas ni de kho na shes pa'i yul yin pa'i phyir don dam par yod do zhes smra ba de dag gi lugs ltar na rang bzhin gcig pu nyid du 'gal ba med do zhe na /
'gal te 'di ltar /
bsgoms las byung ba'i shes pa yis / /
shes bya 'dus ma byas smra ba'i / /
lugs la'ang gcig min de dag ni / /
rim can shes dang 'brel phyir ro / /
yul dang yul can yin pa'i phyir rnam par shes pa rim can dang 'brel pa can dag kyang ci gcig pu'i rang bzhin du mi 'gyur ram zhe na mi 'gyur te /
'di ltar /
rnam shes snga mas shes bya ba'i / /
rang bzhin rjes su 'brang na ni / /
shes pa snga ma'ang phyi mar 'gyur / /
phyi ma'ang de bzhin snga mar 'gyur / /
de lta ma yin na rnam par shes pa snga mas shes par bya ba 'dus ma byas kyi rang bzhin ni phyi ma'i dus na'ang yod la /
rnam par shes pa snga ma ni med pa dang /
de bzhin du shes pa phyi mas shes par bya ba ni snga na yod la /
shes pa phyi ma ni med do zhes bya ba nyams par 'gyur ro / /
ji ste shes pa phyi ma dang snga mas shes par bya ba de'i ngo bo sngon dang phyi ma'i gnas dag na med na /
gal te de lta na ni /
sngon dang phyi ma'i gnas rnams su / /
de yi ngo bo mi 'byung na / /
'dus ma byas te shes pa bzhin / /
skad cig 'byung bar shes par bya / /
bsam gtan gyi thur mas blo gros kyi mig phye ba rnams kyis rnam par shes pa byung ma thag tu 'jig pa rgyun du 'bab pa /
yul de la 'jug pa gzhan gyi dus na med pa'i rang bzhin ltar de yang skad cig re re la 'jig pa las mi 'da' bar 'gyur ro / /
de ltar na /
de'i ming don dang mthun pa yang rigs pa ma yin pa nyid du bstan pa /
snga ma snga ma'i skad cig gi / /
mthu yis 'byung bar 'gyur bas na / /
'dus ma byas su 'di mi 'gyur / /
sems dang sems las byung ba bzhin / /
ci ste skad cig phyi ma phyi ma rnams rang dbang du 'byung ngo zhe na /
de ltar 'gyur bar ni mi nus te /
skad cig pa rnams 'di dag tu / /
rang dbang 'byung bar 'dor na ni / /
gzhan la ltos pa med pa'i phyir / /
rtag tu yod pa'am med par 'gyur / /
res 'ga' 'byung ba'i phyir de dag kyang sems dang sems las byung ba de bzhin du rten cing 'brel bar 'byung ba nyid du gsal bar shes par bya'o / /
'di dag thams cad ni bdag gis rloms te smras su zad kyi /
don bya ba thams cad kyi nus pa dang bral ba la ni rtog pa dang ldan pa rnams kyis rnam par dpyad pa'i don ci yang med de /
don bya bar nus pa rnam par brtag pa'i yul yin pa'i phyir ro / /
gzhan du na /
don byed nus pa ma yin la / /
de 'dod brtags pas ci zhig bya / /
ma ning gzugs bzang mi bzang zhes / /
'dod ldan rnams kyis brtags ci phan / /
de bas na mkhas pa rnams kyis ni don byed nus pa la dngos po'i mtshan nyid ces smra'o / /
dngos po rnam pa de lta bu la /
gang zag dang chos la bdag med pa la sogs pa ston cing de las bzlog pa sgro btags pa'i ngo bo ni dgag par byed de /
skyes bu'i do ces na brjod pa 'bras bu 'byung ba ni 'di nyid la rag las pa'i phyir ro / /
gzhan ni sgrub pa yang med 'gag pa yang med de /
de ni btang snyoms su bya ba nyid du gnas pa'i phyir ro / /
de ltar na dngos po yul thams cad bdag med pa la sogs par ma bstan to snyam du ma sems shig /
thams cad ces bya ba'i sgra ni brjod par 'dod pa'i don ma lus pa la brjod pa'i phyir te /
brjod par 'dod pa ni don byed nus pa'i dngos po thams cad do / /
de lta bas na don byed nus pa ni skad cig pa nyid du nges so / /
gzhan ni rim dang cig shos kyi don byed par mi 'thad pa'i phyir ro / /
gang zag skad cig pa'am /
skad cig ma yin par brjod du med pa ni rang bzhin med pa nyid de /
nam mkha'i me tog la sogs pa ltar bsgrim mi dgos par grub bo / /
gzhan yang /
skad cig skad cig ma yin par / /
gang zag bstan du mi rung bas / /
gcig dang du ma'i rang bzhin dang / /
bral bar gsal bar rab tu shes / /
pha rol gyis khas blangs pa'i gang zag chos can la /
gtan tshigs kyi rtsa ba gcig dang du ma'i rang bzhin dang bral ba nyid tshegs med pa nyid du 'grub bo / /
skad cig par gyur na ni du ma'i rang bzhin du 'gyur te /
skad cig re re la yang rang bzhin gzhan dang gzhan 'byung ba'i phyir ro / /
skad cig ma yin na ni rtag tu bstan pa gcig pu'i ngo bo yin pa'i phyir gcig pu'i rang bzhin du 'gyur ro / /
gnyi ga ltar yang brjod du med na ni tshegs med par gcig dang du ma'i rang bzhin gyis stong pa nyid du grub bo / /
gzhan yang gzhan dag gis gzhan du dngos po rnams la khyab pa dang ma khyab pa'i phung po gnyis su khas blangs te /
de la khyab pa ni nam mkha' la sogs pa'o / /
ma khyab pa ni rags pa dang rdul phra rab rnams so /
de dag thams cad kyang gcig pu'i rang bzhin dang 'gal bar bstan pa /
tha dad phyogs dang 'brel bas na / /
khyab rnams gcig pur ga la 'gyur /
bsgribs dang ma bsgribs dngos sogs phyir / /
rags pa rnams kyang gcig pu min /
nam mkha' la sogs pa phyogs tha dad pa'i shing la sogs pa dang 'brel pa de dag gi gcig dang 'brel ba'i rang bzhin gang yin pa de nyid gzhan dang 'brel pa can yang yin na ni des na de dang 'brel ba'i phyir de gcig pu'i bdag nyid yin pa bzhin du gzhan yang de dang tha dad ma yin par 'gyur ro / /
'on te de phyogs tha dad na ni rang bzhin de nyid gzhan dang 'brel pa can ma yin par 'gyur ro / /
rags par 'dod pa lus la sogs pa yang bsgribs pa dang /
ma bsgribs pa dang /
g.yo ba dang /
mi g.yo ba dang /
tshon gyis bsgyur ba dang /
ma bsgyur ba dang /
tshig pa dang ma tshig pa la sogs pa mi mthun pa'i phyogs gnas pa'i rang bzhin 'dzin na gcig pu'i rang bzhin du rigs par 'gyur /
gal te bsgribs pa la sogs pa dag yan lag rnams kyi yin gyi yan lag can gyi ni ma yin no zhe na /
ci yan lag can 'di dag de dag dang 'du ba ma yin nam /
'di dag ma yin no /
gal te de bden du gzhug na 'o na bsgribs pa dang /
ma bsgribs pa zhes bya ba la sogs pa phan tshun mi mthun pa rkang pa dang lus la sogs pa'i dngos po'i gnyis su ci'i phyir mig gi spyod yul du mi 'gyur /
gal te de dag kyang de'i yin no zhe na /
ci yan lag gzhan dang ldan pa nyid dam de nyid do / /
gzhan du na rags pa gcig pur mi 'gyur ro /
'di ni de bas kyang ches rags te /
yan lag lhag ma rnams dang ldan na ni /
de rnam pa de lta bu'i chos kho nar dmigs par 'gyur ro / /
'on kyang gang thog mar de rtsom pa'am /
rags pa gdags pa'i rgyu rdul phra rab don dam pa gcig pu'i rang bzhin du 'gyur ro / /
de yang de ltar 'gyur bar mi rigs te /
de yang 'byar bar 'gyur na ni ji ltar gzegs zan pa dag na re /
phrad de tshogs nas dgos pa rtsom mo zhes zer ba lta bu'am /
yang na phan tshun mthus 'dzin gyis ma 'byar ba'i rang bzhin par yod cing bskor ba ste /
ci ltar kha cig na re /
tha dad phyogs nas mang po dag /
'ga' la kun nas bskor tsam du / /
brjod par zad kyi rdul de ni / /
cha shas bcas pa'i bdag nyid min / /
zhes zer ba lta bu'am /
yang na mang po dag par med de /
ji ltar rdul phra rab rnams mi reg kyang bar med pas reg par 'du shes so zhes bya ba lta bu yang mi rung ste /
rnam par gzhag pa 'di dag thams cad ni brtags pa tsam kho na'i snying por zad do / /
bdag nyid thams cad kyis 'byar na ni rdzas rnams 'dres par 'gyur te /
rdul gyi rang bzhin gcig pu gang gis 'byar ba de nyid gzhan dang yang 'byar ba'i phyir ro / /
phyogs gcig gis 'byar na ni cha shas yod par 'gyur te /
rang bzhin gzhan dang gzhan dag gis rdul gzhan dang 'byar ba'i phyir ro / /
bar yod pa yang bar dag tu snang ba dang mun pa'i rdul phra rab rnams kyi go skabs yod par 'gyur te /
phrag ni mun pa dang snang ba'i bdag nyid yin pa'i phyir de dag dang 'byar bar 'gyur ro / /
bar med pa'i phyogs kyang 'byar ba'i phyogs dang tha dad pa med pa nyid de /
bar med pa ni phrag med pa'o / /
phrad pa dang 'byar ba zhes bya ba ni don tha dad pa ma yin te /
shing rta chen po rnams kyis lam po che btod zin to / /
de lta yin yang mdor bsdus te rnam par brtag par bya'o / /
'byar ba dang ni bskor ba'am / /
bar med rnam par gnas kyang rung / /
dbus gnas rdul phran rdul gcig la / /
bltas pa'i rang bzhin gang yin pa / /
rdul phran gzhan la lta ba yang / /
de nyid gal te yin brjod na / /
de lta yin nas chu sogs / /
ji ltar rgyas 'gyur ma yin nam / /
phyogs gsum char yang phyogs bcu na rnam par gnas pa'i rdul phra mo rnams kyi dbus na gnas pa'i rdul phra rab gang yin pa de shar phyogs na gnas pa'i rdul phra rab la bltas pa'i rang bzhin gang yin pa de nyid gal te phyogs lhag ma na rnam par gnas pa'i rdul phra rab rnams la bltas pa yang yin na ni de'i tshe de'i rang bzhin la bltas pa nyid kyi phyir shar phyogs na gnas par 'dod pa'i rdul phra mo lta bu'am /
shar phyogs kyi khang pa la khang pa gcig bltas pa lta bur phyogs lhag ma gzhan na gnas pa rnams don ji lta ba bzhin mi 'gyur ro / /
de lta bas na shar dang nub la sogs pa'i cha can mi gnas pas sa'i dkyil 'khor la sogs pa gnas par mi 'gyur ro / /
ci ste nyes pa 'dir 'gyur du 'ong zhes te /
rdul phran gzhan la lta ba'i ngos / /
gal te gzhan du 'dod na ni / /
gal te de lta yin na /
rab tu phra rdul ji lta bu / /
gcig pu cha shas med par 'gyur / /
phyogs bcu na rnam par gnas pa'i rdul phra rab tu gyur pa'i grangs kyi rang bzhin dang ldan pa'i phyir /
'di ltar gcig pu rnam par gzhag pa smros shig /
rang bzhin tha dad pa'i mtshan nyid yin pas dngos po tha dad de /
rdul phra rab de dag kyang de snyed du 'gyur ro / /
gang gi phyir de dag kyang de ltar /
rdul phran rang bzhin med grub pa / /
de phyir dmigs dang rdzas la sogs / /
bdag dang gzhan smras mang po dag /
rang bzhin med par mngon pa yin / /
rdul phra rab rnams med pa nyid du nges na rang gi sde pa dag mig dang gzugs dang de'i rnam par shes pa la sogs pa de kho na nyid du 'dod pa dang /
gzegs zan pa la sogs pas smras pa'i rdzas dang yon tan la sogs pa bsgrim mi dgos par rang bzhin gyis stong par nges so / /
ci 'di rgyal po'i bka' 'am zhe na /
ma yin te /
de yi rang bzhin des brtsams dang / /
de yi yon tan de las bdag /
de yi spyi dang khyad par yang / /
de dag de dang ldan pa can / /
rang gi sde pa dag ni gzugs can gyi khams bcu po de dag rdul phra rab la sogs pa yin par brjod de /
de dag de med na mi rung ngo / /
'di ltar mig dang gzugs rnams la brten nas mig gi rnam par shes pa 'byung ngo zhes bya ba la sogs pa de la brten pa dang dmigs pa rnam par shes pa'i khams lnga yang de med na ci la brten te skye bar 'gyur /
rnam par shes pa'i khams lnga med na de ma thag pa'i rkyen des mngon par bsgrubs pa'i yid kyi rnam par shes pa yang mi 'thad pa'i rang bzhin nyid do / /
de ltar rnam par shes pa drug gi tshogs ma grub na /
rnam par shes pa de 'das ma thag pa'i yid kyang yang dag par rnam par gzhag par mi rigs so / /
de ltar sems rang bzhin med par gyur na de dang grub pa dang bde ba gcig pa dang tshor ba dang 'du shes dang sems pa la sogs sems las byung ba rnams kyang rang bzhin med par bde blag tu shes so / /
ldan pa ma yin pa'i 'du byed rnams kyang rnam par rtog pa la dpa' ba mkhas pa rnams kyis lan brgyar dum bu dum bur bshig zin pas shi zin pa de dag la bsnan mi dgos so / /
yang na gzugs la sogs pa de dag dang dngos su 'am brgyud pas 'brel pa can de dag kyang de med pas gzod ma nas ma skyes pa nyid do / /
rnam par rig byed ma yin pa 'byung ba chen po rnams rgyur byas pas grub par brjod pa de yang de dag med na med pa nyid do / /
nam mkha' la sogs pa 'dus ma byas mtha' dag kyang sngar bstan zin te /
khams bco brgyad po de dag ni rang bzhin med pa nyid du gsal lo / /
rdul gnyis pa la sogs pa'i yan lag can /
rdul phra rab de dag gis dngos dang gcig nas gcig tu brgyud de brtsams par 'dod pa de dag kyang de med na med do / /
gzugs dang ro dang dri la sogs pa yon tan rnams kyang phal cher 'bras bu dang bcas pa de dag nyid kyi yin no / /
'degs pa la sogs pa las kyi dngos po rnams kyang de'i las kyi ngo bo nyid kho na'o / /
spyi dang spyi'i khyad par dang khyad par yang yod pa dang /
sa la sogs pa phal cher brten pa dang nye bar brten pa dang bcas pa de dag nyid kyi yin te /
de dag kyang de dag 'du ba can du 'dod do / /
de bas na 'brel pa can med pa'i phyir 'du ba yang rang bzhin med pa kho na'o / /
rtag pa'i dngos po nam mkha' dang /
dus dang /
phyogs dang /
bdag dang /
phra rab dag kyang bsal te /
rang bzhin med par sngar bstan zin to / /
gzugs kyi phung po dpyad pa'i zhar la rnam par shes pa'i phung po mtshungs par ldan pa dang bcas pa yang rang bzhin med par bstan to / /
da ni rang gi sde pa dang gzhan gyis gnyis dang gnyis ma yin pa'i tshul du brjod pa dngos su bstan par bya'o / /
de la gnyis kyi tshul ni gang dag gzung ba dang 'dzin pa gnyis yang dag par yod par 'dod la /
rnam par shes pa ni shel sgong dag pa lta bu yul gyi rnam pa mi 'dzin par brjod pa ste /
de dag gi dpyad pa bya ba / /
rnam shes bems po'i rang bzhin las / /
bzlog pa rab tu skye ba ste / /
bems min rang bzhin gang yin pa / /
de 'di'i bdag nyid shes pa yin / /
de la re zhig gnyis kyi tshul rnam pa med pa'i rnam par shes pa'i phyogs ni /
rnam par shes pa yul gyi snang ba dang ma phrad pa /
bdag tsam rig pa tsam la gzhol ba kho nar zad pas / /
bdag dang tha dad pa'i don myong ba'i bdag nyid du mi rung ngo / /
'di rang rig pa'i rang bzhin du rnam par gzhag pa ni rang bzhin gyis gsal ba'i bdag nyid yin pa'i phyir te /
shing rta la sogs pa la rig pa med pa'i rang bzhin las bzlog pa'i phyir ro / /
de ni rang gi ngo bo rig par bya ba'i phyir sngon po la sogs pa bzhin du rig par byed pa gzhan la mi ltos pas te /
rig pa med pa ma yin zhes bya ba'i don 'di ni rang rig pa zhes bya bar brjod do / /
gcig pa cha med rang bzhin la / /
gsum gyi rang bzhin mi 'thad phyir / /
de yi rang gi rig pa ni / /
bya dang byed pa'i dngos por min / /
ji skad du yul rang gi rnam pa 'jog nus pa ni rgyu nyid de rig par bya ba nyid yin pa dang /
rnam par shes pa yul gyi ngo bor gzhag pa ni bskyed par bya ba nyid de rig pa po nyid do zhes rnam pa dang bcas pa'i shes pa'i tshul las rjod pa lta bur rang rig pa la ni de ltar rnam par gzhag par mi 'thad de /
rnam par shes pa cha med pa'i bdag nyid las bskyed par bya ba dang /
skyed ba po dang /
bskyed pa'i bya ba'i tshul du'am /
rig par bya ba dang rig pa po dang /
rig pa'i bye brag gis gsum gyi tshul du mi dmigs pa'i phyir te /
'di ltar skye ba'i snga logs na ni med pas nus pa med la /
nus pa'i dus na ni skyed pa por 'dod pa'i ngo bo bzhin du de dang tha mi dad pa bskyed par bya bar 'dod pa'i ngo bo yang yongs su grub ste /
bdag nyid la byed pa ni 'gal lo / /
de lta bas na gsal bar byed pa gzhan la mi ltos par rang gsal ba'i bdag nyid ni rnam par shes pa'i rang rig pa zhes bya'o / /
de'i phyir 'di ni shes pa yi / /
rang bzhin yin pas bdag shes rung / /
don gyi rang bzhin gzhan dag la / /
de yis ji ltar shes par 'gyur / /
dper na bdag nyid gsal ba'i ngo bo yin pas rang gi ngo bo gsal bar byed pa la gsal bar 'dod pa de bzhin du rnam par shes pa yang myong ba'i bdag nyid yin pa'i phyir rang rig par 'dod do / /
ci ste rnam par shes pa ni yul so sor rnam par rig pa'i mtshan nyid yin pas de ni don yongs su dpyod pa'i ngo bo nyid kyang yin te /
de'i phyir rang gi ngo bo bzhin du don kyang myong bar 'dod do zhe na /
de ni mi rung ste /
de yi rang bzhin gzhan la med / /
gang gis de shes gzhan yang shes / /
shes dang shes par bya ba'i don / /
tha dad par ni 'dod phyir ro / /
yongs su gcod ces bya ba'i ngo bo de ni shes pa'i thun mong ma yin pa ste /
bde ba la sogs pa'i bde ba nyid la sogs pa lta bu yin na /
de 'dra ba de gzhan la ji ltar yod /
'brel pa gang gis na /
'di'i 'di zhes bsnyad pa myong bar 'gyur / /
de las byung ba de tsam gyis ni don myong bar mi 'grub ste /
mig la sogs pa la yang thal bar 'gyur ba'i phyir ro / /
gal te don kyang yongs su gcod pa'i bdag nyid du 'gyur la /
rnam par shes pa yang de'i bdag nyid yin na ni /
de lta bas na de'i tshe shes pa'i don yongs su gcod pa'i ngo bo yin pas myong ba'i ngo bor tha mi dad pa'i phyir /
shes pa rig pas don rig par yang 'gyur ba zhig na /
phyi rol gyi don la mngon par zhen pa'i dug gis ma rungs par byas pa'i bsam pa can gyi lugs la ni de mi srid do / /
don dang shes pa gnyis tha dad pa'i phyir ro / /
gang rnam pa bzhin du shes pa yang rig pa med par 'dod pa de'i ltar na gnyi ga la rig pa med de don dang shes pa zhes bya bar 'grub par bsnyad du med do / /
shes pa ni gsal ba yin na gsal ba na gsal bar ma gyur te /
gsal ba gsal ba ma yin pa'i phyir mi gzhan gyi mngon sum du 'dod pa'i don bzhin du 'dod pa'i don kyang mngon sum du mi 'gyur la rab tu 'brel pa'i rgyu yang med pa'i phyir ro / /
gzhan yang shes pa rnam pa med pa'i phyogs 'di ni shes pa rnam pa dang bcas pa'i phyogs shin tu 'brel pa med pas kyang ches dman par bstan pa /
shes pa rnam bcas phyogs la ni / /
dngos su de gnyis tha dad kyang / /
de dang gzugs brnyan 'dra bas na / /
gdags pa tsam gyi tshor bar rung / /
des gzhag pa shes pa'i bdag nyid du gyur pa'i gzugs brnyan rigs pa gang yin pa de nyid don shes pa'o / /
de'i phyir na don gyi 'bras bu gzugs brnyan myong ba la don kyang myong ngo zhes gdags so / /
don gyi rnam pas bsgyur ldan pa'i / /
rnam shes su zhig mi 'dod pa / /
de la phyi rol rig pa yi / /
rnam pa 'di yang yod ma yin / /
rig pa med pa'i rang bzhin yin pas rig pa'i don gyi dngos po ni don las ring du gyur pa nyid do / /
'brel pa'i rgyu gzugs brnyan yang khas mi len pas gdags pa yang mi srid do / /
gal te de lta na shes pa rnam pa dang bcas pa nyid du ni rung ngo / /
de yang de lta ma yin te /
'di la yang /
shes gcig tha dad ma yin pas / /
rnam pa mang por mi 'gyur te / /
de phyir de yi mthu yis ni / /
don shes 'gyur bar gzhag pa med / /
ri mo rkyang pa la sogs pa la dmigs pa'i rnam par shes pa la ni sngon po dang /
ser po la sogs pa spyod yul gyi bye brag ji snyed pa de snyed kyi grangs kyi bye brag gi rnam pa gdon mi za bar 'byung ngo / /
de lta ma yin na shes pa de dang mthun par mi 'gyur ro / /
rnam pa de dag gi sna tshogs pa 'di ni rig pa ma yin te /
rnam par shes pa gcig dang tha dad pa ma yin pa'i phyir shes pa de'i rang gi ngo bo bzhin no / /
de'i phyir rnam pa sna tshogs kyi rgyus de la 'di ni sngon po'o / /
'di ni ser po'o zhes bya ba la sogs pa don sna tshogs rig pa'i rgyu rnam pa sna tshogs su rnam par gzhag pa med par 'gyur ro / /
ci ste yang gsal bar mngon sum du byas pa rnam pa sna tshogs yod par nges par khas blang du nges so zhe na /
de lta na yang /
rnam pa rnams dang ma bral bas / /
rnam shes gcig tu mi 'gyur ro / /
de lta yin na 'di gnyis la / /
gcig ces ji skad brjod par bya / /
rnam par shes pa de rnam pa du ma dang tha dad pa ma yin pa'i lus yin na ni /
rnam pa de dag gi bye brag bzhin du du mar 'gyur ro / /
gal te rnam par shes pa ni gcig pu kho na'i rang bzhin yin la /
rnam pa ni du ma yin na de'i tshe 'gal ba'i chos su gnas pas rnam par shes pa gnyis tha dad pa ma yin par ni 'gal lo / /
'di ltar 'dod de /
dkar po dag la sogs pa la / /
shes pa de ni rim 'byung ste / /
mgyogs par 'byung phyir blun po dag /
cig car snyam du shes pa ni / /
me tog ut+pala'i 'dab ma brgya 'bigs pa bzhin du /
shin tu myur ba'i phyir rim gyis dngos po la yang cig ca'o snyam du shes so zhes 'dzer te /
dper na mgal me'i 'khor lo mthong ba bzhin te /
mthong ba de ni myur du bskor ba'i phyir ro zhes zer ro / /
gal te de lta na /
lcug ma'i sgra la sogs pa'i blo / /
rab tu mgyogs par 'byung yin na / /
de phyir cig car 'byung ba yi / /
'dir yang ci phyir 'byung mi 'gyur / /
lcug ma dang /
ta la dang /
mtsho dang /
ro bro ba dang zhes bya ba la sogs pa yi ge'i 'bru'i yul rnams kyi blo dag kyang rab tu mgyogs par 'byung du 'dra ste /
de bas na mgyogs par 'byung ba'i phyir ri mo brkyang ba la sogs pa bzhin du cig car du ci'i phyir mi shes /
rgyu 'dra ba'i 'bras bu ni tha dad par mi rigs te /
rgyu ma yin par 'gyur ba'i phyir ro / /
yid kyi rtog pa 'ba' zhig la'ang / /
rim du shes par mi 'gyur ro / /
ring du gnas pa ma yin pas / /
blo rnams kun kyang mgyogs 'byung 'dra / /
sems pa dang dpyod pa la sogs pa'i dus na 'byung ba can rigs mi 'dra ba mig la sogs pa'i shes pa dang ma 'dres pa bar chad med pa 'byung ba yang gsal bar mgyogs par 'byung na ci'i phyir cig car du mi shes /
gcig tu na 'di'i phyir myur du 'byung ba'i phyir ro zhes bya ba 'di ni len du mi rung ste /
pha rol gyi lugs las kyang rab tu myur du 'jig pa dang ldan pa'i blo rnams ni gang yang yun ring du gnas pa med do zhes 'byung ste /
de phyir yul rnams thams cad la / /
rim gyis 'dzin par mi 'gyur gyi / /
rnam pa dag ni tha dad ltar / /
cig car 'dzin par snang bar 'gyur / /
de'i phyir mgyogs par bye brag med pa'i phyir /
don thams cad 'dzin pa la rnam pa'i bye brag bzhin du rim pa ma yin par 'gyur ba bzlog par dka'o / /
rgyu rnam pa thams cad du 'dra ba'i 'bras bu mi 'dra ba ni mi rigs te /
rgyu ma yin pa nyid du 'gyur bar sngar bshad zin to / /
mgal me'i 'khor lo mthong ba'i dpe yang rung ba ma yin te /
'di ltar mgal me la yang cig car du / /
'khor lor snang ba'i 'khrul pa 'byung / /
gsal bar rab tu snang ba'i phyir / /
mthong bas mtshams sbyor ma yin no / /
ci gsal bar snang ba dang mtshams sbyor ba 'gal lam /
'gal te /
'di ltar mtshams rnams sbyor ba ni / /
dran pas byed pa nyid yin gyi / /
mthong bas ma yin 'das pa yi / /
yul la 'dzin pa min phyir ro / /
dran pa ni yul du byas pa nying mtshams sbyor te /
ma zin pa la ni mtshams sbyor bar mi nus pa'i phyir ro / /
des cir 'gyur smras pa /
de yi yul du gang 'gyur ba / /
de ni zhig pas gsal ma yin / /
de phyir 'khor lor snang ba 'di / /
gsal ba ma yin 'gyur ba'i rigs / /
dran pa ni mdun na 'dug pa'i dngos po la yang shin tu gsal bar rtogs pa ma yin no / /
de'i bdag nyid du gyur pa mgal me'i 'khor lo mthong ba yang de bzhin du 'gyur ba'i rigs na /
mgal me la ni 'khor lor gsal bar snang ba 'di yang snang ngo / /
ut+pala'i 'dab ma brgya cig car phigs par shes pa gang yin pa de yang gsal bar snang ba ma yin no / /
cig car du phigs so snyam pa la ni tshad ma'i gnod pa yang yod pa'i phyir de la cig car yang ma yin par gnas par rigs te /
zhib pa rtse gcig pa shes rab kyi mig dang ldan pa dag ni de la rim du nges par byed do / /
mang po dag byed pa gcig pa gcig gis 'bigs pa gang yin pa de ni rim gyis 'gyur te /
dper na zangs kyi glegs ma la sogs lta bu ste /
ut+pala'i 'dab ma mang po 'bigs pa 'di yang mi'i byed pa gcig gis byas pas rjes su dpog go / /
gang dag rigs mthun pa'i shes pa rnams kyang rnam pa'i grangs bzhin du ri mo'i gzhi la sogs pa la lhan cig tu mang du 'byung ste /
gzugs dang sgra la sogs pa'i shes pa rigs mi mthun pa bzhin no snyam du sems pa de dag gi lugs bstan par bya'o / /
ri mo'i gzhi rnams mthong ba'i tshe / /
de la de bzhin sems mang po / /
ci ste cig ca'i tshul gyis su / /
'byung bar 'gyur bar 'dod na go / /
gal te de lta na /
de lta yin na dkar la sogs / /
rnam pa sna gcig shes pa yang / /
thog ma dbus mtha' tha dad pas / /
dmigs pa sna tshogs nyid du 'gyur / /
ji ltar sngon po dang dkar po la sogs pa rnam pa mang po de bzhin du gcig pur 'dod pa dkar po la sogs pa la yang tshu rol dang /
pha rol dang dpung gi cha'i ngo po'i rnam pa mang po nyid de /
de la yang de'i bdag nyid kyi shes pa du ma nyid du 'gyur ro / /
du mar 'dod do zhe na /
'o na gcig pur gyur pa gang yin /
gang yan lag med pa'i rdul gyi yul 'dzin pa ste /
yul de'i yan lag rnam par dbye bar nges par byed pa ni /
shin tu zhib pa'i shes rab can rnams kyis kyang mi nus so / /
lta ba de yang myong bar byed pa ma yin par brjod pa /
rdul phran bdag nyid dkar la sogs / /
gcig pu'i bdag nyid cha med pa / /
shes pa gang la'ang snang gyur par / /
bdag gis rab tu tshor ba med / /
bdag gis rab tu sems btud kyang / /
cha shas thams cad kyis stong pa'i rdul ma mthong ste /
ma mthong bzhin du de khas blangs shing bdag la ji ltar bslu /
rtog pa dang ldan pa rnams kyis yod par khas len pa'i rgyu ni dmigs pa yin na /
de ni de med pas rung ba ma yin no / /
gzhan yang bcos ma dang bcos ma ma yin pa'i phye ma leb khra bo la sogs ji ltar gcig pu'i bdag nyid ma yin pa de bzhin du rnam pa sna tshogs pa'i rnam par shes pa de yang gcig pu'i rang bzhin du gdags pa ma yin par 'thad pa med do / /
'o na sna tshogs ma yin pa'i rnam par shes pa gang yin pa de gcig pu'i rang bzhin du 'gyur ro / /
de yang de ltar mi rung ste /
thams cad kyi lta ba rnams la yang /
de la sna tshogs snang bas yul du ma yod de 'di ltar re zhig rang gi sde pa'i lugs las /
rnam shes lnga yi khams rnams ni / /
bsags la dmigs pa'i rnam pa yin / /
sems dang sems byung dmigs pa ni / /
drug par gzhag par byas pa yin / /
dbang po gzugs can la brten pa rnam par shes pa'i khams lnga'i yul ni rdul phra rab du ma 'dus pa yin pas /
rnam pa de snyed kyi rjes su 'brel pa'i phyir sna tshogs nyid las mi 'da'o / /
yid kyi rnam par shes pa yang de dang don mthun te /
de dang grub pa dang bde ba gcig pa'o / /
chos kyi khams rnam par rig byed ma yin pa dang /
'dus ma byas kyang mi rigs pa'i phyir tshor ba la sogs pa phung po gsum tsam gyi bdag nyid de /
de la dmigs pa'i yid kyi rnam par shes pa yang sems las byung ba 'ba' zhig la mi 'dzin gyi /
sems dang sems las byung ba'i tshogs la dmigs te /
de'i grangs snyed kyi rnam pa dang ldan pa'i phyir sna tshogs nyid las mi 'da'o / /
gang dag bde bar gshegs pa'i gsung rab legs par gsungs pa 'di las phyi rol du gnas pa gzegs zan dang ser skya la sogs pa'i lugs la 'chel la /
'bras bu'i rdzas la sogs pa don gcig gi yul shes par smra ba de dag gi lugs ltar na /
don gcig pu de'i rnam par shes pa gcig pu'i bdag nyid du 'gal ba med do zhe na /
mi rung ste 'di ltar /
phyi gzhung rnams la'ang rnam shes ni / /
gcig tu snang bar mi rigs te / /
yon tan la sogs ldan pa yis /
rdzas la sogs pa dmigs phyir ro / /
de dag ni gzugs la sogs pa yon tan rnams dang /
bskyod pa la sogs pa las rnams dang /
lag pa la sogs pa rang gi yan lag rnams dang /
spyi la sogs pa dang ldan pa'i lus la sogs pa'i rdzas la dmigs so zhes smra ste /
yon tan la sogs pa yang rdzas la sogs pa dang ldan no zhe'o / /
de dag gi lugs ltar na yang rnam par shes pa la don du ma snang ba nyid do / /
rgyal ba pa dang /
rgyal dpog pa rnams kyi ltar na yang /
nor bu gzi yi bdag nyid ltar / /
dngos po kun shes lta ba la / /
de la 'dzin pa'i sems kyang ni /
gcig pu'i ngo bor snang mi rigs / /
de dag smra ba ni /
du ma'i ngo bo'i dngos po la / /
brjod par 'dod pa ngo bor 'dod / /
cig ca'am rim gyis tshul gnyis las / /
tshig gi bya ba gzhan med do / /
dper na khra bo'i kha dog las / /
ji ltar 'dod bzhin kha dog 'dzin / /
de bzhin dngos la sna tshogs phyir / /
tha dad tha dad min par rtog /
ces zer ro / /
yul sna tshogs la rnam par shes pa sna tshogs ma yin pa snang ba ni mi rigs te /
de dag dang mthun par mi 'jug pas mi 'dzin par 'gyur ba'i phyir ro / /
lha'i bla ma'i lta ba'i rjes su 'brang ba la smras pa /
sa la sogs pa 'dus pa la / /
yul dang dbang por kun 'jog par / /
su 'dod de yi lugs la yang / /
dngos po gcig dang mthun 'jug med / /
'dus par rnam par gzhag pa'i rgyu ni 'dus pa can du ma yin pas 'dus pa la 'dzin pa'i shes pa ni gcig dang mthun par 'jug par mi rigs so / /
ser skya'i dbang du byas nas smras pa /
snying stobs la sogs bdag sgra sogs / /
phyogs la'ang don gcig snang ba can / /
shes pa rigs pa ma yin te / /
gsum gyi bdag nyid yul snang phyir / /
ci ste gsum gyi bdag nyid kho nar yul snang ba ma yin gyi /
snying stobs la sogs pa gang gi shas che ba de dmigs te gzhan ni ma yin no zhe na /
de yang de ltar mi rung ste /
rigs dang bsgoms pa'i bye brag gis sgra la sogs pa cig kho na la mang po dag gi gdung ba dang zhum pa dang rga ba la sogs pa myong ngo / /
yon tan gnyis kyi shas chung na myong ba 'di ji ltar mngon sum du rab tu 'grub /
mi snang ba la sogs pa'i dbang gis lhag ma'i ngo bo mi mthong bar 'dod do zhe na /
'di yang shin tu mi rigs par brjod pa /
dngos po'i ngo bo rnam gsum la / /
de ni gal te rnam gcig ste / /
de dang mi mthun snang na go /
de ni de 'dzin ji ltar 'dod / /
yul ji ltar gnas pa'i rang bzhin dang mthun par 'jug na rnam par shes pa dmigs pa 'dzin par 'gyur gyi gzhan du na don gzhan bzhin du yul du 'dod pa yang yul du mi 'gyur te /
sgra la sogs pa ni gsum gyi rang bzhin yin la rnam par shes pa ni gcig gi ngo bo dang mthun par 'jug ste de dang mthun par mi 'jug pa'i phyir ro / /
gsang ba pa gang dag /
phyi rol yul rnams med par yang / /
sna tshogs snang la rtag pa ste / /
cig ca'am ji ste rim 'byung ba'i / /
rnam shes rung ba shin tu dka' / /
ci skad brjod pa de dag gi phyogs la yang sna tshogs su sla ba nyid de /
'di ltar sngon po dang ser po'i rnam pa du ma cig car snang ba'i rnam par shes pa ni rnam pa du ma dag dang tha dad pa ma yin pa'i phyir rnam pa de'i rang gi ngo bo bzhin du du mar 'gyur ro / /
rim pa yang gzugs dang sgra la sogs par snang ba ni gtan tshigs dang dpe gnyis po 'di dag nyid kyis du mar 'gyur ba las mi 'da' ba nyid do / /
gzhan du na 'di gnyis gcig tu ji ltar brjod de nyes pa snga ma bzhin no / /
rim gyi phyogs la nyes pa gzhan 'di yang yod de /
rnam pa gcig rig par 'dod pa na de dang rnam par shes pa tha mi dad pa'i phyir rnam par shes pa de'i rang gi ngo bo lta bu'am /
'dod pa'i rnam pa lta bur snga ma dang phyi ma'i rnam pa yang rig par 'gyur te /
de gnyis kyang 'dug pa'i phyir ro / /
nam mkha' dang so sor brtags pas 'gog pa la sogs pa gang dag kun rdzob tu yod par brjod pa de dag 'dzin pa'i shes pa ni sna tshogs su snang ba ma yin par 'gyur ro zhe na /
de ltar yang ma yin par brjod pa /
nam mkha' la sogs shes pa dag /
ming tsam du ni snang ba rnams / /
yi ge du ma snang ba'i phyir / /
sna tshogs snang bar gsal ba yin / /
ming dang 'brel pa'i rnam par rtog pa'i gzugs brnyan ma gtogs par de la cha med pa'i ngo bo phra rab tsam gang yang mi dmigs so / /
khas blangs de yang brjod par bya'o / /
rnam shes sna tshogs min snang ba / /
'ga' zhig yod par bzhugs na yang / /
'on kyang yang dag gzhag mi rung / /
mtshan nyid bcas la gnod mthong phyir / /
mtshan nyid dang ldan pa la ni gnod pa dmigs te /
de'i mtshan nyid sun phyung ba'i phyir thams cad du dbugs mi phyin to / /
de ltar thams cad kyi phyogs rnams la yang /
de'i phyir sna tshogs snang ba yi / /
rnam shes rnam pa kun tu gnas / /
de ni rnam pa tha dad ltar / /
gcig pu'i rang bzhin mi rigs so / /
skabs kyi mjug sdud do / /
yang 'dir gsungs pa /
sor mo tshigs rnams las gzhan min / /
gzhan ma yin pa yod ma yin / /
de ltar ma grub tshigs sogs med / /
de phyir tshogs pa tsam yang med / /
tshogs pa dang ni bcas pa yi / /
sor mo la sogs rnams kyis ni / /
dngos po thams cad med par bstan / /
tshogs ma gtogs pa'i dngos phra med / /
de ltar don gcig shes byed pa / /
blo ni gang du brtag par bya / /
sems byung tshogs dang bcas sems kyi / /
dmigs pa gcig 'dir ji ltar 'gyur / /
rang gi sde pa sems tsam gyi tshul la brten pa blo gros dkar pa gang dag rnam par shes pa ni mthun pa'i bag chags yongs su smin pa la rag las nas 'byung ste /
byung ma thag tu 'jig pa dang don du tshor bar bya ba dang tshor ba po'i rnam pa med do zhes smra ba de dag gi lugs la dogs pa bsu ste /
ji ste thog ma med rgyud kyi / /
bag chags smin pas sprul pa yi / /
rnam pa dag ni snang ba yang / /
nor bas sgyu ma'i rang bzhin 'dra / /
gzugs la sogs pa'i skye mched kyi rdul phra rab rnams dang rdzas dang yon tan la sogs pa mchog dang mchog ma yin pa'i lta ba'i rjes su 'brang ba rnams kyis brjod pa dag mi rigs pa dang tshor bar bya ba dang tshor ba po'i mtshan nyid dang yang bral ba'i phyir dri za'i grong khyer dang /
mgal me'i 'khor lo dang /
sprul pa dang /
rmi lam dang /
sgyu ma dang /
chu zla lta bu kho na ste /
dmigs pa bden par 'dod pa'i shes pa la snang ba'i rnam pa 'di dag kyang thog ma med pa'i srid par 'byung ba can dngos po la mngon par zhen pa'i bag chags yongs su smin pa'i mthus snang ngo / /
de dag 'on kyang de dag gi /
dngos de yang dag nyid dam ci / /
'on te ma brtags gcig pu na / /
dga' bar khas len 'di bsam mo / /
lugs 'di ni tshad ma dang lung shin tu gsal bas shes par bya ba dang /
dmigs pa can mtha' yas pa dag gi mngon par zhen pa ngan pa'i gnyen po yang yin pas shin tu dkar ba ste 'di ltar rdul phra rab la sogs pa yod pa dag dgag par byed pa dang tshor bar bya ba dang tshor ba po'i mtshan nyid dang 'gal ba yang ston pa sngar bshad pa'i tshad ma ni tshul 'di rab tu gsal bar byed pa'o / /
tshul 'di ni lung dang ldan pa yang yin te /
lang kar gshegs pa'i mdo las thog ma med pa'i blos bsgos pas / /
sems ni gzugs brnyan lta bu ste / /
don gyi rnam par snang yang ni / /
yang dag ji bzhin don mthong med / /
gang zag rgyu dang phung po dang / /
rkyen dang de bzhin rdul rnams dang / /
gtso bo dbang phyug byed pa dag /
sems tsam po las rnam par brtags / /
don yod ma yin sems nyid de / /
phyi rol don mthong log pa yin / /
rigs pas rnam par bltas na ni / /
gzung dang 'dzin pa 'gag par 'gyur / /
zhes gsungs so / /
mkhas pa dag tshul 'di la brten nas bdag dang bdag gi dang gzung ba dang 'dzin pa rab tu dbye ba dang bcas pa rnams la phyin ci log tu gyur pa rnams sel to / /
'on kyang 'di la dpyad par bya ba cung zad tsam 'di yod de /
ci rnam pa de dag de kho na nyid yin nam 'on te ci gzugs brnyan la sogs pa ltar ma brtags pa gcig pu na dga' ba zhig yin /
'dis cir 'gyur /
gal te yang dag rnam par shes / /
du mar 'gyur ro yang na ni / /
de dag gcig 'gyur 'gal ldan pas / /
gdon mi za bar so sor 'gyur / /
yang dag pa'i rnam pa dang tha dad pa ma yin pas rnam pa'i rang gi ngo bo bzhin du rnam par shes pa du mar 'gyur ba'am yang na rnam par shes pa gcig pu dang tha mi dad pas rnam pa rnams kyang rnam par shes pa'i rang gi ngo bo bzhin du gcig pu nyid du 'gyur ba bzlog par dka'o / /
'gal ba'i chos gnas pa nyid pas don dam par na rnam pa dang rnam par shes pa nyid tha dad nyid du 'gyur ro / /
nyes pa gzhan yang brjod pa /
rnam pa tha dad ma yin na / /
g.yo dang mi g.yo la sogs pa / /
gcig gis thams cad g.yo la sogs / /
thal bar 'gyur te len gdab dka' / /
tha dad pa ma yin zhes bya ba ni de nyid yin no zhes bstan par 'gyur ro / /
de bas na gal te rnam pa gcig g.yo ba la sogs pa'i byed pa zin tam /
ser po la sogs pa'i bdag nyid du gyur na lhag ma rnams kyang rnam pa de lta bur 'gyur ro / /
de lta ma yin na gdon mi za bar sna tshogs nyid du 'gyur ro / /
thal ba 'di ni phyi rol gyi don gyi phyogs la yang rnam pa dang bcas pa'i shes pa khas len na mtshungs pa rab tu ston te /
phyi rol don gyi tshul la yang / /
de ltar rnam par ma bral na / /
gcig gi chos su thams cad kyang / /
'jug par 'gyur te bzlog pa med / /
mi mthun pa'i chos su gnas na ni de nyid nges par tha dad par 'gyur ro / /
gang dag bde ba la sogs pa ltar sngon po la sogs pa'i rnam pa rnams kyang myong ba'i bdag nyid kho na ste shes pa de dag ni mang la de dag kyang rigs mthun pa sha stag ste /
rigs mi mthun pa'i shes pa bzhin du 'byung ngo zhes smra ba de dag gi ni gang snga phyi med par sems gnyis 'byung ba 'di ni gnas ma yin te go skabs med do zhes bya ba dang /
de bzhin du sems can thams cad ni rnam par shes pa rgyud gcig pa'o zhes bya ba'i lung dang 'gal ba bzlog pa dka'o / /
rnam par smin pa'i rnam par shes pa'i dbang du mdzad de /
de skad gsungs par 'dod do zhe na /
gal te de ltar na 'di ni sngon gyi slob dpon gyi tshul /
de dag rnams la rigs mthun pa'i / /
rnam par shes pa nges par 'gyur / /
'di ltar rnam par rtog pa rnams / /
rim gyis 'byung bar yang dag rtogs / /
zhes bya ba dang 'gal lo / /
de'i tshe mi mthun pa'i phyogs dang gnyen po'i sems kyi dbang du mdzad nas sems gnyis lhan cig tu 'byung ba bkag pa ste /
rigs pas shin tu gsal bar kho bo de skad du smra'o / /
cig ces bya ba'i sgra ni 'ba' zhig ces bya ba'i rnam grangs su gtogs pa yin gyi bye brag gi tshig ni ma yin te /
de dag la bdag dang bdag gi dang gzung ba dang 'dzin pa la sogs pa dang bral ba'i sems nyid yod kyi gzhan ni ci yang med do zhes bstan par 'gyur ro / /
de bas na rnam par smin pa'i rnam par shes pa lus dang longs spyod dang gnas su snang ba'i rnam pa tha dad pas tha dad par thal bar 'gyur gyi gnod pa ni ci yang mi skyed do / /
ci lugs 'di rma med pa yin nam zhe na /
ma yin par brjod pa /
ci ste rnam pa'i grangs bzhin du / /
rnam par shes pa khas len na / /
de tshe rdul phran 'drar 'gyur ba / /
dpyad pa 'di la bzlog par dka' / /
gal te bar med par gnas pa'i rdul phra rab kyi ngo bo rnams ltar rigs mthun pa'i rnam par shes pa mang po 'di dag kyang 'byung na /
de'i tshe rdul phra rab la dpyad pa ci 'dra ba sngar byas pa de 'dra ba nyid rnam par shes pa rnams la yang bzlog par dka' bar 'gyur te /
'di ltar dbus su 'dod pa'i rnam par shes pa rdul gyis bskor ba lta bur 'dod pa gang yin pa de'i rang bzhin gang gis gcig la mngon du phyogs pa de nyid kyis ci gzhan la yang phyogs sam 'on te gzhan gyi phyogs zhes rnam par rtog pa'i nyes pa de nyid do / /
bar med par rigs gcig pa'i rdul du ma 'dzin pa na rags pa gong bu gcig tu 'khrul pa dang bar med par du ma myong ba'i bdag nyid sngon po la sogs pa rig pa la gcig tu 'khrul zhes bya ba 'di la bye brag ci yod de /
sngon po la sogs pa bar med par snang ba de nyid kha cig ni rdul phra rab kyi bdag nyid du khas len /
gzhan ni rig pa'i ngo bo zhes zer ba skyon mtshungs pa nyid las mi 'da'o / /
gang du nor bu gzi bzhin du rnam par shes pa gcig kho nas sna tshogs kyi ngo bo blangs so zhes bya ba de dag gi lugs la dogs pa brjod pa /
gal te sna tshogs de gcig na / /
nam mkha'i gos can lus sam ci / /
'di ni nam mkha'i gos 'chang ba'i lta ba /
du ma'i ngo bo dngos po la / /
brjod par 'dod pas ngo bor 'dod / /
cig ca'am rim gyis tshul gnyis las / /
tshig gi bya ba gzhan med do / /
zhes bya ba la de la brten tam de lta'o zhe na /
de yang rigs pa ma yin te / /
sna tshogs gcig pa'i rang bzhin min / /
rin chen sna tshogs la sogs 'dra / /
sna tshogs zhes bya ba ni rnam pa tha dad pa la bya ste /
de ni yang dag par na gcig gi rang bzhin dang 'gal lo / /
rnam pa de dag ji snyed par rang bzhin yang de snyed de /
rang bzhin tha dad pa'i mtshan nyid ni dngos po tha dad pa'o / /
gzhan yang /
sna tshogs gcig pu'i rang bzhin na / /
sna tshogs ngo bor snang ba dang / /
bsgribs dang ma bsgribs la sogs pa / /
tha dad 'di ni ji ltar 'gyur / /
rin po che gzi la sogs pa la sna tshogs kyi ngo bo gcig pu'i bdag nyid du gyur na rnam pa tha dad pa'i rnam pa snang ba dang 'gal lo / /
de ni /
rnam pa tha dad pa'i bdag nyid du 'khrul pa med de /
rin po che'i rnam pa tha dad pa dang mtshungs so / /
tha dad pa med pa'i phyir gcig bsgribs pas thams cad bsgribs par yang 'gyur ro / /
de bzhin du gcig rtogs pas thams cad rtogs pa la sogs par 'gyur ro / /
ji ste ngo bo nyid du de'i / /
rnam pa 'di dag med pa ste / /
yang dag tu na rnam med pa'i / /
rnam par shes pas nor pas snang / /
rnam par shes pa de ni don dam par na shel sgong dag pa lta bu ste /
sngon po la sogs pa'i rnam pa'i bye brag tu gyur pa ma yin na /
de lta bu de la yang thog ma med pa'i dus kyi phyin ci log gi bag chags smin pa'i mthus rnam pa rnams snang ste sngags la sogs pas dkrugs pa'i mig can rnams la 'jim pa'i dum bu la sogs pa rta dang glang po che la sogs par snang ba bzhin no zhe'o / /
gal te med na ji lta bur / /
de dag 'di ltar gsal bar tshor / /
de yi dngos las tha dad pa'i / /
shes pa de 'dra ma yin no / /
de kho na nyid du de dag med kyang shin tu gsal bar shes par mi 'thad pa ci yod ce na /
smras pa /
'di ltar gang la dngos gang med / /
de la de shes yod ma yin / /
bde ba min la bde sogs dang / /
dkar ba rnams la'ang mi dkar bzhin / /
'di la bsgrub par bya ba'i chos las bzlog pa dang sgrub pa'i chos 'gal ba ci zhig yod na /
'di ltar mi mthun pa'i phyogs las ldog pa la som nyi'i skabs med par 'gyur ro zhe na smras pa /
rnam pa 'di la shes pa'i don / /
dngos su 'thad pa ma yin te / /
shes pa'i bdag dang bral ba'i phyir / /
nam mkha'i me tog la sogs bzhin / /
gang rnam par shes pa bems po'i ngo bo ma yin pa'i rang bzhin du gnas pa gang yin pa ni btags pa ma yin par rig pa'i tshig gi don yin na /
nam mkha'i me tog lta bu sngon po la sogs pa'i rnam pa de lta bu ni rnam par shes pa'i ngo bo dang bral ba'i phyir mi srid do / /
med pa nus pa med pas na / /
gdags pa'ang mi rung rta ru bzhin / /
bdag snang shes pa mi skyed la / /
nus pa rung ba ma yin no / /
rang snang ba'i rnam par shes pa bskyed pa'i mthu med pa'i rnam pa la ni gdags pa tsam du yang rig pa'i don mi srid pa nyid do / /
rta ru med pa ni rang snang ba'i shes pa bskyed par mi 'gyur te rig pa gdags pa'i rgyur mi 'gyur ro / /
'di gzhan du yang 'dir dpyad par bya ste rnam pa de /
gang phyir de yod nges tshor ba / /
shes dang 'brel pa ci zhig yod / /
bdag med de yi bdag nyid dang / /
de las byung ba ma yin no / /
de ni shes pa'i bdag nyid ma yin te /
shes pa bzhin du yod pa'i skyon du 'gyur ba'am rnam pa bzhin du rnam par shes pa yang med pa'i skyon du 'gyur ba'i phyir ro / /
med pa'i ngo bo de shes pa las byung ba yang ma yin te /
bskyed par bya ba'i ngo bo nyid med pa'i phyir ro / /
de las byung na yang snga phyi yod pas cig car du rig pa med pa'i skyon du 'gyur te 'di ni re zhig 'dir btang snyoms su bor ro / /
shes pa dang dus mnyam du dmigs pa'i rnam pa /
rgyu med na ni gang zhig gis / /
res 'ga' 'byung ba 'di rung 'gyur / /
rgyu dang ldan na gang zhig gis / /
gzhan gyi dbang las bzlog par 'gyur / /
rnam pa ni med pa nyid kyi phyir rgyu med pa nyid do / /
rgyu med na res 'ga' 'byung bar mi srid de /
ltos pa med pa'i phyir ro / /
ci ste nyes pa 'di 'byung du 'ong zhes rgyu dang ldan par khas len na gal te de lta na yod par khas blangs ma thag pa med na mi 'byung ba'i gzhan gyi dbang nyid du de 'gyur ba la ji ltar lan gdab par nus /
rten cing 'brel par 'byung ba las gzhan gyi dbang du ni gud na med do / /
rkyen las byung ba'i rang bzhin las kyang yod pa gzhan ma yin no / /
rnam pa med par khas len na nyes pa gzhan yang smras pa /
de med na ni shes de yang / /
rnam pa med pa nyid kyis 'gyur / /
shel sgong dag pa 'dra ba yi / /
shes pa rab tu tshor ba med / /
mig la sogs pa'i rnam par shes pa'i rang bzhin sngon po la sogs pa'i rnam pa dang bral ba nye bar bzhag pas kha sgyur ba med pa'i shel sgong lta bu ni mi dmigs so / /
nang dang phyi rol du gyur pa'i rnam pa med na stobs kyis 'di 'ba' zhig dmigs par 'gyur ro / /
smig rgyu la sogs pas nges pa ma yin par yang mi 'gyur te /
brgal zhing brtag pa mthun pa'i phyir ro / /
'di ni 'khrul pas shes she na / /
de ci 'khrul la rag las sam / /
de yi mthu yis byung na ni / /
de yang gzhan gyi dbang nyid do / /
dper na mig ser gyi nad kyis btab pa'i mig can gyis med bzhin du dung la gser gyi rnam pa lta bur rig pa de bzhin du 'khrul pa'i bag chags kyi dbang gis med kyang ser po la sogs pa'i rnam pa bden par mngon par 'dod ce'o / /
'dir yang 'di 'khrul pa'i bag chags la rag las pa yin no / /
ci zhes bsam par bya'o / /
de las byung ba'i mtshan nyid kyis 'brel pa yin na ni de nyid rten cing 'brel par 'byung ba'i phyir gzhan gyi dbang du 'gyur ro / /
bag chags kyi 'bras bu'i bdag nyid 'khrul pa la de'i bdag nyid kyi mtshan nyid kyis 'brel pa yin na ni 'khrul pa bzhin du gzhan gyi dbang nyid du 'gyur ba bzlog par dka' bar 'gyur ro / /
'dis ni /
dper na thag ring myang dam na / /
chung ngu chen por snang ba bzhin / /
zhes bya ba la sogs pas phyi rol gyi don la mngon par zhen pas dbang med par gyur pa'i blo can la rnam pa med kyang snang ngo zhes smras pa'i lan kyang btab zin to / /
de bas na dngos dang cig shos kyis rig pa'i don ma grub pa dang 'khrul pa'i bag chags la sngon po la sogs pa'i rnam pa med pa'i 'brel pa ma grub pas kha cig na re /
rnam shes rig pa tsam nyid de / /
bag chags nyes pas dkrugs pas na / /
sngon po la sogs tshor ba yi / /
rnam pa 'ba' zhig 'byung bar 'gyur / /
de ni sngo sogs rtogs pa ste / /
sngo la sogs pa'i mtshan nyid min / /
de yi 'jug pa rmongs pa'i bdag /
phyi rol sngo la sogs pa'i sems / /
zhes smra ba de dag gi len yang btab zin to / /
de bas na sngon po la sogs pa'i rnam pa ni 'khrul pa dang de'i bag chags dang yang 'brel par ma grub pas /
de log ste shin tu rnam par dag pa'i dus na yang rnam pa thams cad ldog par mi rigs te /
'brel pa med na gcig log pas gzhan yang ldog par nges pa med de /
ba lang dang rta la sogs pa bzhin no / /
dper na /
dngos po gang dang gang dpyad pa / /
de dang de la gcig nyid med / /
gang la gcig nyid yod min pa / /
de la du ma nyid kyang med / /
pha rol dang bdag gi lta ba'i rjes su 'brang ba dag gis khas blangs pa rtag pa dang /
mi rtag pa dang /
khyab pa dang /
cig shos dang /
rdul dang /
rags pa dang /
shes bya dang /
shes pa la sogs pa so sor tha dad pa'i dngos po gang la gcig pur brtags na de la de ltar brtags pa de'i tshe /
brtag pa'i khur lci ba bzod pa phra rab tsam yang med do / /
gang gcig pa'i rang bzhin du mi 'thad pa de du ma'i bdag nyid du khas blangs pa ni rigs pa ma yin pa nyid de /
'di ltar du ma ni gcig bsags pa'i mtshan nyid do / /
gcig med na de yang med de /
shing la sogs pa med na nags tshal la sogs pa med pa bzhin no / /
de'i phyir /
dngos po gang dang gang brtags pa / /
de dang de la gcig pa med / /
gang la gcig pa yod min pa / /
de la du ma'ang med pa yin / /
zhes gsungs so / /
mdo de nyid las kyang /
blo yis rnam par gzhigs na ni / /
ngo bo nyid ni gzung du med / /
de phyir de dag brjod med dang / /
ngo bo nyid kyang med par bshad / /
blo yis rnam par gzhigs na ni / /
gzhan dbang med cing brtags pa med / /
grub pa'i dngos po yod med na / /
blo yis ji ltar rnam par brtags / /
rang bzhin med cing rnam rig med / /
dngos po med cing kun gzhi med / /
ro mtshungs byas pa'i rtog ge pa / /
ngan pa rnams kyis 'di dag brtags / /
mtshan ma dngos po rnam rig dang / /
yid kyi g.yo ba gang yin las / /
nga yi sras rnams rab 'das nas / /
de dag rnam par mi rtog spyod / /
ces gsungs so / /
de bas na blo gros dkar po rnams kyis don 'di de dang der smos te /
gang gis dngos rnams nges brtags nas / /
yang dag tu na dngos de med / /
'di ltar de dag gcig pu dang / /
du ma'i rang bzhin yod ma yin / /
sna tshogs dngos po don rnams la / /
gal te gcig nyid ma rigs na / /
de blo sna tshogs snang ba yang / /
ji lta bur na gcig pur 'gyur / /
ji lta ji ltar don bsams pa / /
de lta de ltar rnam par 'bral / /
de bas mtshan nyid stong pa'i phyir / /
rang bzhin med par rab bshad ces / /
mkhas pa rnams kyis gang gsungs pa / /
de ni gsal bar 'os pa yin / /
zhe'o /
de ltar rigs pa dang lung dang ldan pa'i shes rab kyis brtags na /
dngos po ma lus pa brgya tshal du gzhigs te gcig pa dang du ma'i rang bzhin dang bral ba'i gtan tshigs grub po / /
gtan tshigs grub tu zin kyang chos gnyis ka dang ldan pa'i dpe ma grub pa ma yin nam /
ji lta zhe na /
me long gi ngos la mig gi 'od zer phog nas slar log pas rang gi bzhin la sogs pa de ltar dmigs pa'i phyir ro / /
yang na me long la sogs pa'i nang du shin tu dang ba'i gzugs gzhan zhig 'byung ba'i phyir ro / /
yang na dngos po'i nus pa bsam gyis mi khyab pa'i mthus de ltar snang ba'i rnam par shes pa tsam 'byung ba'i phyir ro / /
gal te de lta na yang de ma lus par dpyad zin pas yang dbyung ba mi rigs so / /
gzhan yang gal te me long gi ngos la sogs pa la mig gi 'od zer phog nas slar log pa rang gi bzhin la sogs pa dang 'brel pa de 'dzin pa'i rgyur 'gyur na /
de lta na me long gi ngos byang phyogs su bltas na gzugs brnyan lho phyogs su bltas pa mthong ba dang /
me long gi ngos chung [(]du [,]ngu [)]la rang gi bzhin chen po'i gzugs brnyan chung ngur snang ba yang mi rigs pa dang /
me long gi ngos kyi nang du song bar snang ba yang mi rigs pa dang /
chu dngas pa'i mtsho de'i 'gram na 'dug pa'i ri dang shing gi rtse mo dang yal ga gyen du bltas pa mang po'i gzugs brnyan yal ga dang rtse mo thur du bltas par dmigs par yang mi 'gyur te /
de bas na gzugs brnyan shes pa de dang mi 'dra bar snang ba'i phyir rang gi bzhin la sogs pa 'dzin pa ma yin te /
sgra la sogs pa'i shes pa bzhin du rjes su dpag par nus so / /
gzugs gzhan 'byung ba yang rigs pa ma yin pa nyid de /
gzugs rnams lhan cig mi gnas pa'i phyir te gzugs brnyan rnams ni me long gi ngos kyi phyogs de nyid na dmigs la /
lus can gyi dngos po rnams ni phyogs mtshungs par nam yang mi 'gyur te /
de dag gcig pu'i bdag nyid du 'gyur ba'i phyir ro / /
der snang ba'i shes pa tsam 'byung bar zad de /
bye brag med na de lhag ma rnams kyang ci'i phyir mi 'dod /
'di ltar rdul phra rab rnams dang yan lag can rnams mi rigs pa dang /
gzung ba'i mtshan nyid dang 'gal bar thams cad nye bar sbyar bas khyab pa grub pa'i phyir ro / /
'dis sgyu ma dang /
rmi lam dang /
smig rgyu dang /
dri za'i gong khyer dang /
mgal me'i 'khor lo la sogs pa'i dpe yang bshad do / /
de la yang 'jim pa'i dum bu la sogs pa yod du zin kyang /
de sgyu ma la sogs par mi brjod de /
gang glang po che la sogs pa de ltar dmigs pa de nyid de ltar dpe [(]byed [,]byad [)]kyi /
'jim pa'i dum bu la sogs pa ni de ltar dmigs pa ma yin no / /
shes pa rnam pa dang bcas pa dang /
rnam pa med pa'i phyogs gnyi ga la yang gang gi ngo bor snang ba dang /
rig pa de nyid dmigs pa yin gyi rgyu tsam ni ma yin te /
mig la sogs pa la yang thal bar 'gyur ba'i phyir ro / /
de bas na /
skye ba de dang gzhan dang ni / /
dus de dang ni dus gzhan na / /
thams cad du ni phyi rol dmigs / /
yul dang dus gzhan bdag nyid do / /
rmi lam shes pa'i spyod yul ni / /
yul de dang ni yul gzhan no / /
mgal me'i 'khor lo 'gal ba ni / /
myur du bskor bar byas pa yin / /
dri za'i grong khyer sprin rnams dang / /
sngon shes khyim la sogs pa yin / /
smig rgyu chu yi rnam shes la / /
dgon dung 'od zer gdungs de bzhin / /
zhes bya ba de gnas med do / /
de dag rgyu nyid du yod kyang dmigs pa nyid du mi rigs te /
rgyu'i don kyang gzhan dmigs pa'i don kyang gzhan te /
bshad ma thag pas rgya cher ni mi dgos so / /
'di phyogs dang mthun pa'i phyogs la yod par gyur du zin kyang mi mthun pa'i phyogs las ldog par ji ltar nges te /
gang gis na ldog pa la the tshom gyi skyon du mi 'gyur snyam pa'i re ba 'di ni brdzun pa'o / /
de bas na 'di brjod de /
gcig dang du ma ma gtogs par / /
rnam pa gzhan dang ldan pa yi / /
dngos po mi rung 'di gnyis ni / /
phan tshun spangs te gnas phyir ro / /
gcig pu'i bdag nyid dang /
du ma'i bdag nyid ni phan tshun spangs te gnas pa'i mtshan nyid yin pas phung po gzhan sel to / /
de bas na rnam pa gzhan du gzhag pa'i dngos po med pa'i phyir 'di la ldog pa mi ldog pa med do / /
gtan tshigs 'di la ni dam bcas pa'i don gyi phyogs gcig pa yang med de /
grub pa'i yul gyis yul can shes pa dang /
sgra dang tha snyad rnams grub pa'i phyir te /
dper na 'di ni ba glang ste lkog shal la sogs pa 'dus pa'i bdag nyid kyi phyir ro zhes bya ba dang 'dra bar ji skad smras pa'i 'thad pa rnams kyis /
gcig dang du ma'i rang bzhin dang bral bar bstan du zin kyang /
gang dag thog ma med pa'i 'khor ba nas phyin ci log gcig nas gcig tu brgyud de /
dngos po la mngon par zhen pas yongs su 'phel ba spang bar dka' ba dang /
tshul bzhin yid la byed pas goms par byed pa'i phyir spang dka' bas yang dag par na dngos po mtha' dag la khyab pa'i rang bzhin med pa nges par mi sems mi brjod cing /
gzhan dag la yang nges par bskyed par 'dod pas tha snyad 'dogs par mi byed pa 'di de ltar shes pa dang sgra dang tha snyad kyi yul nyid du bsgrub ste /
dmigs su yod pa'i mtshan nyid du gyur pa las mi dmigs pas med ces bya ba lta bu'o / /
'di thams cad ni bcom ldan 'das nyid kyis kyang gsungs te /
yab dang sras mjal ba'i mdo las kyang /
'di skad du /
me long shin tu yongs dag la / /
ji ltar rang bzhin med pa yi / /
gzugs brnyan snang ba de bzhin du / /
ljon pa chos 'di shes par gyis / /
nga yis rang bzhin stong pa zhes / /
gang bshad stong par lta bar gyis / /
byis pa log pa'i blo can rnams / /
rang bzhin stong par mi shes pa / /
de dag rnams la bstan pa'i phyir / /
rang bzhin stong zhes bde gshegs ston / /
kun tu rtog pa'i rtog pas bskyed / /
yang dag ma yin rtog pas bcings / /
zhes gsungs pa lta bu'o / /
lang kar gshegs pa'i mdo las kyang /
gcig dang gzhan nyid spangs pa yi / /
gzugs ni ji ltar me long la / /
snang yang de na yod ma yin / /
de bzhin dngos po'i ngo bo nyid / /
ces bstan to / /
gang gi phyir de de ltar gyur pa /
de phyir dngos po 'di dag ni / /
kun rdzob kho na'i mtshan nyid 'dzin / /
gal te 'di dag don 'dod na / /
de la kho bos ci zhig bya / /
ji skad bshad pa'i rigs pa dag gis /
dngos po thams cad ni brtag mi bzod pa'i phyir ma brtags na nyams dga' ba kho na'i bdag nyid kyi ngo bo 'dzin te /
sgyu ma'i glang po che dang rta dang mi la sogs pa bzhin no / /
gal te rnam pa de ltar gzhan gyis ma bcos pa'i dngos po thams cad ngo bo nges par 'dzin par 'dod na de la kho bos dgag tu ci yod /
de dag gis dngos po'i ngo bo 'di bdag nyid kyis rang gir byas kyi /
'di ni su dag gis kyang lcags kyu med pa'i 'dod pas 'di dag la gzhag pa med do / /
ji ltar gnas pa'i dngos po'i de kho na la mkhas pa'i de bzhin gshegs pa rnams kyis de dang de dag tu rab tu bshad de /
chos thams cad yang dag par sdud pa las ji skad du / /
byang chub sems dpa' de bzhin gshegs pa dgra bcom pa yang dag par rdzogs pa'i sangs rgyas rnams kyis tha snyad du ston pa rnam pa bcur khong du chud par bya ste /
bcu gang zhe na /
'di lta ste phung po ston pa dang /
khams ston pa dang /
skye mched ston pa dang /
sems can ston pa dang /
las ston pa dang /
skye ba ston pa dang /
rga ba ston pa dang /
'chi ba ston pa dang /
'chi ba'i nying mtshams sbyor [(]bston [,]ba ston [)]pa dang /
de rab tu zhi bar 'gyur ba'i mya ngan las 'das pa ston pa zhes gsungs pa lta bu'o / /
de bas na dkon mchog sprin las kyang /
rigs kyi bu chos bcu dang ldan na /
byang chub sems dpa' kun rdzob la mkhas pa rnams yin no / /
bcu gang zhe na /
'di lta ste /
gzugs su yang 'dogs la /
don dam par gzugs su yang mi dmigs shing mngon par zhen pa med do / /
de bzhin du tshor ba dang /
'du shes dang /
'du byed rnams dang /
rnam par shes pa zhes rgya cher gsungs so / /
de bas na 'phags pa blo gros mi zad pas bstan pa las kyang /
tshul bzhin zhes bya ba ni chos thams cad bdag med pa ste /
de bzhin du chos thams cad rigs pas mthong ba'o / /
ci ltar sems can bdag med pa de bzhin du chos thams cad rigs pas mthong ba'o zhes bya ba gsungs so / /
rgyal ba bskyed pa las kyang rgyal bas ji skad du /
mtshan nyid stong pa nyid kyi phyir rnam par shes pa'i bar du rnam par shes pa'i ngo bo nyid kyis stong ngo zhes gsungs pa lta bu'o / /
gal te 'di ni brtags pa'i ngo bo nyid kyis stong pa nyid do zhes gsungs so zhe na /
de bden te yang dag par rang bzhin dang bcas pa yang yod do zhes bya ba de yang brtags pa'i ngo bo nyid kho na'o / /
gzhan gyi dbang gi ngo bo yang dag par yod pa nyid du grub na ni gnyis la sogs pa brtags pa'o zhes bya ba de grub na sngar smos pa'i tshad ma'i gnod pa yod pas de ni ma grub bo / /
glang po che'i rtsal gyi mdo las kyang /
shA ri'i bu 'di ji snyam du sems /
gang chos rnams kyi ngo bo nyid shes pa de yod pa yin nam /
'on te med pa yin /
gsol pa /
bcom ldan 'das gang chos thams cad kyi ngo bo nyid 'tshal ba de ni sgyu ma'i ngo bo nyid 'chal ba ste /
bcom ldan 'das de ni ma mchis shing /
mchis pa ma lags so / /
de ci'i slad du zhe na /
bcom ldan 'das kyis chos thams cad ni sgyu ma'i ngo bo nyid do zhes bstan pa'i slad du ste /
sgyu ma lta bu gang lags pa de ni ma mchis pa'o / /
'di lta ste /
chos thams cad kyi ngo bo nyid 'tshal ba de ni 'tshal ba ma mchis pa'o / /
de ci'i slad du zhe na /
'di la gang yang yang dag par chos gang yang mi dmigs pa'i slad du'o zhes bya ba la sogs pa gsungs so / /
'o na ci ste kun rdzob kyi ngo bo 'di gal te ci dngos po med pa yin nam /
'di dngos po med pa yin na ni mthong ba dang 'dod pa'i don byed pa dang 'gal lo zhe na /
de ni de lta ma yin par bstan pa /
ma brtags gcig bu'i nyams dga' zhing / /
skye dang 'jig pa'i chos can pa / /
don byed pa dag nus rnams kyis / /
rang bzhin kun rdzob pa yin rtogs / /
kun rdzob ni sgra'i tha snyad tsam gyis bdag nyid ma yin gyi /
mthong ba dang 'dod pa'i dngos po rten cing 'brel par 'byung ba rnams ni brtag mi bzod pas yang dag pa'i kun rdzob ste /
gdags pa zhes bya ba la sogs pa tha snyad de lta bur byas pa'i brda dag gis tha snyad 'dogs par byed pa na de'i phyir don byed pa dang ci'i phyir 'gal te /
'di skad du /
rten cing 'brel par gang 'byung ba / /
de ni stong pa nyid du bshad / /
de ni rgyur byas gdags pa ste / /
de nyid dbu ma'i lam yin no / /
zhes gsungs pa lta bu'o / /
'phags pa blo gros mi zad pas bstan pa las /
de la kun rdzob kyi bden pa gang zhe na /
'jig rten gyi tha snyad ji snyed pa dang /
yi ge dang skad dang brda bstan pa dag go / /
don dam pa'i bden pa ni gang la sems kyi rgyu ba yang med na yi ge rnams lta ci smos zhes gang gsungs pa de la don ni 'di yin te /
sems can dang snod kyi bdag nyid kyi 'jig rten myong bar bya ba dang /
myong ba'i ngo bo'i tshul 'dir 'jig rten gyi tha snyad du dgongs pa ste /
byed pa'i sgrub pa yongs su bzung ba'i phyir ro / /
brjod pa'i ngo bo ni ma yin te /
de ni yi ge la sogs pas brjod pa'i phyir ro / /
ji snyed pa zhes bya ba ni ma lus pa'i don yin par bstan te /
de'i phyir rnam par mi rtog pa'i shes pas rtogs pa'i bdag nyid gzugs la sogs pa dang /
bde ba la sogs pa ni kun rdzob kyi bden pa nyid las mi 'da'o / /
de'i rjes su 'brel pa'i phyir yi ge la sogs pa yang sbyar ro / /
de'i phyir lung las byung ba dang /
'jig rten pa yang bsdu ste /
de ni yid kyi dang ngag gi'o / /
dper na yid kyis brgya byin la chos mngon par bshad pa dang /
yid kyis tshigs su bcad pa'i lan btab par de dang de dag nas 'byung ba lta bu'o / /
de bas na spros pa'i tshogs thams cad dang bral ba'i don dam pa'i bden pa la ni sems rgyu ba yang med par bstan to / /
kun rdzob 'di ni rgyu med par mi rung ste /
shing rta dang sems can la sogs pa btags pa bzhin ma yin nam /
skyob pas kyang / /
dper na yan lag tshogs rnams la / /
shing rta zhes ni bya bar 'dod / /
de bzhin phung po rgyur byas nas / /
kun rdzob tu ni sems can brjod / /
ces gsungs so / /
gal te de lta na 'di la yang /
brtag pa ma byas nyams dga' ba'ang / /
bdag rgyu snga ma snga ma la / /
brten nas phyi ma phyi ma yi / /
'bras bu de 'dra 'byung ba yin / /
de phyir kun rdzob rgyu med na / /
rung min zhes pa'ang legs ma yin / /
gal te 'di yi nyer len pa / /
yang dag yin na de smros shig /
de ni bshad zin te /
brtag mi bzod la don byed nus pa'i dngos po nyid ni yang dag pa'i kun rdzob ces bya ste /
gang zag la sogs pa ltar sgra tsam ni ma yin no zhes bya ba'o / /
de lta bu de la yang brjod pa'i tshul gyis brtags pas dpyad mi bzod pa'i rang gi rgyu la brten nas 'byung na rgyu med par ji ltar 'gyur /
shes rab dang ye shes kyis dpyad na gang gi rgyu'i rang bzhin yod pa de blo gros dang ldan pas smros shig /
shing rta la sogs pa yang chos nyid 'di las mi 'da' ba nyid do zhes thams cad dang nye bar sbyar bar bshad zin to / /
'dir yang gsungs pa /
yi ge gcig sngags gang yang med / /
yi ge mang po gzhan yang med / /
yi ge 'gags pa rnams min la / /
brten nas de ni med pa yin / /
de bzhin rang gi yan lag las / /
sman ni gud na mi snang ngo / /
sgyu ma'i glang po snang ba de / /
de dag las min gzhan yang min / /
rten cing 'brel par 'byung ba de / /
yod dam med par su zhig 'dod / /
de la dmigs par byed pa yi / /
mig gi rnam shes byung ba ltar / /
las dang nyon mongs dbang 'phags pa / /
len bcas srid las 'byung ba dang / /
de bzhin du ni gzugs 'byung ba / /
yod dam med par su zhig 'dod / /
de ltar srid pa'i yan lag kun / /
tha snyad kyis ni gdags pa ste / /
'di ltar 'gog la sogs pa yi / /
chos kun dgongs te gsungs pa yin / /
ji ltar sngags de sngags min dang / /
ji ltar sman yang sman min la / /
de ltar brten nas gsungs pa ste / /
gnyis ka 'grub par 'gyur ma yin / /
chos thams cad rang bzhin med pa yin du zin na /
'jig rten mtha' dag nam mkha'i me tog bzhin du 'gyur te /
de'i phyir mthong ba dang /
thos pa dang /
bye brag phyed pa dang /
rnam par shes pa la sogs pa med pas 'phags pa dang 'phags pa ma yin pa'i tha snyad la sogs pa rnam par gzhag pa grub pa'i mtha' dang mi 'gal ba ji ltar sbyar zhe na /
klan ka 'di ni snying po yod pa ma yin te /
dngos po kun gyi rang bzhin ni / /
rig pa'i lam gyi rjes 'brang bar /
gzhan dag 'dod pa sel bar byed / /
de phyir rgol ba'i gnas med do / /
yod dang med dang yod med ces / /
khas mi len pa gang yin pa / /
de la nan tan ldan pas kyang / /
cir yang klan ka bya mi nus / /
byis pa'i gnas skabs nas bzung ste / /
thams cad mkhyen pa'i ye shes kyi bar du myong ba gang ma brtags gcig pu na yid du 'ong ba'i rang bzhin la ni kho bos bkag pa med de /
yang dag par na 'bras bu snga na yod pa dang /
med pa dang /
gnyis ka dang /
gnyis ka ma yin par smra ba ser skya pa la sogs par brtags pa gang yin pa de med do / /
de'i phyir chos thams cad rang bzhin med par smra ba 'di ni stong pa nyid kyi don log par mthong ba ma yin no / /
gang gi phyogs la yod pa dang / /
med dang yod med yod min pa / /
de la klan ka bya bar ni / /
yun ring du yang brjod mi nus / /
de phyir yang dag nyid du na / /
dngos po gang yang grub pa med / /
de phyir de bzhin gshegs rnams kyis / /
chos rnams thams cad ma skyes gsungs / /
yang dag par na dngos po phra rab kyang yongs su grub par mi 'thad de / /
ji ltar bstan pa'i tshul gyis gcig dang du ma'i rang bzhin dang bral ba'i phyir ro / /
de'i phyir yang dag par na gang gi skye ba dang /
sngon du 'gro ba'i gnas pa dang /
mi rtag pa dang /
de la brten pa'i dngos po'i chos gzhan yang yod par 'gyur ram /
de lta bas na blo gros rgya mtshos bstan pa las 'di skad gsungs te /
gang dag rten cing 'brel 'byung ba / /
de dag dngos nyid ci yang min / /
gang dag ngo bo nyid med pas / /
de dag gang du 'byung ba med / /
ce'o / /
glang po'i rtsal gyi mdo las kyang /
gang zhig skye bar 'gyur ba yi / /
chos de gang yang mi dmigs na / /
'byung ba med pa'i chos rnams la / /
byis pa dag ni 'byung bar 'dod / /
ces gsungs so / /
dkon mchog 'byung gnas kyi mdo las kyang /
gang la rang bzhin yod pa ma yin te / /
rang bzhin med pas gzhan rkyen ji ltar 'gyur / /
rang bzhin med pas gzhan gyis ji ltar bskyed / /
rgyu 'di bde bar gshegs pas bstan pa yin / /
zhes gsungs so / /
de'i phyir yab dang sras mjal ba'i mdo las kyang /
rten cing 'brel par 'byung ba la 'jug pas chos kyi dbyings la 'jug pa ston pa bstan te /
bcom ldan 'das de la ma rig pa ni ma rig pa nyid kyis ma mchis so / /
de ci'i slad du zhe na /
'di ltar ma rig pa ni rang bzhin dang bral ba ste /
chos gang la yang rang bzhin ma mchis pa de ni dngos po ma mchis pa'o / /
gang la dngos po ma mchis pa de ni yongs su ma grub pa'o / /
gang yongs su ma grub pa de ni mi skye ba'o / /
gang mi skye ba de ni mi 'gag pa'o / /
gang ma skyes ma 'gags pa de ni 'das pa zhes gdags par bgyi ba ma lags /
ma 'ongs pa dang /
da ltar byung ba zhes gdags par bgyi ba ma lags so / /
gang dus gsum du mi dmigs pa de ni ming ma mchis pa /
mtshan nyid ma mchis pa mtshan ma ma mchis pa /
gdags su ma mchis pa ste /
gzhan du ma lags kyi ming tsam dang /
brda tsam dang /
tha snyad tsam dang /
kun rdzob tsam dang /
brjod pa tsam dang /
gdags pa tsam du sems can rnams gzud pa'i don du bgyi ba ma gtogs par ma rig pa de ni don dam par dmigs su ma mchis so / /
chos gang don dam par dmigs su ma mchis pa de ni gdags su ma mchis pa tha snyad du bgyir ma mchis pa brjod du ma mchis pa ste bcom ldan 'das gang ming tsam zhes bgyi ba nas gdags pa tsam gyi bar de dag kyang yang dag par ma lags pa zhes rgya cher 'byung ngo / /
de ltar byas na /
chos kyi 'khor lo bskor ba na / /
gzod nas zhi zhing ma skyes dang / /
rang bzhin mya ngan 'das pa zhes / /
chos rnams mgon po khyod kyis bstan / /
ces bya ba'i tshigs su bcad pa 'di legs par bshad par 'gyur te / /
'dis ni chos thams cad dus gsum du mnyam pa nyid du yongs su bstan to / /
gzod ma ni ma 'ongs pa'i dus te rang bzhin dang bral ba'i phyir der zhi ba'o / /
da ltar byung ba'i dus na yang ma skyes te /
rang bzhin dang bral ba nyid kyi phyir ro / /
'das pa'i dus na yang rang bzhin gyi ngo bo nyid kyis mya ngan las 'das pa ste /
rang bzhin dang bral ba nyid kyi phyir ro / /
yab dang sras mjal ba'i mdo las /
ji skad du /
chos 'di dag thams cad ni dus gsum du mnyam pa nyid kyis mnyam pa ste /
'das pa'i dus na yang chos thams cad rang bzhin dang bral ba'o / /
ma 'ongs pa dang /
da ltar byung ba'i dus na yang chos thams cad rang bzhin dang bral ba'o zhes gsungs pa lta bu'o / /
yang de nyid las gsal bar mdzad de /
chos thams cad ni rang bzhin gyis stong pa'o / /
chos gang la rang bzhin ma mchis pa de ni 'das pa ma lags /
ma 'ongs pa ma lags /
da ltar byung ba ma lags so / /
de ci'i slad du zhe na /
rang bzhin ma mchis pa ni 'das pa zhes gdags par bgyi ba ma lags /
ma 'ongs pa dang da ltar byung ba zhes gdags par bgyi ba ma lags so zhes 'byung ngo / /
skye ba med pa la sogs pa yang /
yang dag pa'i kun rdzob tu gtogs pa yin du zin kyang /
dam pa'i don dang mthun pa'i phyir / /
'di ni dam pa'i don zhes bya / /
yang dag tu na spros pa yi / /
tshogs rnams kun las de grol yin / /
don dam pa ni dngos po dang dngos po med pa dang /
skye ba dang mi skye bo dang /
stong pa dang mi stong pa la sogs pa spros pa'i dra ba mtha' dag spangs pa'o / /
skye ba med pa la sogs pa ni de la 'jug pa dang mthun pa'i phyir don dam pa zhes nye bar 'dogs so / /
yang dag kun rdzob rnams kyi skas / /
med par yang dag khong pa yi / /
steng du 'gro bar bya ba ni / /
mkhas la rung ba ma yin no / /
ci'i phyir dngos su don dam pa ma yin pa bstan pa /
skye ba la sogs med pa'i phyir / /
skye ba med la sogs mi srid / /
de yi ngo bo bkag pa'i phyir / /
de yi tshig gi sgra mi srid / /
yul med pa la dgag pa yi / /
sbyor ba legs pa yod ma yin / /
rnam par rtog la brten na yang /
kun rdzob par 'gyur yang dag min / /
skye ba la sogs med na de brjod pa'i sgra'i sbyor ba mi 'thad do / /
de bas na yul med pa la dgag pa'i phyir skye ba yang med pas skye ba med pa la sogs pa mi srid do / /
ji ste rang gi mtshan nyid ni sgra 'di dag gi yul ma yin mod kyi /
'on kyang thog ma med pa'i dus kyi bag chags las byung ba'i rnam par rtog pa la snang ba'i ngang can gyi don yul nyid du bdag gir byas te /
chos can 'di nyid la brten nas skye ba la sogs pa rnam par rtog pa la snang ba'i don 'di ci gzhan dag 'dod pa'i don la brten nam /
'on te ma yin zhes yod dam med pa sems par byed kyi /
skye ba la sogs pa rnam par rtog pa la snang ba'i don ni spong bar mi byed de /
de nyid blo la bskyed par bya ba'i phyir sgra sbyor ba'i phyir ro zhe na /
rnam par rtog pa yang rnam par shes pa'i ngo bo nyid yin pas de dpyad pa nyid kyis bsal zin pa ma yin nam /
gzhan yang de lta na kun rdzob ces bya ba'i rnam par rtog pa'i blo la brten pa'i phyir ma skyes pa la sogs pa ni kun rdzob par 'gyur gyi /
don dam par ma yin te /
shing la sogs pa sgra'i don bzhin no / /
gzhan yang dngos po ma grub na de la ltos nas rab tu brtags pa bdag gi dngos po de kho na la dngos po med pa la sogs pa yang med pa nyid do / /
'di skad gsungs te /
gal te dngos po ma grub na / /
dngos po med par 'gyur mi 'gyur / /
dngos po gzhan du gyur na ni / /
dngos po med ces skye bo smra / /
zhe'o / /
de skad du /
'o mar zho la sogs med pa / /
de na snga na med ces bya / /
zho la 'o ma med pa ni / /
zhi gnas med pa'i mtshan nyid yin / /
mgo yi yan lag lcong ba dang / /
skye dang sra ba rnam spangs pa / /
ri bong rwa la sogs dngos su / /
de ni gtan med brjod pa yin / /
ba lang la ni rta sogs med / /
de ni gcig la gcig med brjod / /
ce'o / /
gsog tu gyur pa dngos po med par gyur pa yang /
dngos po yod pa nyid du nges pa'i zlas drangs nas rnam par gzhag ste /
mo gsham la sogs pa dang /
bu la sogs pa yod par ma nges na mo gsham gyi bu la sogs par rnam par rtog par mi 'gyur ro / /
de bas na blo gros rgya mtsho'i mdo las bstan pa /
tshangs pa chos gang yongs su ma grub pa de yod pa nyid du zhe'am /
med pa nyid do zhes khas mi len to zhes 'byung ba 'di legs par bshad pa yin par 'gyur ro / /
lang kar gshegs pa las kyang /
yod pa'i zlas drangs med pa ste / /
med pa'ang yod pa'i zlas drangs so / /
de bas med par bsam mi bya / /
yod pa nyid du'ang mi brtag go / /
gang la ci yang mi skye ba / /
ci yang 'gag par mi 'gyur te / /
'jig rten rnam par dben mthong ba / /
de la yod dang med pa med / /
ces gsungs so / /
de la don ni de yin te / /
yod pa'i zlas drangs nas med pa rnam par gzhag ste /
dper na zhi gnas med pa la sogs pa med pa rnam pa gsum lta bu'o / /
med pa'i zlas drangs nas yod pa ste /
dper na skye ba snga na med pa lta bu'o / /
snga na yod pa skye 'gyur na / /
skyes pa yang ni skye bar 'gyur / /
zhe'o / /
de lta bas na /
blo gros bzang pos gang gsungs pa /
gang dag bdag dngos gzhan dngos dang / /
dngos dang dngos po med mthong ba / /
de dag sangs rgyas bstan pa la / /
yang dag mthong ba ma yin no / /
yang dag dngos rnams rten byas nas / /
chu yi zla ba lta bur ni / /
yang dag ma yin log min par / /
'dod pa de dag ltas mi 'phrogs / /
thams cad rtag min mi rtag pa'ang / /
ci yang med de rtag de bzhin / /
dngos yod rtag dang mi rtag par / /
'gyur na de ni ga la yod / /
gang ci brjod pa thams cad ni / /
ngo bo nyid kyis stong rig bya / /
stong zhes bya ba de yang stong / /
'di ltar mi stong yod ma yin / /
su la stong nyid 'di 'byung ba / /
de la don rnams thams cad 'byung / /
su la stong nyid mi 'byung ba / /
de la ci yang 'byung ba med / /
ces bya ba 'di ni legs par gsungs pa'o / /
de bas na klu'i rgyal po rgya mtshos zhus pa chen po las /
sngon mtha' stong zhing phyi ma'i mtha' yang stong / /
skye dang 'jig dang gnas pa'i dngos po stong / /
'di ni dngos po yod min dngos med min / /
chos rnams thams cad ngo bo nyid kyis stong / /
zhes gsungs so / /
'o na de ni rtogs gyur pas / /
de yi rang bzhin mngon sum phyir / /
mi mkhas rnams kyang dngos rnams kyi / /
dngos po 'di 'dra cis mi rtogs / /
de rtogs na de'i rang gi ngo bo mi rtogs pa ni mi rigs te /
bum pas dben pa'i sa gzhi dmigs na /
de'i bdag nyid du gyur pa bum pas dben pa rtogs pa bzhin no / /
dngos po rnams ni so so'i skye bo'i lta ba dkar po ma yin pa tha shal rnams kyis kyang dngos po la sogs pa'i rnam pa med pa las sgro btags pas /
sgro btags pa yang dag pa ji skad du smos pa mtha' dag dang bral ba kho na yin par rtogs na /
ci'i phyir de ltar yin par mi rtogs she na /
ma yin thog med rgyud lci bar / /
dngos por sgro btags dbang byas pas / /
de phyir srog chags thams cad kyis / /
mngon sum rtogs par mi 'gyur ro / /
thog ma med pa'i srid par skyes pa dngos po la mngon par zhen pa'i dug gis dkrugs pa'i blo can dag gis mngon sum tsam du rtogs pas rnam pa khong du chud par mi nus te /
'dra ba gcig nas gcig tu brgyud pa dmigs pas blo snad pa dag gis skad cig pa nyid mi rtogs pa bzhin no / /
gzhan yang 'di ni ngo mtshar mi che ste /
'di ltar bum pa dang ba lang nyid la sogs pas dben pa'i ba lang la sogs pa'i dbyibs gsal bar ma mthong yang /
ser skya dang gzegs ma la spyod pa'i lugs kyis blo gros shin tu phyin ci log tu gyur pa dag de ltar rtogs par mi byed do / /
'o na su dag gis de rtogs she na /
bshad pa /
de la sgro 'dogs gcod byed pa / /
shes par byed pa'i gtan tshigs kyis / /
rjes su dpog pa rnam shes byed / /
rnal 'byor dbang rnams mngon sum gsal / /
dngos po la sogs par sgro 'dogs pa bsal ba bsgrub pa phyogs tsam zhig ji skad bstan pa dag gi thos pa bas mtho ba /
bsams pa las byung ba'i chos rab tu rnam par 'byed pa bsags pa dag spros pa dang bral ba nges par brtag par byed do / /
rnal 'byor pa'i dbang phyug rnams ni chos thams cad kyi rang bzhin mnyam pa nyid du rnam par phye ba'i ting nge 'dzin la sogs pa las byung ba'i ye shes rnam par rtog pa'i dri ma dang bral ba nyid kyis nang dang phyi'i dngos po ma brtags na dga' ba snying po med pa /
chu shing gi sdong po lta bu thams cad ji ltar sgro 'dogs pa'i sa bon yang phyis mi skye ba de ltar thugs su chud de /
snying rje chen po la 'jug pa'i mdo las /
ji ltar chu shing rlon pa'i sdong po la / /
zhes bya ba la sogs pa ji skad gsungs pa lta bu'o / /
ched du brjod pa las kyang /
gang zhig u dum bA ra dag la me tog ltar / /
srid pa dag la snying po med par sems byed pa / /
dge slong 'di ni pha rol min pa'i pha rol son / /
sprul rgas pa yi pags pa rnying pa brje ba bzhin / /
zhes gsungs so / /
chos thams cad rang bzhin med par khas blangs na /
phyogs kyi chos la sogs pa rang las ma grub pa'i phyir rjes su dpag pa dang /
rjes su dpag par bya ba'i tha snyad mi 'grub pa ma yin nam /
de'i phyir rjes su dpog pa pos ji ltar gtan la dbab /
gal te yang chos thams cad rang bzhin med par sgrub pa'i gtan tshigs ma brjod na /
de'i tshe gtan tshigs med par mi 'grub pa'i phyir 'dod pa'i don mi 'grub bo / /
ci ste brjod na ni gtan tshigs yod de /
de lta na yang chos thams cad rang bzhin med par mi 'grub pas 'dod pa'i don mi 'grub po / /
'di ni ji na ste /
'di ltar /
gzhung gis bskyed pa'i bye brag gis / /
chos can spangs nas mkhas pa dang / /
bud med byis pa'i bar dag la / /
grags par gyur pa'i dngos rnams la / /
bsgrub dang sgrub pa'i dngos po 'di / /
ma lus yang dag 'jug par 'gyur / /
de lta min na gzhi ma grub / /
la sogs lan ni ji skad gdab / /
bdag ni snang ba'i ngang can gyi / /
dngos po dgag par mi byed de / /
de lta bas na sgrub pa dang / /
bsgrub bya gzhag pa 'khrugs pa med / /
rjes su dpag pa dang rjes su dpag par bya ba'i tha snyad thams cad ni phan tshun mi mthun pas grub pa'i mthas bskyed pa chos can tha dad pa yongs su btang ste /
mkhas pa dang bud med dang byis pa'i bar gyi mig dang rna ba la sogs pa'i shes pa la snang ba'i ngang can gyi phyogs sgra la sogs pa'i chos can la brten nas 'jug go / /
de lta min na du ba dang /
yod pa la sogs pa'i me dang mi rtag pa nyid la sogs pa bsgrub par 'dod pa thams cad kyi gtan tshigs kyi gzhi 'grub par mi 'gyur te /
sgrub pa'i chos can yan lag can dang /
nam mkha'i yon tan la sogs pa'i ngo bo rnams ma grub pa'i phyir ro / /
de lta na chos gnyi ga dang ldan pa'i dpe'i chos can yang mi 'grub pa nyid do / /
gal te bsgrub pa dang sgrub pa'i tha snyad 'di lta bu 'di gzhan dag kyang khas len na ni de lta na mkhas pa brgal ba'i grags pa 'di ci dgos te /
'di ltar rang gi phyogs la mi lta bar gzhan gyi phyogs kyi nyes pa 'di nyid brjod du zad do / /
kho bo yang mig la sogs pa'i shes pa la snang ba'i ngang can gyi dngos po ni mi sel mod kyi /
shes rab dang ye shes kyis dpyad na chu shing gi sdong po bzhin du snying po bag tsam yang mi snang bas don dam par mi 'dod do / /
de lta bas na snang ba'i don ma bkag pa nyid kyis mngon par zhen pa med pa'i bsgrub pa dang /
sgrub pa'i tha snyad 'jug pas chos thams cad rang bzhin med par smra ba la gnod pa ci yang med do / /
ji skad du /
'dzin pa sdug la mi brten na / /
tha snyad rab tu 'grub 'gyur la / /
tha snyad rnams la mkhas gyur na / /
bstan bcos don la rmongs pa med / /
ces gsungs pa lta bu'o / /
don dam pa'i tshul la sdang bas dbang sgyur ba gang dag 'di lta ste /
chos thams cad rang bzhin med par lta ba nyid ni med pa nyid du lta bar spyi bo nas dbang bskur ba nyid yin no zhes smra ba dang /
de ltas rgyu dang 'bras bu skur 'debs pa / /
log ltas dkar phyogs drungs 'byin dam chos kyi / /
lo tog ser ba nam mkha'i me tog 'di / /
legs 'dod rnams kyis rgyang ring spang bar bya / /
zhes smra ba de dag gi phyir 'di brjod de /
de phyir thog med srid rgyud nas / /
dngos dang dngos med rtogs sogs kyi / /
rigs mthun sa bon yod par ni / /
rjes su dpag par bya ba yin / /
'di ni dngos po'i mthu stobs kyis / /
'byung ba ma yin de med phyir / /
dngos po rnams kyi bdag nyid de / /
rgya cher rab tu bkag pa yin / /
rim gyis 'byung phyir glo bur min / /
rtag 'byung ma yin rtag pa min / /
de bas goms 'dra de nyid phyir / /
dang po rang gi rigs las skyes / /
'di ltar don dam par na dngos po 'di dag thams cad ni spros pa thams cad dang bral ba yin na /
de lta bu de dag la blo dkar po ma yin pa rnams kyis dngos po dang dngos po med pa la sogs pa rnam par rtog pa dag 'byung ste /
de dag kyang thog ma med pa'i las dang srid pa la sogs pa'i rgyun nas rigs mthun pa'i sa bon bor na rgyu gzhan med do / /
de dag ni dmigs pa'i stobs kyis 'byung ba yang ma yin te /
dngos po dang dngos po med pa la sogs pa'i bdag nyid kyi dngos po rnams rgya cher bkag pa'i phyir ro / /
de la gal te rang gi rigs mthun pa'i sa bon gyi rgyu med du zin na /
de las lhag ma gzhan ci zhig yod /
'o na skye ba'i rgyu med pa'am /
rgyu rtag pa skyes pa'am /
bdag nyid rtag pa de yod de /
ji ltar glo bur 'byung bar smra ba dang /
dbang phyug la sogs pa'i rgyu la 'chel pa dang /
shes pa yod pa rtag ces khas len pa lta bu'o zhe na /
de lta na yang ma yin te /
de dag rim gyis 'byung ba'i phyir ro / /
rgyu la mi ltos pa dang rtag tu nye bar gnas pa'i rgyu dang /
rang bzhin rnams ni rim gyis 'byung ba dang 'gal lo / /
de bas na dngos po la sogs par rnam par rtog pa'i phyir tshe 'di la dang po byung ba dag kyang 'dra ba la goms pa'i bag chags las skye bar rjes su dpag ste /
skyes pa rnams gong nas gong du chung ngu dang 'bring dang chen po la sogs pa'i bye brag gis tha dad pa goms pa'i stobs las 'byung ba dngos po la sogs pa rnam par rtog pa bzhin no / /
de'i phyir thog ma med pa'i srid pa gzhan grub po / /
'dis ni ma 'ongs pa'i srid pa rjes su dpag pa yang bshad zin te /
'di ltar 'dod chags dang ma bral ba'i 'chi ba'i sems la ni bdag dang bdag gi la chags pa'i phyin ci log gi bag chags dang 'brel pa'i phyir sems gzhan gyis mtshams sbyor nus te /
de sngon gyi sems skyes pa dang 'dra bas sgrub pa gsal lo / /
de phyir rtag chad lta ba rnams / /
gzhung 'di la ni ring du gnas / /
ldog dang rjes su 'jug pa yang / /
sa bon myu gu lcug sogs bzhin / /
don dam par rtag pa dang chad pa dag gi skabs med pa nyid de /
de gnyis ni dngos po la brten pa yin pas dngos po yod na de dag ltag la yod /
kun rdzob kyi bden pa la brten nas ni snga ma snga ma'i skad cig log na skad cig gzhan dang gzhan 'byung bas dngos po rnams la thog ma dang tha ma med de /
phyi rol pa dag 'dod pa dang 'dra bas de gnyis shin tu yod par mi 'gyur ro / /
'dir gsungs pa /
yod na dngos po rtag 'gyur la / /
med na nges par chad 'gyur te / /
dngos yod gnyi gar 'gyur bas na / /
de phyir dngos po khas mi blang / /
gang phyir dngos por rang 'byung ba / /
de phyir chad par 'gyur ma yin / /
gang phyir dngos po ldog 'gyur ba / /
de phyir rtag par 'gyur ma yin / /
gang dag byang chub brten pa'i phyir / /
don du med par khas mi 'che / /
mi sems spyod par mi byed pa / /
de dag ji ltar med par 'dod / /
ce'o / /
dkon mchog sprin las kyang /
ji ltar na byang chub sems dpa' theg pa chen po la mkhas pa yin zhe na /
'di la byang chub sems dpa' bslab pa thams cad la yang slob la /
slob pa yang mi dmigs /
bslab pa'i lam la yang mi dmigs gang slob pa de yang mi dmigs te /
rgyu de dang rkyen de dang gzhi des chad par lta bar mi 'gyur zhes gsungs so / /
yang de nyid las / /
rigs kyi bu 'di la byang chub sems dpa' yang dag pa'i shes rab kyis gzugs la rtog /
tshor ba dang /
'du shes dang /
'du byed rnams dang /
rnam par shes pa la rnam par rtog ste /
de gzugs la rtog pa na gzugs kyi skye ba mi dmigs /
kun 'byung ba mi dmigs /
'gag pa mi dmigs so / /
tshor ba dang /
'du shes dang /
'du byed rnams dang /
rnam par shes pa'i skye ba mi dmigs /
kun 'byung ba mi dmigs /
'gag pa mi dmigs so / /
de yang don dam par skye ba med par dpyod pa'i shes rab kyis yin gyi /
tha snyad kyi rang bzhin du ni ma yin no zhes yongs su bstan pa yin no / /
rnam par grol ba yang gzhung 'di la sla ba nyid de /
'di ltar /
chos la bdag med mkhas pa ni / /
rang bzhin med pa goms byas pas / /
phyin ci log las byung ba yi / /
nyon mongs sgrim pa med par spong / /
zla ba'i sgron ma'i ting nge 'dzin las 'di skad du /
des gang chags pa dang /
gang la chags pa dang /
gang gis chags pa'i chos de yang dag par rjes su mi mthong ngo zhes rgya cher gsungs so / /
'dir yang gsungs pa /
dngos por khas len yod na ni / /
'dod chags zhe sdang mi bzad 'byung / /
lta ba ma rungs yongs su 'dzin / /
de las byung ba'i rtsod par 'gyur / /
de ni lta ba kun gyi rgyu / /
de med nyon mongs mi 'byung ste / /
de bas de ni yongs shes na / /
lta dang nyon mongs yongs su 'byung / /
gang gis de shes 'gyur zhe na / /
rten cing 'byung ba mthong bas te / /
brten nas skyes pa ma skyes zhes / /
yang dag mkhyen pa mchog gis gsungs / /
she'o / /
gzhan yang rang bzhin med pa'i tshul la gang mi 'thad do zhes rgol ba'i nyon mongs pa dang /
las dang /
skye ba'i kun nas nyon mongs pa ni gang yin /
rnam par byang ba ni gang yin /
las dang 'bras bur 'brel pa dang /
rjes su dpag pa dang /
rjes su dpag par bya ba'i tha snyad la sogs pa ni gang yin /
ma rig pa dang 'du byed la sogs pa srid pa'i yan lag rnams kyi rgyu dang 'bras bu'i dngos po dang /
gnyen po goms par byas pa shin tu nyams su len pas nyon mongs pa dang mi mthun pa'i gnas 'byung ba dang /
dge ba dang mi dge ba'i las kyi rnam par smin pa sdug pa dang mi sdug pa 'byung ba dang /
dngos gang yang dag ji bzhin pa / /
de ni de 'dra'i rtags sems kyi / /
rgyu yin de las de lta'i dngos / /
de bas des bskyed rtags can blo / /
zhes bya ba de lta bu ni bskyed par bya ba dang skyed pa'i dngos po ma yin nam gal te de lta na yang po ma bu cig car klan ka ngan pa thams cad kyi lan gdab pa 'di nges par zung shig /
rgyu dang 'bras bu'i dngos po ni / /
kun rdzob tu ni ma bzlog pas / /
kun nas nyon mongs rnam byang sogs / /
rnam par gzhag pa 'khrugs pa med / /
gal te rnam par gzhag pa 'di don dam par khas len cing rab tu 'bad na de'i tshe rdul phra mo la sogs pa nas rnam par shes pa la thug pa'i bar dag gcig pa'am du ma'i rang bzhin du sgrubs shig /
sbyor ba sngar brjod pa rnams kyi lan yang thob shig /
'di ltar 'di ma lus bar bden zhing brdzun pa ma yin te /
mi slu ba'i chos can no zhes nges par khas len to / /
'di skad ces kyang gsungs te /
rnam par dben don mi shes la / /
thos pa tsam la 'jug byed cing / /
gang dag bsod nams mi byed pa / /
skyes bu tha shal de dag brlag /
las kyi 'bras bu yod pa dang / /
'gro ba dag kyang shin tu brjod / /
de yi rang bzhin yongs shes dang / /
skye ba med pa dag kyang bstan / /
'jig rten dbang du rgyal ba rnams / /
nga dang nga yi zhes gsungs ltar / /
phung po khams dang skye mched rnams / /
de bzhin dgongs pa'i dbang gis gsungs / /
she'o / /
yang dmigs pa can gang dag na re lta ba 'di la ni bsod nams dang ye shes kyi tshogs yongs su bkang ba 'thad par ji ltar 'gyur ba yin nam /
gal te 'khor gsum yongs su dag par 'gyur ro zhe na /
de yang rigs pa ma yin te /
'di ltar mchod pa dang phan gdags par 'dod pas gang byin pa des ni dad pa shin tu bskyed kyi /
gang gis sbyin par bya ba dang /
sbyin pa po dang /
len pa po mi dmigs pa la gnas pas ni ma yin no / /
'di ltar ci yang med pa'i phyir sbyin par bya ba la sogs mi dmigs sam /
'on te yul ma yin pa'i phyir mi dmigs /
phyogs dang po la ni gang la gang gis ci la yang byin pa med pas bsod nams med par 'gyur ro / /
byang chub sems dpa' rnams kyis sems can gyi don gyi phyir ngal ba gang yin pa de yang sems can rnams med pa'i phyir don med par 'gyur ro / /
sbyin par bya ba dang sbyin pa po dang /
len pa po rnams ni de bzhin gshegs pa rnams kyis gzigs te /
de bas na yul ma yin pa'i phyir mi dmigs so zhes bya ba yang mi 'grub bo / /
gzhan sbyin par bya ba bu la sogs pa dang /
len pa po dang sbyin pa po rang gi sems dang sems las byung ba de dag rang gis rig par byed na de ji ltar yul ma yin yang smras pa /
sbyin pa gang zhig phan gdags dang / /
mchod pa'i phyir yang sbyin byed pa / /
de ni shin tu dad par byed / /
mthong med gnas pas ma yin no / /
med pa'i phyir ni mi dmigs sam / /
'on te yul min phyir ram ci / /
med na bsod nams 'jig par 'gyur / /
ngal ba'i don yang med par 'gyur / /
gsum char rgyal bas gzigs pas na / /
de bas yul min ma yin no / /
rang gi sems dang sems byung gang / /
de dag rang gis rig par byed / /
ces rgol ba de la sogs pa thams cad kyang / /
de kho na mthong ba ltar mngon par shes pa ma yin pas /
rgal bar bstan pa /
'di ltar rgyu dang 'bras bu yi / /
chos 'di rnam par gzhag pas na / /
tshogs rnams dri ma med pa yang / /
gzhung 'di nyid la rung ba yin / /
rnam par dag pa'i rgyu las ni / /
'bras bu rnam par dag pa 'byung / /
yang dag ltas byung tshul khrims kyis / /
yan lag la sogs rnam dag bzhin / /
de bzhin rnam dag ma yin las / /
'bras bu rnam dag ma yin 'byung / /
log lta'i stobs las byung ba yi / /
log par g.yem pa sogs pa bzhin / /
'bras bu thams cad ni rgyu'i rjes su 'gro ba dang /
ldog pa dang mthun par byed pas de rnam par dag pa dang /
rnam par ma dag pa gnyis kyis rnam par dag pa dang rnam par ma dag par 'gyur te /
dper na /
legs par spyad pa dang nyes par spyad pa'i las rnams kyi 'bras bu rnam par smin pa yod pa dang med ces zer ba lta bu ste /
yang dag pa dang log par lta bas sngon du drangs pa'i tshul khrims kyi yan lag dang /
bag yod pa'i yan lag la sogs pa dang /
'dod pa la log par g.yem pa la sogs pa de bzhin no / /
'dis ci zhig 'grub can /
bstan pa /
tshad ma'i gnod pa yod pas na / /
dngos por dmigs pa yod pa ni / /
smig rgyu la sogs shes pa bzhin / /
phyin ci log par yongs su rtogs / /
yang dag par na dngos po thams cad ni gcig dang du ma'i rang bzhin du mi 'thad pas yod pa la gnod pa'i tshad ma ni sngar bshad zin to / /
rig par bya ba dang rig par byed pa'i mtshan nyid dang /
yul nyid la gnod pa'i tshad ma yang sngar bshad zin to / /
de lta bas na 'di yang dag par yod do zhes mngon par zhen te /
sbyin par bya ba la sogs pa dngos po thams cad la dmigs pa ni tshad ma'i gnod pa yod pa'i phyir phyin ci log yin te /
smig rgyu'i tshogs la chur shes pa bzhin no / /
gang gi phyir de ltar gyur pa / /
de phyir de mthus byung ba yi / /
pha rol phyin pa sgrub pa kun / /
bdag dang bdag gir log pa las / /
byung ba bzhin du stobs chung ngo / /
ji ltar phyi dang nang gi mu stegs can rnams kyis sbyin pa dang /
tshul khrims la sogs pa la nan tan byed pa /
'jig tshogs la lta ba las byung ba ni de ma thag tu bla na med pa yang dag par rdzogs pa'i byang chub kyi yan lag tu mi 'gyur te /
stobs chung ba de bzhin du dmigs pa can rnams kyi yang stobs chung ste /
phyin ci log las byung bar bye brag med pa'i phyir ro / /
dngos por dmigs pa med pa las / /
byung ba 'bras bu chen po ste / /
rgyas pa'i rgyu las byung ba'i phyir / /
sa bon grung po'i myug sogs bzhin / /
yod pa dang rig par bya ba mi 'thad pa'i phyir /
yang dag par na rig par bya ba la sogs pa mi dmigs so / /
rgyas pa'i rgyu ni phyin ci ma log pa'i phyir te /
gang zag la bdag med par lta ba bzhin no / /
de las byung ba sbyin pa la sogs pa ni stobs dang ldan pa'i rgyus sngon du drangs ba'i phyir /
'bras bu shin tu rgya che ba mngon par sgrub nus par 'gyur te /
sa bon grung po las byung ba'i myu gu la sogs pa bzhin no / /
'di ni chos yang dag par sdud pa las gsungs te /
chos thams cad ni dmigs pa med pa ste /
de la rnam par shes pa mi 'jug go zhe'o / /
yang de nyid las /
bcom ldan 'das chos thams cad ma mthong ba ni yang dag par mthong ba'o zhes gsungs so / /
rgyal ba bskyed ma las kyang /
rab 'byor 'di ji snyam du sems /
shar phyogs kyi nam mkha'i tshad gzung bar sla 'am /
rab 'byor gyis gsol ba /
bcom ldan 'das de ni ma lags so zhes bya ba nas /
rab 'byor de bzhin du byang chub sems dpa' gang mi gnas par sbyin pa yongs su gtong ba de'i bsod nams kyi phung po yang tshad gzung bar sla ba ma yin no zhes bya ba'i bar du gsungs so / /
yang de nyid las /
rab 'byor 'di lta ste /
dper na mig dang ldan pa'i mi zhig mun par zhugs nas / /
ci yang mi mthong ba de bzhin du gang dngos por lhung ba las sbyin pa yongs su gtong ba byang chub sems dpar blta'o / /
rab 'byor 'di lta ste /
dper na /
nam langs te nyi ma shar nas mig dang ldan pa'i mis gzugs rnam pa sna tshogs dag mthong ba de bzhin du gang dngos por ma lhung bas sbyin pa yongs su gtong ba'i byang chub sems dpar blta'o zhes gsungs so / /
mchod pa dang phan 'dogs par 'dod bas gang sbyin pa de 'khor gsum yongs su dag par byin na de nyid blo gros dang ldan pa rnams la shin tu dad pa'i gnas su 'gyur te /
'di ltar dmigs pa med pa 'di ni phyin ci ma log pa ste /
de yang gti mug med pa'i dge ba'i rtsa ba'o / /
bsod nams dang 'jig pa dang ngal ba don med bar thal bar yang mi 'gyur ba ni rgyu dang 'bras bu'i dngos po ni /
kun rdzob tu nam bzlog pas zhes pas bstan zin to / /
gsum char yang gzigs zhes bya ba yang kun rdzob pa nyid do / /
rang gi rig pa yang kun rdzob kyi bden par gtogs pa nyid de gcig dang du ma'i rang bzhin du brtag mi bzod pa'i phyir ro zhes bya bas gtan la phab zin to / /
de'i phyir 'chos zin pa yang mi 'cha'o / /
gang dag gis rgyu dang 'bras bu'i dngos por dam bcas pas rgol ba ngan pa thams cad kyi lan btab phar 'dod pa'i kun rdzob kyi dngos po de dag gang yin pa de dpyad par bya'o / /
ci sems dang sems las byung ba tsam gyi bdag nyid kho na'ang /
ci'i phyir bdag nyid kyang yin zhe na /
de la kha cig ni phyogs phyi ma la brten te bstan bcos las sems tsam mo zhes gsungs pa ni byed pa po dang zab po dgag pa'i phyir ro zhes ji skad du smra ba lta bu'o / /
gzhan dag sems pa ni /
rgyu dang 'bras bur gyur pa yang / /
shes pa 'ba' zhig kho na ste / /
rang gis grub pa gang yin pa / /
de ni shes par gnas pa yin / /
rang gis grub pa'i ngo bor na shes pa'i ngo bo gzhan rtog pa med do / /
rang gis grub pa'i rang bzhin yang rmi lam dang sgyu ma la sogs pa'i gzugs bzhin no / /
gzugs la sogs pa phyi rol du 'dod pa rnams shes pa las gud na yod par bzhugs na yang mig la sogs pa bzhin du dus mnyam pa dang mi mnyam pa'i tshe na rab tu nye ba'i rgyu med pas rig par mi 'grub bo / /
de lta bas na de dag myong ba ni tha dad pa ma yin pa'i sngon po la sngon po la sogs pa'i rnam pa myong ba ste /
myong ba'i ngo bo yin pas rmi lam dang sgyu ma la sogs pa'i gzugs myong ba bzhin no / /
gal te shes pa'i rnam pa bskyed pa'i don gzhan zhig 'bras bu las gud na yod par rjes su dpog na /
de lta na yang mngon sum du grub par ma gyur gyi rjes su dpag par zad do / /
de lta na yang 'di med par grub ste /
de ma thag pa'i rkyen nges par yod pa dang /
rdul phra mo la sogs pa bkag pa'i phyir ro / /
de ltar byas na stug po bkod pa dang /
dgongs pa nges par 'grel pa la sogs pa las 'byung ba thams cad dang mthun pa yin no / /
lang kar gshegs pa las /
phyi rol gzugs ni yod ma yin / /
rang gi sems ni phyi rol snang / /
zhes bstan pa 'di yang legs par bshad pa min no snyam du sems so / /
blo'i mthu mi chung ba dang lhag par mngon du brtson pa dag gis kyang sems de la gcig dang du ma'i rang bzhin du brtags na /
don dam par snying po mi mthong bas /
yang dag par 'dod pa ma yin no / /
de'i phyir /
sems tsam la ni brten nas su / /
phyi rol dngos med shes par bya / /
tshul 'dir brten nas de la yang / /
shin tu bdag med shes par bya / /
sems tsam gyi tshul la brten nas /
mtshungs par ldan pa dang bcas pa'i sems las phyi rol du 'dod pa bdag dang bdag gi dpe /
gzung ba dang 'dzin pa la sogs pa rang bzhin med par tshegs med pa kho nar rtogs so / /
tshul 'di ni rang 'byung ba med pas sems de rang bzhin med par rtogs su zin kyang /
mtha' thams cad spangs pa dbu ma'i lam 'di rtogs na /
gcig dang du ma'i rang bzhin dang bral bas rang bzhin med par shin tu rtogs so / /
de'i phyir 'jig rten las 'das pa'i le'u las /
kye rgyal ba'i sras dag gzhan yang khams gsum pa ni sems tsam du rtogs te /
dus gsum yang sems dang mtshungs par rtogs so / /
sems de yang mtha' dang dbus med par khong du chud do zhes bstan pa 'di legs par bshad par 'gyur te /
skye ba dang 'jig pa'i mtha' dang gnas pa'i mtshan nyid kyi dbus med pa'i phyir mtha' dang dbus med pa'o / /
chos yang dag par sdud pa las kyang /
bcom ldan 'das chos thams cad ni kun brtags pa'i snying po ste /
sems tsam du bas pa rdzas ma mchis pa sgyu ma ltar rtsa ba ma mchis pa'o zhes 'byung ngo / /
lang kar gshegs pa las kyang /
sems tsam la ni brten nas su / /
phyi rol don la mi rtog go / /
yang dag dmigs par gnas nas su / /
sems tsam las kyang shin tu bzla / /
sems tsam las ni bzlas nas kyang / /
snang ba med las shin tu bzla / /
snang med gnas pa'i rnal 'byor pa / /
de yis theg pa chen por mthong / /
'jug pa lhun gyis grub cing zhi / /
smon lam dag gis rnam par sbyangs / /
ye shes dam pa bdag med pa / /
snang ba med la mi mthong ngo / /
zhes gsungs so / /
yang /
rgyu dang rkyen ni rnam log dang / /
rgyu yang nges par bkag pa dang / /
sems tsam rnam par gzhag pa ni / /
skye ba med par ngas bstan to / /
dngos po rnams kyi phyi dngos med / /
sems kyang yongs su gzung ma yin / /
lta ba thams cad spang ba'i phyir / /
skye ba med pa'i mtshan nyid do / /
zhes gsungs so / /
'dir yang gsungs pa /
'di la skye ba ci yang med / /
'gag par 'gyur ba ci yang med / /
skye ba dang ni 'gag pa dag /
shes pa 'ba' zhig kho na'o / /
'byung ba che la sogs bshad pa / /
rnam par shes su yang dag 'du / /
de shes pas ni 'bral 'gyur na / /
log par rnam brtags ma yin nam / /
zhe'o / /
tshul gnyis shing rta zhon nas su / /
rig pa'i srab skyogs 'ju byed pa / /
de dag de phyir ji bzhin no / /
theg pa chen po pa nyid thob / /
dngos po'i stobs kyis zhugs pa'i rjes su dpag pa la 'jug pa rnams /
tshul gnyis brjod pas bsdus pa /
de bzhin gshegs pa rnams gshegs shing rjes su gshegs pa'i theg pa chen pos dngos po mtha' dag rang bzhin med par khong du chud par byed de /
shing rta chen po la zhon pa dag kha bsdams pa'i srab skyogs legs par bzung ba bzhin du don dang ldan pa'i theg pa chen po zhes bya ba yang dag par 'thob par byed do / /
lang kar gshegs pa las /
tshul gnyis kyis bsdus pa'i theg pa chen po de mdor bstan pa ni 'di snyed de /
chos lnga dag dang rang bzhin gsum / /
rnam par shes pa brgyad nyid dang / /
bdag med gnyis kyi dngos por ni / /
theg pa chen po thams cad 'dus / /
zhes 'byung ngo / /
tshul rnam pa 'di gnyis ni rnam 'dor dang /
khyab 'jug dang mig mi bzang la sogs pas rnam pa mang du bshad la /
theg pa chen po 'di la bye brag tu gyur pa ci yod dam /
'di lta ste /
bdud rtsi'i thigs pa gsang ba las bstan pa /
rnam rig tsam ni rtag tu rnam par dag /
'di ltar sangs rgyas rtag tu grol pa yin / /
blang dang dor ba med ces rab brtags pa / /
tshangs pa mya ngan med par rtag gnas byos / /
she'o / /
zhag lnga pa nas 'byung ba /
ming tsam las ni rab 'das shing / /
dngos dang dngos med rnam spangs pa / /
dbyung dang bsdu las nges grol ba / /
de ni nor lha'i bu zhes bya / /
dngos la dngos nyid yod ma yin / /
dngos med la yang dngos nyid min / /
dngos dang dngos med rnam grol bar / /
gang de shes de rig bye rig /
ce'o / /
zhi ba'i mdzes sbyar las byung ba / /
bu gcig tshangs pa mchog tu bden / /
rig pa'i dbang phyug mu mtha' yas / /
'ba' zhig yod pa nyid smra ba / /
de yang zhig par rab tu brjod / /
ce'o / /
pha dang bu'i sbyor ba las brjod do / /
drang srong chen po ser skyas smras pa /
yon tan rnams kyi rang bzhin mchog /
mthong ba'i lam du 'gro ba yin / /
mthong ba'i lam du gang 'gyur de / /
sgyu ma lta bur shin tu gsog /
ce'o / /
de bas na 'di la de bzhin gshegs pa'i skyes bu byed pa thun mong yin pa ci yod /
de ni de lta ma yin te /
chos thams cad rang bzhin stong bar bstan pa ni /
de bzhin gshegs pa nyid kyis seng ge'i sgra mu stegs byed kyi glang po che dang /
ri dgas kyi tshogs skrag par byed pa'o / /
'di ltar pha rol mu stegs byed pa bdag la sogs pa lta ba la mngon par zhen pa thams cad ni nyi tshe ba kho na'i stong pa nyid brjod de /
'di lta ste /
gsang ba pa'i rjes su 'brang ba dag ni bdag dam pa ni gcig pu kho na rnam par shes pa tsam gyi rang bzhin yin te /
nam mkha' chen po dang 'dra zhes brjod de /
de la rnal 'byor pa goms pas gnyug ma dang gnyug ma ma yin pa'i ma rig pa dang bral nas bum pa la sogs pa chag na de'i nam mkha' nam mkha' chen por 'du ba bzhin du srog kyang der 'du na rab tu smra ba dag gis de srog dang yon tan dang 'byung ba nyid la sogs pa dngos po mtha' yas par rnam par brtags so / /
'jig rten 'di ni sgyu ma'i rang bzhin te gnyis su med kyang rmi lam rmis pa bzhin du sna tshogs kyi ngo bor snang ngo / /
'dir smras pa /
bum pa la sogs zhig pa na / /
bum pa'i nam mkha' la sogs pa / /
ji ltar nam mkha' 'du 'gyur ba / /
de bzhin srog kyang bdag 'dir 'du / /
gzugs dang 'bras bu rab tu brjod / /
de dang der ni tha dad kyang / /
nam mkha' la ni tha dad med / /
de bzhin srog kyang nges pa yin / /
ji ltar byis pa rnams la ni / /
nam mkha' dri mas dri can 'gyur / /
de bzhin mi mkhas rnams la yang / /
bdag ni dri mas dri can 'gyur / /
ji ltar mun khung ma rtogs te / /
thag pa sbrul gyi rgyun la sogs / /
dngos por rnam par brtags pa ltar / /
de bzhin bdag kyang rnam par brtags / /
ji ltar thag pa nges rtogs na / /
rnam par rtog pa ldog 'gyur te / /
thag pa gcig nyid gnyis min pa / /
de ltar bdag kyang nges pa yin / /
srog la sogs pa mtha' yas pa'i / /
dngos po de dag rnam par brtags / /
gang gis de dag nyid rmongs pa / /
de ni lha de'i sgyu ma yin / /
srog tu rigs pas srog ces brjod / /
'byung ba yin zhes de rigs rnams / /
yon tan rigs rnams yon tan snyam / /
yang dag yin zhes de rigs rnams / /
gnyis min yid ni rmi lam na / /
gnyis su snang ste the tshom med / /
de bzhin gnyid kyis ma log tshe / /
gnyis min gnyis snang the tshom med / /
rgyu dang mi rgyu gang ci'ang rung / /
gnyis su snang ba 'di yid yin / /
yid ni med par gyur pa na / /
gnyis su dmigs par mi 'gyur ro / /
bdag ni bden pa rtogs gyur pas / /
gang tshe kun tu mi rtog pa / /
de tshe yid ni mi 'gyur te / /
gzung ba med pas de 'dzin med / /
ce'o / /
bdag rtag pa lta ba gnyis su med par brjod pa'i tshul 'di thams cad kyang sngar spangs zin to / /
gzhan yang gcig grol thams cad grol bar 'gyur ro / /
'on te ma grol na grol bar 'dod pa yang ma grol bar 'gyur te /
tha dad pa med pa'i phyir ro / /
gzhan du na mi mthun pa'i phyogs gnas pas tha dad pa nyid du 'gyur ro / /
rnal 'byor goms pa'i rnal 'byor pas / /
ci zhig bzlog cing ci zhig sgrub / /
de yi bdag nyid phyin ci log /
spang bar nus pa ma yin no / /
shes pa yang dag bskyed bya min / /
de nyid rtag tu gnas phyir ro / /
de phyir rnal 'byor bsgoms pa 'di / /
'bras bu med par 'gyur ba yin / /
bar skabs kyi tshigs su bcad pa dag go / /
ye srid pa'i dngos po rtag pa dang gcig pu dgag pa sngar brjod pa nyid kyis bum pa dang nam mkha'i dpe yang ma grub po / /
gcig 'du na thams cad kyang 'du bar 'gyur ba dang /
'on te ma yin na 'dod par yang mi 'gyur te /
tha dad pa med pa'i phyir ro zhes bya ba der yang brgal zhing brtag pa dang mthun pa nyid do / /
de kho na mthong ba goms pas glo bur gyi nyon mongs pa dang bral ba yang rang bzhin gyis 'od gsal ba'i sems skad cig gis 'jig pa'i chos can la 'thad do / /
gzhan du na snga phyi'i gnas skabs su dag pa dang ma dag par 'gyur te /
tha dad pa med pa'i phyir ro / /
nges pa dang ma nges pa dang 'khrul pa dang ma 'khrul pa rnam par gzhag pa tha dad par brjod pa yang skad cig pa la rten pa nyid la rigs te /
skyes bu rtag pa gcig pu'i ngo bo la 'chol bar gyur pa'i gnas skabs 'di dag gi lan gdab par mi nus pa'i phyir ro / /
shes pa'i skyes bu rtag pa dang gcig pu'i rang bzhin la gnyid kyis log pa dang /
gnyid kyis ma log pa'i gnas skabs 'jog pa la yang gnas med pa nyid de /
gnas skabs tha dad pa mi rigs pa'i phyir ro / /
de bas na /
rig byed mtha' la nges rnams kyis / /
rmi lam sgyu ma ci 'dra dang / /
dri za'i grong khyer ci 'drar mthong / /
de ltar 'jig rten 'di dag mthong / /
'gog pa med cing skye ba med / /
bcings pa med cing sgrub pa med / /
thar 'dod med cing thar ba med / /
'di ni don dam nyid yin no / /
chags dang 'jigs dang khro bral ba / /
rig byed mthar phyin thub rnams kyis / /
spros pa nyer zhi gnyis med pa'i / /
rnam par mi rtog 'di mthong ngo / /
zhes de dag gis gang brjod pa de ni bde bar gshegs pas gsungs pa spros pa'i tshogs thams cad las grol ba /
don dam pa'i bden pa la brten na mdzes so / /
rtag pa dang gcig pu'i bdag bkag pa 'dis nye dbang gi lugs kyang bsal zin to / /
ye srid pa'i lta ba yang khyab pa dang /
rtag pa'i bdag dang nam mkha' la sogs pa bsal bas bsal zin to / /
ye srid pa'i der yang rtag pa nyid dang /
khyab pa nyid dang /
byed pa po la sogs pa yang dag pa nyid du brjod pa'i phyir ro / /
ser skyes brjod pa snying stobs dang / /
rdul dang mun pa mnyam pa'i gnas skabs kyi mtshan nyid gtso bo dang dam pa'i rang bzhin du brjod pa yang sngar smos pa'i khyab pa dang rtag pa'i dngos po bsal ba nyid kyis bsal zin to / /
rang gi sde pa gang dag chos thams cad dngos po med pa la sogs pa'i mdo'i tshig 'chad pa na smad pa dang /
nyung ba'i don la sogs pa 'chad de /
dngos po rnams ngan pa yin pas dngos po med pa ste /
dbus dang da ltar gyi gnas skabs na mi brten pa'i phyir ro / /
yang na dngos po dag ni dngos po med pa mang bas dngos po med pa ste /
sngon dang phyi ma'i mthar ma skyes pa dang /
'das par rang bzhin med pa'i phyir ro / /
bshad pa 'di yang gal te sngar dpyad par byas pa'i spangs pas gzhan gyi dbang yang dag par yod par grub na ni kho bo'i sems rangs par 'gyur ro / /
gzhan du ni bye brag tu smra ba dang /
gnas ma bu'i tshul gyi rjes su 'brangs nas /
'di ni lhur grangs can la sogs pa'i lugs kyi dngos po dgag pa yin no zhes 'di bshad mi nus pa ci yod /
yang na bshad pa 'di ni 'dul ba'i skye bo blo mi zhib pa'i skrag pa bsal ba'i phyir te /
de dag tu zad do zhes bya ba ni mi sems so / /
de lta bas na thub pa'i rgyal pos nyi tshe ba ma yin pa'i stong pa nyid bstan pa kho na mu stegs byed kyi tshogs thams cad dang thun mong ma yin pa 'di ni mdzes pa kho na yin te /
zla ba sgron ma'i ting nge 'dzin las 'di skad du /
chos rnams thams cad rtag tu rang bzhin stong / /
zhes bya ba la sogs pa gsungs pa lta bu'o / /
'dir yang brjod pa /
shin tu phra ba'i dngos la yang / /
gang gis skye bar rnam brtags pa / /
mkhas pa ma yin de yis ni / /
rkyen las byung ba'i don ma mthong / /
gal te don gcig yod gyur na / /
ci yi phyir na rang bzhin med / /
mdo sde mang dang 'gal bar 'gyur / /
'jig rten mi mthun nyid du 'gyur / /
zhe'o / /
de'i phyir /
khyab dang dbang la sogs ma myong / /
dpag tu med par gnas pa'i rgyu / /
'jig rten spyi bor gyur pas kyang / /
shin tu myong pa ma yin pa / /
yang dag bdud rtsi dag pa 'di / /
thugs rje dag pa'i rgyu rkyen gyi / /
de bzhin gshegs pa ma gtogs par / /
gzhan gyi longs spyod ma yin no / /
zla ba'i 'od zer ltar dag pa gang zag dang chos la bdag med pa'i rang bzhin nyi tshe ba ma yin pa'i bdud rtsi 'di ni skyob pa shin tu gsol te /
des na rnam pa thams cad kyi mchog dang ldan pa'i shes rab dang /
thugs rje'i rdul phra rab 'dus pa'i sku /
nyon mongs pa dang /
shes bya'i sgrib pa'i phung po ma lus pa dang bral ba /
thams cad kyi mchog 'khor ba ji srid bar bzhugs so / /
'di ltar de ni bdag med pa dang po rtogs pas blo rnam par dag pa nyan thos dang /
rang sangs rgyas rnams kyis yang ma yin na /
log pa bdag tu lta ba la zhen pa lha chen po khyab 'jug dang /
tshangs pa la sogs pa'i sa ma yin par lta ci smos /
de phyir log par bstan pa yi / /
grub mthar 'chel ba'i blo can la / /
de lugs rjes 'jug blo can rnams / /
snying rje nyid ni rab tu skye / /
bdag dang gzhan gyi lus la sdug bsngal gyi rgyun bskal pa mi nyung bar rjes su 'brel ba'i rgyur 'gyur ba /
log par bstan pa'i chos 'dul ba byed pa rnams dang de'i rjes su 'gro ba rnams la de kho na shes pa 'di lta bu tshol bas de kho na mchog gtan la phebs nas bde bar gshegs pa'i bstan pa snying rje'i rigs kyi khyim khas len pa /
skyes bu lcid khyer ba /
rtogs pa dang ldan pa rnams kyi snying rje chen po /
mi mthun pa'i phyogs chung ngu dang yang ma 'dres pa skye ste /
gzhan sdug bsngal dang bral bar 'dod pa ni snying rje chen po yin no / /
de dag gi sdug bsngal dang /
de'i rgyu rab tu 'phel na skye bar 'gyur te /
bud shing bsnan na me lce 'bar ba bzhin no / /
don dam pa la rnam par sdang ba dag ni sdug bsngal gyi rgyu'i mchog la gnas pa yin te /
'di dag ji lta bar bya ba dag ni de ltar bdag dang gzhan gyi dag ma yin te /
de dag ni rlung gis bskyod nas chu'i chu bur byung ba lta bur shin tu mi rtag pa /
bdag la phan pa cung zad kyang mi nus pa'i lus rnag can grangs yod pa gcig gsod par zad kyi /
'di dag ni 'khor ba ji srid bar bzhugs pa /
bdag dang gzhan gyi don phun sum tshogs pas mdzes pa /
grangs las 'das pa'i rgyal ba dang 'brel pa'i chos kyi sku la gnod pa ste /
de'i sa bon chos kyi de kho na la mos pa la gnod pa byed par zhugs pa'i phyir ro / /
de nyid kyi phyir dam pa'i chos spong ba'i rnam par smin pa shin tu mi bzad pa rnam pa mang po mdo sde las brjod do / /
yang gsungs pa /
shin tu rgya cher rab zab la / /
sgyid lug shin tu ma sbyangs pa / /
bdag gzhan dgra dag gti mug gis / /
da ltar theg pa che la smod / /
tshul khrims las ni nyams bla yi / /
lta bas cis kyang ma yin te / /
tshul khrims kyis ni mtho ris 'gro / /
lta bas go 'phang mchog tu 'gyur / /
gti mug dbang gis bsgribs gyur te / /
gang zhig yang dag bgegs byed pa / /
de la dge ba'i 'gro ba med / /
thar pa med pa smos ci dgos / /
gnod pa'i sa bon gyur pa yi / /
mu stegs byed mang mthong nas ni / /
chos 'dod skye ba po rnams la / /
snying rjer mi 'gyur su zhig yod / /
ce'o / /
zla ba sgron ma'i ting nge 'dzin las /
dang po bzod pa'i khyad par las ji skad du gsungs pa bzhin no / /
'di ltar gzhan gyi lugs 'di la brtags na nyid ma'i 'od zer shin tu 'jebs pa /
gangs ri kha ba'i du ma grugs la bab na 'ju bar 'gyur ba lta bur gting mi tshugs pas bdag legs su 'dod pa rnams 'di la ma zhen par bya ba ched du ched cher 'dzin to / /
gzhan yang kho bo bdag cag dang /
gzhan gyi gzhung lugs rgya cher dpyad pas rten cing 'brel bar 'byung ba spros pa'i tshogs thams cad dang bral ba 'di de kho na bsdus pa dang /
don dam pa gtan la dbab pa la sogs par dpyad zin gyis /
shin tu rgyas par 'dod pa dag gis de dag las khong du chud par gyis shig /
de'i phyir /
blo nor ldan pas lugs gzhan la / /
ji ltar snying po med mthong ba / /
de ltar de dag skyob pa la / /
gus pa shin tu skye bar 'gyur / /
bdag shes pa su zhig gzhan gyi lugs ni rigs ngan blun po'i skye bo la yang grags pa'i yul rags pa la yang 'khrul par mthong la /
de bzhin gshegs pa'i gsung rab thog ma dang /
bar dang /
tha mar dge ba /
gser bzang po lta bur bsreg pa dang /
gcad pa dang /
brdar ba dang /
'dra ba'i mngon sum dang /
rjes su dpag pa dang /
rang gi tshig rnams kyis gnod par ma gyur pa ni 'khor ba rnams dang ma 'dres pa'i ye shes kyi de kho na shin tu 'thibs po la 'khrugs pa med par mthong nas mi dang lha yul pa'i 'dren pa mtha' dag gi cod pan gyi phreng bas zhabs pad ma gnyis mdzes par byas pa dang ldan pa'i 'jig rten gyi bla ma bdag shes pa su zhig mngon par ma zhen pa'i tshul gyis sgrub pa snying por byed pa'i dad pa mi skyed /
de'i phyir de ltar /
yang dag shes tshol sngon btang ste / /
don de rnam par nges byas nas / /
lta ngan 'thibs gnas 'jig rten la / /
snying rje kun tu bskyed nas su / /
'gro don byed pa par gyur pa / /
byang chub blo rgyas mkhas pa ni / /
blo dang snying rjes brgyan pa yi / /
thub pa'i brtul zhugs yang dag spyod / /
yang dag dad pas rjes 'brangs pa / /
rdzogs pa'i byang chub sems bskyed nas / /
thub pa'i brtul zhugs blang byas te / /
de ni yang dag shes tshol brtson / /
blo mig zhib pa'i blo ldan dag /
lam gang nas ni 'jug 'gyur pa / /
lung dang rigs pa gsal ldan pa / /
de ltar phyogs tsam bstan pa yin / /
'dir ni zla ba dag 'dra'i bsod nams bdag gis gang thob pa / /
des ni thub mchog lugs kyi yang dag dga' ldan 'jig rten kun / /
lta ngan mun pa'i dra ba rab tu mang po rnam bsal nas / /
srid pa'i 'dod chags rab tu bsal te byang chub thob par shog /
bdag kyang yul gyi longs spyod myang bas brgyal ba'i mun bsal cing / /
yang dag dam par rig cing yang dag rig dang 'grogs pa dang / /
gzhan gyi don la gcig tu gzhol zhing 'jam pa'i dbyangs kyi zhabs / /
gtsang ma pad+mar brten cing shin tu brtan pas gus par shog /
gsal ba'i lung dang rigs pa dag gis gang zhig 'dir brjod pa / /
rgyal ba khyu mchog dam pa'i gsung rab sgron chen yang dag par / /
gsal byed 'di ni sa la dngos rnams dngos po'i ngo bo yang dag pa / /
ji srid mi 'dor de de srid rnam pa kun tu gnas gyur cig /
rgyal ba gang dag rten 'brel 'byung / /
rtog pa mi bzad da ba kun / /
rnam grol gsungs pa de dag la / /
rtag par rgyun du phyag 'tshal lo / /
de lta'i tshul du dbu ma yi / /
rgyal 'di bdag gis byas pa ni / /
rigs dang mdo sde sna tshogs kyis / /
rin chen bkod pas mdzes par byas / /
zhib pa'i blo yis 'di rtogs nas / /
zla sgron la sogs blo zab rnams / /
skye bo blo yi nor ldan zhing / /
brtan rnams 'jigs med bsgom par shog /
brtan rnams 'di 'dzin byed pa dang / /
mkhas la ston par byed pa ni / /
bdag dang gzhan la khyab mchog gi / /
yongs su mgu bar rab tu byed / /
dmigs pa can kun spyi brtol gyis / /
rlom pa rnam par bsal byas nas / /
spobs pa so sor rig pa yis / /
shin tu mtho bar 'gying bar byed / /
zab mo'i chos kyi yang dag nyid / /
ston pa mdzad pa'i thub chen gyi / /
grags pa dag ni phyogs rnams kyi / /
rab 'byam kun tu rgyas par byed / /
chos la bdag med sgrub pa'i phyir / /
slob dpon snga ma stong snyed kyis / /
sgrub pa rnams ni sbyar mdzad pa / /
ma khyab 'dra ba gang yin rnams / /
mkhas rnams yang dag dag pa 'di / /
shes nas da ni de dag la / /
'dod pas dri med rab 'brel pa / /
rnam par nges par byed par shog /
gang dag de la 'phyas byed pa / /
'phya ba'i bdag nyid de dag kyang / /
dogs med rjes 'gro ldog ldan gyis / /
tshegs med tshar gcod byed gyur cig /
dbu ma'i rgyan 'di ni slob dpon zhi ba 'tsho bdag dang gzhan gyi grub pa'i mtha'i rgya mtsho'i pha rol tu son pa /
'phags pa ngag gi dbang phyug gi zhabs kyi pad+ma rnyog pa med pa'i ze'u 'bru spyi bos len pas mdzad pa rdzogs so // //
rgya gar gyi mkhan po shI len+d+ra bo d+hi dang /
zhu chen gyi lo tsA ba ban+de ye shes sdes bsgyur cing zhus te gtan la phab pa // //
[
