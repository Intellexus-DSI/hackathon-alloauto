@## / /
rgya gar skad du /
na yA lo kA sid+d+hi /
bod skad du /
rigs pa grub pa'i sgron ma /
'phags pa 'jam dpal la phyag 'tshal lo / /
ma rtogs log rtogs the tshom las / /
grol nas nges don gnas bya'i phyir / /
phyogs shes nga rgyal bcom nas ni / /
bden dang 'brel ba'i mtshon byed dgod / /
gzhal bya 'jal byed 'jal tshul dang / /
dgos ched bsdus don dbye ba dang / /
'dus 'bras bus lus gzhag go / /
snang grags myong rig chos rnams la / /
bden dang 'brel pa'i mtshon byed kyis / /
rang gi ngo bo rgyu 'bras dang / /
de dag sgro skur bral bar 'jal / /
des ni rang gi ngo bo dang / /
byed dang mngon par grub pa dang / /
rigs pa'i the tshom sel ba dgos / /
bsdu na ngo bo nges tshig dang / /
tshig dang mi mthun phyogs kyis bsdu / /
bden dang 'brel pa mtshon pa'i ngo / /
ngang tshul ji ltar gnas pa de / /
ldan dang 'brel legs 'grig dang thob / /
tshig don gnas lugs mtshan ma dang / /
nges pa'i shes pa 'brel legs tshig /
rtogs nas lam zhugs don grub pa'o / /
de bral nga rgyal tshan kha yis / /
mu cor 'dod rgyal smra ba'o / /
dbye na grangs dang mtshan nyid dang / /
'jal ba'i tshad dang thal ba'i sa / /
chos nyid bya byed ltos 'thad sgrub / /
de yi cha yis khyab pas na / /
chos rnams rten cing 'brel bsgrub pa / /
mtshon par bya ba mtshon byed pa / /
de nyid yin par sgrub pa'o / /
chos nyid byed dang mngon par grub / /
rigs pa'i dngos gzhi dri med cing / /
dngos gzhing snang ba ma log pa / /
de srid rigs pa bzhis 'jal tshad / /
chos nyid thal drags dngos por 'gyur / /
bya ba byed pa rgyur smrar 'gyur / /
ltos pa ltos dgos dbang phyug rgyu / /
'thad sgrub mngon pa'i nga rgyal 'gyur / /
'dus thams cad chos nyid de / /
ji ltar sgrub kyang bya byed dang / /
ltos pa'i rigs pas grub pa la / /
'thad pa sgrub pas nges mtshon pa / /
chos nyid ngang las ma 'das pas / /
gtan tshigs gtan la 'bebs sgrub na / /
rigs pa thams cad gtan tshigs nyid / /
gtan la 'bebs par 'dus pa yin / /
de la mngon sum rjes su dpag /
rang bzhin gtan tshigs nyid 'dus te / /
de chos khyab pa mtshan nyid pas / /
ma 'bel khyab pa mi sred la / /
tha dad 'brel pa'ang mi 'thad de / /
'di ltar rgyu 'bras 'brel pa yang / /
rgyu yi rang bzhin 'bras skyed pa'i / /
bya ba byed pa las mi 'da' / /
'bras bu'i rang bzhin rgyu nyid la / /
ltos te 'byung ba las mi 'da' / /
tha dad gyur pa'i 'brel pa ni / /
mkhas pa nam yang mi 'dod la / /
bya ba byed pa tshogs pa na / /
ltos pa mi 'byung mi srid de / /
ltos pa'i 'bras bu gcig byung na / /
byed pa tshogs las ma byung min / /
byed pa log na ltos pa ldog /
ltos med byed pa tshogs pa yang / /
gshis la srid pa ma yin pas / /
med na mi 'byung rag las 'brel / /
khyab pa rang bzhin nyid du bas / /
des ni ma rtogs log rtogs dang / /
the tshom las grol nges don gshes / /
thams cad mkhyen pa yul med cing / /
stong nyid brgyan pa'i sangs rgyas pa'o / /
phyogs lta gcod pa'i rigs pa'i tshig /
skyes thob shes rab la brten te / /
mdor bsdus dge bsnyen ngas bkod 'dis / /
kun kyang rigs pa'i gnas grol shog /
rigs pa grub pa'i sgron ma zhes bya ba slob dpon tsan+d+ra go mis mdzad pa rdzogs so // //
paN+Di ta shrI siM ha pra b+hA dang /
lo tsA ba dge slong bai ro tsa nas bsgyur ba'o //
[ ]
