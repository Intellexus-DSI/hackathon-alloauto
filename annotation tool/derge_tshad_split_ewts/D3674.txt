@## / /
sgrol ma'i dkyil 'khor du 'jug pa'i cho ga mdor bsdus bzhugs // @## / /
bcom ldan 'das ma la phyag 'tshal lo / /
mdor bsdus pa la dga' rnams phyir / /
sdom tshig le'ur byas pa yin / /
phyogs rnams gtsang mnyen bde ba dang / /
kun du dri ngad ldang gyur pa / /
bde ba can gyi zhing khams ltar / /
sa gzhi byin gyis brlab par bgyi / /
phyi nang ma bsgribs gsal ba dang / /
rin chen rnams las grub pa yi / /
thub pa'i dbang po sras bcas kyi / /
gzhal yas khang du byin brlab bo / /
bla ma dkyil 'khor lha tshogs dang / /
phyogs bcur bzhugs pa'i sangs rgyas sras / /
bka' sdod phyogs skyong ma lus pa / /
de ring spyan 'dren gshegs su gsol / /
gtsang zhing dri zhim bsil ba yi / /
dri chab bdud rtsi'i rgyun lta bus / /
rgyal ba sras bcas ma lus la / /
chu gsum gyis ni mnyes par bgyi'o / /
dus gsum bzhugs pa'i bla ma lha / /
rin chen gsum ni nam mkha' la / /
til gyi gang bu ltar dmigs nas / /
sgo gsum gus pas phyag 'tshal lo / /
me tog la sogs nyer spyod dang / /
rgyal srid bdun dang grub pa'i rdzas / /
mchod sprin nam mkha' gang dmigs te / /
'gro ba bsgral phyir dbul bar bgyi'o / /
bdag dang sems can mkha' mnyam gyis / /
thog med dus nas da lta'i bar / /
ma lus sdig pa ci bgyis pa / /
shin tu 'gyod pas bshags par bgyi'o / /
mngon mtho nges legs rgyur gyur ba'i / /
skye bo'i dge ba gang bgyis dang / /
'phags pa'i tshogs kyis gang bgyis la / /
lhag par spro bas yi rang ngo / /
sgo gsum nyams len mi dge bcom / /
ched du bya ba gzhan don brtson / /
lam bde tshegs chung 'jug pa zab / /
sdom pa gsum la gnas par bgyi'o / /
btang bar dka' ba'i lus 'di ni / /
mgon dang bde gshegs sras bcas la / /
bran g.yog nyid du dbul lags kyis / /
deng nas khyed kyi 'bangs su mchi'o / /
rgyal srid bu dang chung ma dang / /
'bru dang rta glang bran du bcas / /
sa gzhi gser sogs rin po che / /
gus pas thub mchog rnams la mchod / /
sbyin dang tshul khrims sgom pa dang / /
thos bsam tshogs gnyis ci bsags pa / /
dus gsum bsdus pa'i dge ba gang / /
thub pa chos kyi spyan la dbul / /
sgeg 'dzum ldem zhing brjid pa dang / /
rngam zhing khros pa khro bo'i gzugs / /
sras bcas sku yi dkyil 'khor la / /
dad pas mig mi 'dzums pas blta'o / /
sangs rgyas byang chub ma lus pa'i / /
tshe dang yon tan mthu stobs dang / /
sku gsum mdzad pa ma lus la / /
rtag tu gus pas skyabs su mchi / /
bla ma rdo rje slob dpon dang / /
yi dam dkyil 'khor lha tshogs te / /
sangs rgyas chos dang dge 'dun la / /
rtag tu gus pas skyabs su mchi'o / /
rgyal ba byang chub mchog brnyes nas / /
cung zad snyoms par bzhugs pa la / /
tshangs pa lta bur gus pa yis / /
chos kyi 'khor lo bskor bar bskul / /
byang chub mdzad pa mthar phyin nas / /
bde gshegs mya ngan 'da' bzhed la / /
ji srid 'khor ba mtha' yod par / /
sems can don du bzhugs su gsol / /
ji ltar sngon gyi skyob pa yis / /
byang chub sems ni bskyed pa ltar / /
de bzhin bdag kyang sems can phyir / /
byang chub chen por sems bskyed do / /
rgyal sras 'jig rten skyong rnams la / /
sku gsum grub dang rig pa 'dzin / /
las tshogs phrin las rnam dbye sogs / /
las bcol de ni grub par mdzod / /
'dir ni nyes pa gang bgyis pa / /
gang yang lus can skyabs gyur la / /
ma 'tshal ba rnams bshags par bgyi / /
gtso bos cis kyang bka' gnang 'tshal / /
'bras bu mchog dang thun mong ste / /
ma nor tshig don shes rab dang / /
spobs pa mthu rtsal phun tshogs pa'i / /
dngos grub de dag gnang bar rigs / /
dus gsum bsags pa'i dge ba ni / /
tshogs gnyis bdud rtsi lta bu 'dis / /
sku gsum 'bras bu grub gyur nas / /
gzhan don 'bad med 'byung bar shog /
dkyil 'khor du 'jug pa'i cho ga mdor bsdus pa /
slob dpon b+ha ba b+ha Tas mdzad pa rdzogs so //
[ ]
