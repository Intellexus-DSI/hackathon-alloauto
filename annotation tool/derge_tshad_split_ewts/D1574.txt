@## / /
rgya gar skad du / /
shrI badzra bA rA hI pra dz+nyA A lo ke kr-i t+ya sto tra nA ma /
bod skad du /
dpal rdo rje phag mo shes rab gsal byed ma'i bstod pa zhes bya ba /
dpal rdo rje phag mo la phyag 'tshal lo / /
g.yas brkyang g.yon bskum gar stabs bzhengs pa ni / /
gzi ldan blta bas mi ngoms yid 'phrog ma / /
'dzum ldan zur gzigs sgeg mo'i zhabs pad la / /
bdag blo gus pas spyi bos gus phyag 'tshal / /
skyabs sems tshad med bzhi bsgoms rang snying gar / /
oM gyur nyi steng hrIH dkar 'od 'phros pas /
khyod sogs rgyal ba sras bcas sgeg mo'i tshogs / /
phyag 'tshal mchod sogs gar byed la phyag 'tshal / /
sngags kyis stong par rab sbyangs paM yig las / /
pad+ma'i steng du aM gyur nyi ma'i steng / /
hUM gyur nyi dkyil hrIH dkar rdo rjes mtshan / /
yongs gyur dpa' mo'i sku la phyag 'tshal lo / /
khyod sku gcer bu zhal gcig mche ba gtsigs / /
cung zad khros pa'i smin g.yo spyan gsum dmar / /
khrag 'dzag mi mgo lnga bcu'i do shal gyis / /
sku brgyan 'jigs med sku la phyag 'tshal lo / /
chu shel ltar gsal dung gi mdog 'dra zhing / /
sna tshogs 'khor lo rgyan cha lnga yis brgyan / /
yid 'ong sil sil dar dpyangs 'phur lding gis / /
rab dgyes bzhad ma'i gsung la phyag 'tshal lo / /
phyag gnyis g.yas pa rdo rjes dbugs bral la / /
bsnun 'phyar g.yon pa gru mor kha T+wAM dang / /
bdud bzhi'i thod khrag thugs kar bsnams nas gsol / /
'jigs rung sgrogs pa'i gsung la phyag 'tshal lo / /
sna tshogs pad+ma'i steng na nyi ma la / /
skyes bu dbugs bral mgo bo g.yas bstan steng / /
zhabs gnyis g.yas brkyang g.yon bskum gar stabs bzhugs / /
rngam 'jigs drag sgrogs gsung la phyag 'tshal lo / /
dbu skra bung ba ltar gnag me tog thod / /
g.yas g.yon rgyab 'phyang phyed bcings thor tshugs na / /
sems can kun la brtse ba'i mi bskyod 'dzin / /
snying rjes sngags 'chang thugs la phyag 'tshal lo / /
ye shes lnga mtshon gangs ri ltar dkar ba'i / /
thod skam lnga yis khyod kyi dbu la brgyan / /
rngam pa'i tshul gyis bdud bzhi 'dul la brtson / /
bgegs 'dul rngam ma'i thugs la phyag 'tshal lo / /
zla ba'i 'od zer bcu drug lon pa'i gzugs / /
lang tsho rab rgyas sgeg mo'i sprul pa yis / /
lha mo sna tshogs kun nas spro bsdu bas / /
bdag mchod dgyes bzhi'i thugs la phyag 'tshal lo / /
mi shes blo yi rab rib bsal ba'i phyir / /
lte bar chu skyes ge sar g.yo ba'i dbus / /
tsha zer rgyal po 'od zer 'bar ba'i steng / /
hrIM bzhugs 'od dkar 'phro la phyag 'tshal lo / /
hrIH dkar d+hU tI nas bzhugs zhal nas 'thon / /
'od zer phyogs bcur 'phros nas sangs rgyas dang / /
mkhas pa'i yon tan bstan bcos sgyu rtsal sogs / /
'od kyis lte bar sdud la phyag 'tshal lo / /
de dag myur bar mgal me'i 'khor lo bzhin / /
lte ba nas zhugs zhal nas rab 'khor zhing / /
'od zer yon tan dang bcas gter bsdus nas / /
rab 'khor shes rab stsol la phyag 'tshal lo / /
khyod kyi blo gros rta bdun 'od zer gyis / /
gdul bya'i blo yi pad tshal rgyas byed cing / /
blo ngan blo yi mun pa sel mdzad pa / /
phrin las 'od tshogs 'phro la phyag 'tshal lo / /
khyod kyi thabs mkhas thugs rje'i rgya mtsho las / /
'jigs 'joms dbang sdud dug sel shes rab sogs / /
pad 'khrungs dngos grub sbrang rtsis gus ldan gyi / /
bung ba tshim par mdzad la phyag 'tshal lo / /
khyod kyi yon tan mtha' yas sangs rgyas mkhyen / /
bdag 'dras shes min sa bcu'i sems dpas kyang / /
bskal brgyar brjod kyang brjod par ga la nus / /
dpag med yon tan mnga' la phyag 'tshal lo / /
dngos su bshams dang blo yis sprul pa yi / /
yon chab me tog bdug spos mar me dang / /
dri chab zhal zas rol mo ci mchis rnams / /
blo yis blangs nas gus pa'i yid kyis mchod / /
dug gsum dbang gis sgo gsum mi dge'i las / /
gang bgyis ma lus rmongs pa'i yid kyis bshags / /
rang gzhan dge ba ji snyed bgyis kun la / /
bdag dang dga' ba'i blo yis rjes yi rang / /
bla med theg mchog ston pa'i gsung rab la / /
dri med chos kyi 'khor lo bskor du gsol / /
srid pa'i rgya mtsho ji srid ma bskams par / /
de srid yun du brtse bas bzhugs su gsol / /
bdag gis khyod kyi yon tan phyogs cha tsam / /
gus pa'i yid kyis bstod pa'i dge ba des / /
bdag ni 'gro ba'i ma rig mun sel zhing / /
rdo rje 'chang gi go 'phang thob par shog /
dpal rdo rje phag mo shes rab gsal byed ma'i bstod pa slob dpon kong ka na pA das mdzad pa rdzogs so // //
paN+Di ta rat+na rak+Shi ta dang /
lo tsA ba dge slong grub pa dpal bzang pos bsgyur ba'o / /
[]
