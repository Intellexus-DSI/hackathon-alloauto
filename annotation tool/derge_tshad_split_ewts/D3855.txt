@## / /
rgya gar skad du /
ma d+h+yA ma ka hr-i da ya kA ri kA /
bod skad du /
dbu ma'i snying po'i tshig le'ur byas pa /
'jam dpal gzhon nur gyur pa la phyag 'tshal lo / /
gang gis de nyid rab brtag min / /
rnam shes bya min gzhi ma yin / /
mtshon min brtag min rig bya min / /
skye 'jig med cing bde ba dang / /
rnam brtag ma yin snang ba med / /
mtshan ma med cing gsal byed med / /
gnyis min gnyis med ma yin dang / /
zhi dang blo 'jug spangs pa dang / /
yi ge med pa yi ge yis / /
thugs rje nyid kyis bstan mdzad pa / /
ston pa ma nor nyid gsung ba / /
de la gus par phyag 'tshal lo / /
gzhan don bsgrub phyir brtul zhugs kyis / /
byang chub chen por blos byas rnams / /
de nyid bdud rtsir gzung ba'i phyir / /
nus pas cung zhig brjod par bya / /
byang chub sems ni mi gtong dang / /
thub pa'i brtul zhugs yang dag brtan / /
de nyid shes pa tshol ba ni / /
don kun sgrub pa'i spyod pa yin / /
byams pa dang ni snying rje dang / /
shes pa chen pos brgyan pa yi / /
sangs rgyas sa bon byang chub sems / /
de phyir mkhas pas de mi gtang / /
blo ldan snying stobs che ba dang / /
gzhan gyi sdug bsngal mi bzod cing / /
yang dag brtson 'grus brtsams pa dang / /
mthu dang ldan zhing mkhas pas ni / /
shes rab snang ba med pa yi / /
'jig rten kun la blta byas nas / /
'khor ba mi gtsang sa 'og nas / /
bdag nyid brgal bas bsgral bar rigs / /
gang zhig shes rab mtshon rnon gyis / /
'ching ba kun bcad grol gyur pa / /
snying rje'i bdag nyid ldan pa yis / /
gang phyir mgon med sdug bsngal ba / /
'khor ba'i btson ra mi bzad par / /
'dod chags la sogs sgrog gis bcings / /
bag med pa yi chang 'thungs nas / /
gti mug gnyid kyis log pa dang / /
rnam par rtog pa'i chom rkun gyis / /
dge tshogs ma lus brkus pa dag /
gal te grol bar mi byed na / /
mthu ldan mthu ni ci la phan / /
gang zhig lag pa'i mthus bsgrubs pa / /
'dod pas bskyed pa'i bde chung yang / /
gcig pu gdu bas za byed pa / /
de yang mkhas pas smad 'gyur na / /
'khor los sgyur dang dbang po dang / /
tshangs pa la yang rab bkod pa / /
sred pa rnam par gcod pa dang / /
thabs kyi sgo nas thun mong ba / /
len dang zad dang mthar thug dang / /
sdug la sogs pas mi 'gyur zhing / /
sdug bsngal ma lus zhi byed pa'i / /
de nyid don rtogs bdud rtsi ci / /
gzhan yang sngon chad nyon mongs pa'i / /
gdon gyis brlams pa bdag gis ni / /
rma la 'gyur byed 'debs pa bzhin / /
sdug bsngal nad pa gang sdug byas / /
skye ba gzhan du gang dag gis / /
byams dang bsnyen bkur phan pa byas / /
de la lan du phan gdags pa / /
mya ngan bzla las gzhan ci yod / /
gzhan don byed las byung ba yi / /
dga' bas sems dga' mkhas pa dag /
ral gri rab tu 'bar 'dra ba'i / /
srid pa dag gis gnod mi 'gyur / /
tshul khrims 'chal pa mi byed pas / /
ngan 'gro'i sgo kun bcad pa'i phyir / /
stong nyid lta ba goms byas pas / /
nyon mongs 'jug pa bcom phyir ro / /
mkhas pa bsod nams byas pa yis / /
'gro drug bskyed tshal dus ston ltar / /
mthong ba srid pa'i btson ra yis / /
skrag par 'gyur ba yod ma yin / /
skyon mthong phyir ni srid par min / /
brtse phyir mya ngan 'das mi gnas / /
gzhan don bsgrub phyir brtul zhugs can / /
srid pa na yang gnas par byed / /
'khor ba dang ni mya ngan 'das / /
gnyis dang gnyis min mi dmigs pa'i / /
mkhas pa gar yang mi gnas shing / /
srid pa na yang gnas par byed / /
byang lag rin chen bdun phyug cing / /
yon tan dpag med 'byung ba'i gnas / /
lha dang lha min phyag byas pa / /
dam chos 'khor lo bskor brnyes shing / /
mu tig 'pho 'dra'i grags pa dang / /
ston zla nya ba'i dri med pa'i / /
'od zer lta bu'i gsung dag gis / /
phyogs bcu dag ni rgyas mdzad la / /
dkon mchog gsum gdung gnas bya'i phyir / /
yon tan 'byung gnas dam pa'i sras / /
lha klu la sogs spyi gtsug gis / /
bstan pa mchod pa bzhag mdzad de / /
rang dang gzhan don mdzad pa'i phyir / /
de dag mya ngan 'das legs 'das / /
de las gzhan gang lus bcud chad / /
de yang mya ngan 'das pa yin / /
wa ni glang chen dregs pa yi / /
glad pa 'gems shing dbye mi sems / /
gdol pa rgya mtsho'i mthas klas pa'i / /
sa yi dkyil 'khor bskyang mi sems / /
de bzhin sems can dman pa yang / /
zab cing bla med rgya che ba / /
yon tan bgrang 'das 'byung ba'i gnas / /
sangs rgyas nyid la re ba'ang med / /
gzhal yas rmad byung bsam mi khyab / /
snang ba thams cad zil gnon pa / /
rdzogs sangs yon tan rin chen la / /
su zhig yid kyis sems mi bskyed / /
gzhan don byed pa dpa' ba dang / /
skyes bu chen po'i tshul ldan pa / /
su zhig 'khor mtha' med par yang / /
nyin gcig lta bur gnas mi byed / /
mkhas pa gang zhig 'das gyur kyang / /
gang gis gtam gzhi 'phel 'gyur ba / /
'phags pa gzhan don mdzad rnams kyi / /
lam gyi rjes su 'jug mi byed / /
su zhig chu shing dbu ba ltar / /
snying po med pa'i lus 'di dag /
gzhan phan rkyen du sgrub byed pas / /
lhun po snying por sgrub mi byed / /
ya rabs snying rje ldan pas ni / /
skad cig re re rga shi dang / /
nad kyi gzhir gyur lus dag ni / /
gzhan la bde skyid gzhir byed do / /
dam chos sgron ma dang bcas la / /
mi khom brgyad spangs khom pa 'di / /
skyes bu chen po'i spyod pa yis / /
'bras bu yod par bya ba'i rigs / /
dbu ma'i snying po las byang chub kyi sems mi gtong ba'i le'u ste dang po'o // //
de ltar 'gro la phan pa'i phyir / /
byang chub chen por brtan blangs pa / /
tshul dang mthun pa'i lam nyid du / /
rab tu zhugs pa rnam par mdzes / /
de ni byams pa gnod med dang / /
snying rje phan pa bsgrub pa yis / /
dam chos rtogs pa ngoms med dang / /
chos sbyin pa la ser sna med / /
drang dang nga rgyal bcom pa dang / /
yid kyis de nyid blta ba dang / /
gzhan skyon rtog la long ba dang / /
rang skyon 'byung bas 'jigs pa yin / /
rtsod dang 'jig rten 'du 'dzi dang / /
'jig rten rgyang pan rgyab kyis phyogs / /
yon tan med la'ang yon tan gyi / /
rgyun rnams skye bar rtag tu gus / /
snying rjes bskyed pa'i sbyin pa dag /
skye bo'i tshogs rnams thams cad kyi / /
sdug bsngal chu bo kun zhi'i phyir / /
thams cad mkhyen nyid 'dod pa skyed / /
tshul khrims dri med chus khrus dang / /
bzod pa'i se ral phreng dkar dang / /
brtson 'grus ral pa'i khur bcings dang / /
bsam gtan shes pa lhur len te / /
blo mig legs par bye ba dang / /
bstan bcos 'jig rten shes la mkhas / /
ngo tsha khrel yod gos dang ni / /
des pa'i ska rags 'ching ba yin / /
snying rje'i pags pa gnag 'chang zhing / /
dad pa dri med ril ba dang / /
dran pas dbang po'i sgo bsrungs shing / /
brtan pa'i sba stegs stan la 'dug /
theg pa chen po dga' chen gyi / /
dka' thub nags tshal yang dag bsten / /
bsam gtan dga' ba'i 'bras bu za / /
dran pa nyer gzhag spyod yul can / /
zab cing rgya che mdo sde'i mtha' / /
'don cing sdig pa bcom pa dang / /
bden pa gnyis la brten pa yi / /
rten cing 'brel 'byung nyi bshad zlos / /
sgrub pa'i me tog bsngags ldan pa / /
phyogs rnams kun du dris khyab pas / /
rdzogs pa'i sangs rgyas nyi ma la / /
nyin gcig bzhin du bsnyen bkur byed / /
so sor rtog pa'i me thab tu / /
mi dge'i kun du rtog pa sreg /
bla med go 'phang thob bya'i phyir / /
de ltar thub pa'i brtul zhugs spyod / /
dbu ma'i snying po las thub pa'i brtul zhugs la yang dag par bstan pa'i le'u ste gnyis pa'o // //
gang la shes pa'i mig yod pa / /
de la mig yod gzhan ma yin / /
des na gang phyir blo ldan dag /
de nyid shes pa tshol ba brtson / /
blo ldan 'jig rten gsum po dag /
thogs med mthong ba long bas kyang / /
blta 'dod thag ring cha phra dang / /
bsgribs pa'i don yang mthong bar 'gyur / /
mig stong pa yang blo med na / /
mig dang ldan pa ma yin te / /
mtho ris dang ni byang grol gyi / /
lam dang lam min mi mthong phyir / /
shes rab mig bye mthong ba dang / /
ma mthong khyad par 'dod pa yi / /
'bras bu re ba dug tsher gyi / /
sbyin pa sogs la 'jug mi byed / /
snying rjes thams cad mkhyen pa'i phyir / /
'khor gsum yongs su dag pa yi / /
sbyin la sogs la brtson byed cing / /
de la 'ang yid ni gnas mi byed / /
shes rab bdud rtsi ngoms byed dang / /
sgron ma snang ba thogs med dang / /
thar pa'i khang bzangs them skas dang / /
nyon mongs bud shing sreg pa'i me / /
blo gros de yang bden gnyis la / /
ltos nas rnam pa gnyis su 'dod / /
yang dag don rtogs rjes mthun phyir / /
yang dag kun rdzob shes pa yin / /
sbyin dang bsod nams ye shes kyi / /
tshogs rnams yongs su rdzogs byed dang / /
rgyu de dag gi 'bras bu dang / /
'brel dang mtshan nyid la sogs shes / /
byams dang snying rje bsgom pa dang / /
sems can sdud dang smin byed dang / /
skye mched bcu gnyis brten pa yi / /
shes rab brdar btags shes par bya / /
rtog pa'i dra ba ma lus pa / /
dgag pa sgrub par byed pa dang / /
zhi dang so so rang rig dang / /
rnam rtog med cing yi ge med / /
gcig nyid tha dad nyid bral dang / /
mkha' ltar dri med de nyid la / /
'jug pa med pas 'jug pa yi / /
shes rab don dam shes pa yin / /
yang dag kun rdzob rnams kyi skas / /
med par yang dag khang pa yi / /
steng du 'gro bar bya ba ni / /
mkhas la rung ba ma yin no / /
de nyid khang bzangs thog 'dzeg pa / /
yang dag kun rdzob them pa'i skas / /
med par rung ba ma yin pa / /
gang gi phyir ba de phyir ro / /
mkhas pas sems ni mnyam gzhag phyir / /
mngon par brtson pa nyid du bya / /
de bzhin thos byung shes pa la / /
de las gzhan shes rgyu phyir ro / /
ji ltar chu rnyog g.yo ba la / /
bzhin ni mthong bar mi 'gyur ba / /
de ltar sems mnyam ma bzhag dang / /
sgrib pas bsgribs la de nyid do / /
yid kyi glang po log 'gro ba / /
dmigs pa'i ka ba brtan po la / /
dran pa'i thag pas nges bcings nas / /
shes rab lcags kyus rim dbang bya / /
rgod pa mi rtag la sogs pa / /
yid la byed pas zhi bar bya / /
zhum pa dmigs pa rgya chen dag /
bsgom pas spang ba nyid du bya / /
g.yengs pas g.yeng ba'i mtshan ma la / /
nyes dmigs blta bas bsdu bar bya / /
zhum pa yang ni brtson 'grus kyi / /
phan yon mthong bas gzengs bstod bya / /
'dod chags zhe sdang gti mug gi /
rdzab dris sbags shing ma bsdams pa / /
mi sdug byams pa rten 'byung ba'i / /
chu dag gis ni bkru bar bya / /
dben zhing mi g.yo zhi ba dang / /
dmigs pa dag la gzhol ba dang / /
las su rung zhing mnyen shes nas / /
de la legs par btang snyoms bya / /
blo gros mnyam gzhag 'og tu ni / /
tha snyad sgo nas gzung bya yi / /
chos rnams dngos po 'di dag la / /
shes rab kyis ni 'di ltar brtag /
blo yis rnam par dpyad pa na / /
'di dag don dam yod dam ci / /
gal te yin na 'di de nyid / /
gal te gzhan na de btsal bya / /
phyogs su lhung bas sems gdungs pas / /
zhi ba nam yang rtogs mi 'gyur / /
'dus byas 'dus ma byas chos ni / /
phung po skye mched khams rnams so / /
nyon mongs sgrib pa spang ba'i phyir / /
nyan thos rnams la rab tu bshad / /
nyon mongs shes bya'i sgrib dri ma / /
spang phyir snying rje ldan rnams la / /
rag phyir dang po kho nar ni / /
gzugs kyi phung po brtag par bya / /
de la'ang dang por 'byung ba rnams / /
ji skad bstan pa'i gtan tshigs kyis / /
'dir ni sa la sogs pa dag /
don dam par na 'byung ba yi / /
ngo bo nyid min byas phyir dang / /
rgyu ldan sogs phyir shes pa bzhin / /
sa ni sra ba'i ngo bo min / /
'byung ba nyid phyir rlung bzhin no / /
sa yis las ni 'dzin ma yin / /
byas pa nyid phyir chu bzhin no / /
med kyang gal te de nyid du / /
sa yi dngos nyid sra snyam na / /
rnal 'byor pa dag de la ni / /
'byung dang 'bying ba mi rigs so / /
bsam gtan pa yi bsam gtan mthus / /
sa ni gsher ba nyid mi rigs / /
ngo bo nyid la 'gyur med phyir / /
yang na de sra nyid ma yin / /
de bzhin chu dang me rlung dag /
gsher la sogs pa'i dngos nyid min / /
de dag las kyang sdud pa dang / /
smin dang g.yo bar byed mi rigs / /
rlung la sogs pa kun rdzob tu / /
yon tan mnyam par mi 'dod min / /
lus kyi dbang pos dmigs phyir dang / /
'byung ba yin phyir sa bzhin no / /
sa la sogs pa rdzas yod min / /
tshogs pa'i yan lag min med phyir / /
gang dag ji skad bstan pa de / /
rdzas yod ma mthong nags tshal bzhin / /
sa la sogs pa yul gyi blo / /
de yang rdzas yod ma yin 'dod / /
rgyu dang bcas phyir 'jig pa'i phyir / /
nags tshal la sogs blo bzhin no / /
sa la sogs pa ston pa'i sgra / /
brjod pa rdzas su mi 'dod de / /
mnyam pa yin phyir dmag la sogs / /
ston pa'i sgra dag mi 'dod bzhin / /
pal sha pan d+ha la sogs pa / /
nags tshal rtsom pa yin mi 'dod / /
rgyu ldan la sogs gtan tshigs kyis / /
dper na rtsa ba la sogs bzhin / /
yan lag can gyi nags tshal ni / /
pa la sha la sogs brtsams min / /
de dag re rer ma rdzogs phyir / /
yal ga la sogs gang yin bzhin / /
nags tshal sgra ni ma nges pa / /
du ma'i rdzas grangs 'jug ma yin / /
khyad par can gyi blos brtag phyir / /
bum bzangs la sogs sgra bzhin no / /
gang phyir gzugs ni don dam du / /
mig gi dbang po'i gzung ba min / /
bsags phyir dper na sgra bzhin dang / /
'byung las gyur phyir de nyid bzhin / /
gzugs ni mig gis bzung min te / /
'byung las gyur phyir rang gzugs bzhin / /
bde la sogs 'byung rgyu phyir dang / /
brjod bya yin phyir ro sogs bzhin / /
de bzhin gzugs ni 'byung 'gyur min / /
'byung phyir me la sogs pa bzhin / /
rgyu ldan la sogs gtan tshigs kyi / /
yang na sems bzhin shes par bya / /
des ni kha dog dbyibs dang ni / /
bsags dang phra dang rags sogs kyi / /
dbye bas gzugs kyi mtshan nyid dag /
ji snyed rnam par brtags pa rnams / /
ji ltar rigs pa'i sbyor ba yin / /
bkag par khong du chud par bya / /
sgra dang dri dang ro dang reg /
dgag pa'i tshul yang de bzhin no / /
mig gi dbang po don dam du / /
gzugs la lta ba ma yin te / /
sems dang sems byung las gzhan phyir / /
dper na ri bo'i dbang po bzhin / /
yang na mig ni don dam du / /
gzugs la lta ba ma yin te / /
rnam shes dngos med mi skye'i phyir / /
pags pa dag la sogs pa bzhin / /
mig ni gzugs kyi yul can min / /
rang gi gzugs la mi 'dzin phyir / /
nyan la sogs pa'i dbang po dang / /
gzugs can yin phyir ro sogs bzhin / /
de bzhin lta po mig med pa / /
dpe yang med pas mthong ma yin / /
blta ba'i ngo bo nyid yin pas / /
ji ltar gzugs la blta bar rigs / /
blta ba'i ngo bo nyid min pas / /
ji ltar gzugs la blta bar rigs / /
gal te lta po nyan po na / /
ci phyir de ni nyan por 'gyur / /
de shes nyid dang rtag mi 'dod / /
bsgyur rung khyad par yin pa'i phyir / /
gcig nyid ma yin tshul gnyis phyir / /
lus gzhan dag gi gzugs bzhin no / /
de bzhin mig gi dbang po ni / /
gzugs la dmigs pa'i byed mi 'dod / /
yid bral nyid na lta po las / /
gzhan phyir nyan la sogs pa bzhin / /
de ni lta po nyid mi rigs / /
mig la sogs la ltos pa'i phyir / /
yid bzhin yongs su 'gyur phyir dang / /
de bzhin gzugs brnyan 'char phyir ro / /
lta po ji ltar yid dang 'dra / /
dbang po gzhan gyis mi mthong phyir / /
yid ni yang dag nyid du na / /
lta bar mi 'dod bdag bzhin no / /
de ni lta min tshogs pa dag /
rdzas su med phyir de nyid bzhin / /
byed po nyid rung chos gzhan dag /
mngon par 'grub phyir dril bu bzhin / /
mig ni 'od zer ldan mi rigs / /
dbang po yin phyir dbang gzhan bzhin / /
mtshan mo rgyu ba'i mig 'bras snang / /
dbang po snang ba ma yin no / /
mig ni bde sogs bdag nyid min / /
dngos po yin phyir skyes bu bzhin / /
mig ni kun tu song min te / /
g.yo phyir de 'bras la sogs bzhin / /
yang na mig ni kun 'gro min / /
gzhan don nyid phyir bum pa bzhin / /
gzugs dmigs 'gyur ba'i rgyu yin phyir / /
dper na gzugs bzhin de bzhin no / /
mig ni me dang ldan ma yin / /
dbang po yin phyir lpags sogs bzhin / /
'byung chen dang sogs bdag nyid ni / /
me shas che ba ma yin no / /
mig ni yul dang phrad ma yin / /
dbang po yin phyir yid bzhin dang / /
rgyu phyir rgyu dang ldan pa'i phyir / /
yang na gzugs la sogs pa bzhin / /
sna sogs yul phrad 'dzin mi 'dod / /
phyi don mngon sum 'dzin phyir dang / /
'das dang ma 'ongs mi 'dzin phyir / /
dper na mig gi dbang po bzhin / /
sgrub dang 'dra bar bkag pa'i phyir / /
lus la sogs pa ma nges min / /
mig rna yid kyi mtshan nyid gsum / /
yul dang ma phrad 'dzin ma yin / /
lta ba ji ltar rgyas bshad pas / /
nyan dang snom dang myang ba dang / /
lus kyi dbang po gsal ba dag /
nges par khong du chud par bya / /
sgra dang dri dang ro dang reg /
dgag pa'i tshul yang de yin te / /
mkhas pas gzu bo'i blo dag gis / /
ci rigs par ni shes par bya / /
tshor ba don dam nyid du na / /
myang ba'i bdag nyid yin mi rigs / /
rnam shes mtshungs par ldan pa'i phyir / /
de las gzhan pa'i sems byung bzhin / /
bde ba phan 'dogs mi 'dod de / /
reg las byung phyir de gzhan bzhin / /
sdug bsngal gnod pa'i bdag nyid min / /
gtan tshigs bstan pas shes par bya / /
sdug min bde min mi 'dod de / /
'bras bu sred phyir gzhan bzhin no / /
rnam shes ngo bo nyid kyang ni / /
dgag pa smra bar 'dod phyir ro / /
'du shes 'du byed rnam gnyis dag /
des ni rnam par bshad gyur te / /
mkhas pas gzu bo'i blo dag gis / /
ci rigs par ni shes par bya / /
rnam shes don dam nyid du na / /
dngos po rnam rig dngos nyid min / /
dmigs dang bcas phyir 'du shes bzhin / /
yang na 'jig phyir mar me bzhin / /
phung po lnga po rnam dpyad pa'i / /
sgrub pa ji skad bstan pa des / /
phung po rnams kyi khams shes bya / /
skye mched rnams kyang shes par bya / /
skye sogs 'dus byas nyid kyis ni / /
mtshan nyid mtshan gzhi nyid mi rigs / /
'dus byas yin phyir rtogs bya'i phyir / /
de las gzhan pa nyid bzhin no / /
dngos rnams mtshan nyid yod pa'i phyir / /
ngo bo nyid yod nyid mi 'dod / /
de phyir gtan tshigs don ma grub / /
don 'gal nyid du'ang gyur pa yin / /
sa yi mtshan nyid sa nyid kyis / /
sra ba nyid du mtshon mi rigs / /
lus kyi rnam shes rgyu yin phyir / /
me nyid kyis ni mi rigs bzhin / /
glang gi mtshan nyid glang nyid kyis / /
nog dang lkog shal sogs mi 'dod / /
khyad par can gyi blos brtag phyir / /
dper na bong bu'i mtshan nyid bzhin / /
gcig na ji ltar mtshan nyid yin / /
des ni de nyid mi mtshon phyir / /
gzhan na ji ltar mtshan nyid yin / /
gzhan gyis gzhan nyid mi mtshon phyir / /
ma song ba la don dam du / /
'gro ba yod par mi 'dod de / /
lam yin phyir dang 'gro med phyir / /
dper na ma 'ongs lam bzhin no / /
'gom la don dam nyid du na / /
'gro ba yod pa ma yin te / /
song dang ma song ma gtogs par / /
'gom pa rtag tu med phyir ro / /
'gom pa song dang ma song bar / /
brjod pa min la'ang 'gro med de / /
lam yin phyir na 'das pa bzhin / /
yang na ma 'ongs lam bzhin no / /
'gro ma grub phyir 'gro po med / /
de phyir de ni 'gro mi 'dod / /
'gro po min par 'gro mi rigs / /
'gro dang bral phyir sngon bzhin no / /
rang las gzhan pa'i don 'brel la / /
'gro po snyam pa'i blo 'di 'dod / /
blo dang sgra rjes 'jug pa'i phyir / /
dbyug can bzhin min rjes 'gro med / /
rgyun chags yul gzhan 'byung ba yi / /
'du byed rgyun la brten nas ni / /
me la sogs bzhin 'khrul pa'i 'gro / /
de yang kun rdzob de nyid min / /
ser skya pa yis rnam brtags pa'i / /
'gro po don dam nyid mi rigs / /
tshogs pa rdzas su med phyir dang / /
yang na g.yo ba med phyir ro / /
gal te tshogs pa rdzas yod de / /
tshogs byed ma bzung gzung med phyir / /
de yi bdag bzhin de mi rigs / /
de dag rdzas su med phyir ro / /
bya ba lhag ma dgag pa yang / /
phyogs des rab tu bstan pa yin / /
gal te dngos nyid yod 'dod de / /
'khor dang thar pa yod phyir na / /
gang tshe ji ltar rnam brtags pa / /
de dag rang bzhin rnam dpyad na / /
nges gzung med pa de yi tshe / /
ji ltar bcings shing gang nas thar / /
ngo bo nyid yod ma yin pa / /
sgyu ma rmi lam lta bu dang / /
rang gi rgyu dang rkyen dbang las / /
bdag nyid khyad par 'thob la 'thad / /
ming dang gzugs ni don dam du / /
'khor bar rigs pa ma yin te / /
'dus byas yin phyir phyi rol gyi / /
sa la sogs pa mi 'dod bzhin / /
ming gzugs don dam nyid du na / /
ji ltar yang ni thar mi 'gyur / /
skye dang ldan phyir 'jig pa'i phyir / /
phyi rol chu la sogs pa bzhin / /
gang zag yang dag nyid du ni / /
'khor dang thar par mi 'gyur te / /
gdags bya yin phyir khang pa bzhin / /
brjod bya yin phyir ri dang 'dra / /
yang na gang zag gang zag min / /
rgyu dang ldan phyir bum pa bzhin / /
skye dang ldan phyir 'jig pa'i phyir / /
shes bya yin phyir 'ong ba bzhin / /
gang zag brjod du med phyir bas / /
rdzas su yod par mi 'gyur ste / /
dri dang dkar sngor brjod med pa'i / /
mo gsham bus ni ma nges 'gyur / /
de ltar phung po bdag med cing / /
srog med sems can yod min pa / /
mkhas pas gzu bo'i blo dag gis / /
ci rigs par ni shes par bya / /
lus dang dbang po'i tshogs rnams la / /
de nyid du na bdag med 'dod / /
rgyu dang ldan phyir ka ba bzhin / /
yang na bsags phyir grog mkhar bzhin / /
dran pa dang ni ngo shes dang / /
shes skye la sogs gtan tshigs kyi / /
bdag yod nyid du dam 'cha' ba / /
gtan tshigs rnams ni ma grub nyid / /
gal te dbang bcas lus la ni / /
bdag yod nyid du sgrub byed na / /
gtan tshigs thun mong nyid mi 'gyur / /
rjes su 'gro ba med phyir ro / /
gal te bdag sgra don bzhin te / /
'ga' la nye bar gdags pa'i phyir / /
seng ge'i sgra dang 'dra zhe na / /
bdag ni grub pa nyid mi 'gyur / /
ci ste rnam shes yul la ni / /
don bzhin gzhan la sgrub byed na / /
rtag dang kun 'gro sogs bral phyir / /
'gal ba nyid du 'gyur ba yin / /
de phyir gang la'ang don dam du / /
bcings dang thar pa yod mi 'dod / /
song dang ma song 'gom pa yis / /
de bzhin sems la lhag ma bshad / /
gang tshe sems ni 'gag pa la / /
mngon du phyogs shing skyes pa'i tshe / /
gang la gang gis chags par 'dod / /
chags pa 'gags la'ang mi 'dod do / /
gal te skye bzhin chags zhe na / /
de ci gal te skye mngon phyogs / /
ma skyes pa la de mi 'dod / /
gzhi med bya ba mi ldan phyir / /
skye bzhin skyes dang ma skyes par / /
brjod pa mig la'ang chags pa med / /
brjod med sems kyang chags min te / /
brjod du med phyir 'dod chags bzhin / /
gal te sems ni chags pa yi / /
rnam par shes pa chags 'dod de / /
shel la tshon chags blo bzhin na / /
de'i blo ji ltar chags nyid yin / /
de ltar chags pa med pa'i phyir / /
'dod chags rtog pa kun rdzob yin / /
'dod chags bzhin du chos rnams kun / /
ci rigs par ni shes par bya / /
dngos po rdzas la rten rigs na / /
de yang de las dbyer yod min / /
de phyir 'dod chags ji bzhin du / /
sems la'ang chags pa 'thad mi 'gyur / /
'dod chags chags las gzhan mi rigs / /
chags pa ma bzung gzung med phyir / /
chags pa nyid bzhin tha dad na 'ang / /
des ni mi chags gzhan bzhin no / /
dngos po rnam par rig pa'i sems / /
'dod chags las gzhan yod min te / /
dmigs pa la sogs mtshungs phyir dang / /
tha dad rgyu gzhan med phyir ro / /
de phyir 'dus pa gcig rang nyid / /
skyes la ltos nas 'dus pa can / /
tha dad bstan pa nyid 'dod de / /
me tog rgyas pas shing bzhin no / /
de spangs phyir ni mya ngan 'das / /
mi rigs de nyid mi 'thad phyir / /
mya ngan 'das pa don dam du / /
dngos dang dngos med mtshan nyid min / /
gal te mya ngan 'das dngos na / /
dngos po yin phyir de 'dus byas / /
gnyen po ma yin 'dus byas phyir / /
dper na 'dus byas 'gags pa bzhin / /
gal te dngos med gzhan brten 'gyur / /
dngos po med phyir zhig pa bzhin / /
de ni gnyen por mi 'dod de / /
gzhan la brten phyir zhig bzhin no / /
de ni 'dus ma byas mi rigs / /
dgag pa gong du bstan pa'i phyir / /
grangs can dag gis rab brtags pa'i /
grol ba'i sems las khyad ci yod / /
nyon mongs rnam rtog gtsub shing las / /
byung ba rang gi ngang zad pa / /
de la bsags pa yod min pas / /
gang zag khyod thar mi zad 'gyur / /
skye ba med la rtog pa yang / /
de bzhin med phyir tshul nyid mtshungs / /
zad pa can nam zad med na / /
gang gi zad pas thar pa smros / /
rang bzhin stong nyid rtogs pa'i phyir / /
de yi blo yang zlog gyur pas / /
zad med mi zad chos nyid 'thob / /
thob pa med pa'i tshul gyis so / /
yang dag ji bzhin yongs rtog pa / /
bdag la phan pa 'dod pa dag /
lta ngan nad dri ngan bsgos pa'i / /
sgregs pa'i tshig la rten mi byed / /
phyin ci log dag yod pa'i phyir / /
'dod chags yod par mi rigs te / /
'dod chags bzhin du brtags pa'i phyir / /
rtog pa de yang kun rdzob pa / /
sems dang sems las byung ba yi / /
ngo bo nyid phyir sngar bkag phyir / /
gang gi de ni chags 'gyur ba'i / /
'dod chags chags pa'i dngos nyid med / /
des ni sdang dang rmongs la sogs / /
so sor bshad pa byas par 'gyur / /
de ltar bcings thar ma grub phyir / /
ngo bo nyid med g.yo ba med / /
sa ni don dam nyid du na / /
sa las gzhan min nyid mi 'dod / /
rgyu dang ldan phyir rlung bzhin dang / /
dngos po yin phyir shes pa bzhin / /
sa las don dam nyid du na / /
chu ni gzhan par mi bzung ste / /
skye dang ldan phyir rdzas las ni / /
sa gzhan min pa ji bzhin no / /
sa la sogs pa sgra blo dang / /
las dang mtshan nyid tha dad pas / /
de dag gzhan nyid mi 'dod de / /
bsgrub bya'i chos dang mi ldan phyir / /
gzugs kyi bdag nyid mi gzhan yang / /
tha snyad yod phyir ma nges 'gyur / /
yongs su brtags pa ma grub phyir / /
de don ma grub nyid du 'gyur / /
sgra sogs bye brag tha dad kyang / /
de phyir de dag 'khrul par 'gyur / /
khyad par brjod par gyur kyang ni / /
'gal bas nges par zlog par 'gyur / /
gnyi ga nyid kyang mi rung ste / /
'gal phyir me la grang dro bzhin / /
gzhan dang gzhan min phyogs dgag pa / /
bstan phyir de yang bzang po min / /
gnyi ga'i bdag nyid nyid yin yang / /
kun la grags pa'i cha dper bstan / /
des na gzhan la dpe med pa / /
rab tu skye bar mi 'gyur ro / /
de ni ltos nas 'grub pa ste / /
gnyis las gang yang rung ba zhig /
sngar ma grub na mi 'grub phyir / /
yid kyis rnam par brtags par zad / /
gnyi gar smra ba thams cad la / /
dgag pa'i tshul yang de nyid do / /
de ltar 'di skad bsgrub bstan pas / /
ngo bo nyid yod nyid ma grub / /
de ltar 'dus byas chos de dag /
bsdu bas rnam par brtags pa yin / /
'dus ma byas ni 'gog gnyis dang / /
nam mkha' dang ni de bzhin nyid / /
so sor brtags te 'gog pa ni / /
don dam du na dngos po min / /
rtag dang rang bzhin mi 'gyur phyir / /
mo gsham bu yi gzugs bzhin no / /
ma skyes phyir dang rgyu med phyir / /
de bzhin las kyang med phyir dang / /
'dus byas ma bsdus phyir dang ni / /
'gag pa med pa'i phyir yang ngo / /
gang gi 'bras bur gang 'dod pa / /
de ni de'i rgyu ma yin te / /
ma skyes la sogs gtan tshigs kyis / /
glang chen glad kyi rwa bzhin no / /
ma skyes rgyu dang ldan pa yi / /
'bras bur mi 'dod shes par bya / /
'bras bu yin phyir sbrang rtsi ni / /
mkha' min sogs rgyu ldan min bzhin / /
des ni nam mkha' de bzhin nyid / /
phyogs dang dus dang bdag la sogs / /
'dus ma byas pa ji snyed pa / /
bkag par mkhas pas shes par bya / /
rdzas dang gtso bo srog la sogs / /
mu stegs brtags pa'i shes bya dag /
rigs dang lung la mkhas rnams kyis / /
ci rigs par ni dgag par bya / /
rang dang gzhan gyis grub pa'i phyir / /
dngos po rnams la bdag btags pa / /
mkhas pas bdag med rtogs bya zhing / /
de nyid shes pa'i bdud rtsi btung / /
yang na rnam rtog dra ba yi / /
rgyun 'brel de dag la sogs pa / /
dngos po skye bar 'dzin brten pas / /
nan gyis byis pa 'khrug par byed / /
gang tshe mkhas pa rig sgron gyis / /
yang dag ji bzhin yongs rtogs pa / /
de tshe skye bkag de zhi bas / /
spros pa nye bar zhi bar 'gyur / /
de la re zhig bdag skye ba / /
kun rdzob tu yang mi rigs te / /
bdag nyid yod phyir dper bya na / /
zho ni bdag las mi skye bzhin / /
dngos rnams bdag las ma skyes te / /
dngos po yin phyir skyes bu bzhin / /
ma skyes pa la bdag med de / /
ma skyes phyir na mkha' min bzhin / /
nam mkha'i me tog med pa'i don / /
mkha' la sogs par khyod 'dod pa / /
de dag nam mkha'i me tog min / /
de phyir kho bo'i phyogs med min / /
gal te rgyu la 'bras bdag yod / /
de las de ni skye snyam zhing / /
dngos rnams de las skye ba ni / /
bdag las skye ba nyid 'dod na / /
de la gzhan min bdag bzhin na / /
rgyu ni rgyu min nyid du 'gyur / /
ma skyes phyir ni rgyu min pa / /
ci zhig yin zhing gang gi rgyu / /
'bras bu bdag nyid nyid yin na / /
rgyur brtags pa ni don med 'gyur / /
de nyid las ni de skye na / /
bskyed dang bskyed bya gcig tu 'gyur / /
gal te 'o ma zho nyid du / /
gnas pas gnod pa med snyam na / /
pha ni bu nyid mi 'gyur bas / /
gnod pa med pa ma yin no / /
mi mthun phyogs ni med pa'i phyir / /
gtan tshigs 'gal ba nyid mi 'dod / /
de ltar re zhig dngos po rnams / /
bdag las skye bar mi rigs so / /
ngo bo nyid ni med pa'i phyir / /
gang zhig gang las gzhan du 'dod / /
glang ru dang ni ri rtse las / /
rta ru gzhan du mi 'dod bzhin / /
mig la sogs pa rkyen gzhan rnams / /
don dam du na mig sogs kyi / /
rnam shes skyed par byed ma yin / /
gzhan phyir rtsi skyang la sogs bzhin / /
gzugs kyi blo la sogs pa dag /
brjod 'dod mi sogs rgyu can min / /
gzhan phyir snga na med pa'i phyir / /
dper na bum snam la sogs bzhin / /
ma skyes pa yi gzhan nyid ni / /
kun rdzob yin pas don dam min / /
gzhan las skye ba nyid kyang ni / /
rigs pa ma yin gzung bar bya / /
skyes pa brjod du med pa la / /
skye ba don med nyid du 'gyur / /
ma skyes pa la skye med de / /
ma skyes phyir ni mkha' min bzhin / /
skye bzhin skye bar 'dod pa la / /
brgal zhing brtag pa mtshungs par 'gyur / /
brjod du med la 'ang de med de / /
brjod du med phyir gzhan bzhin no / /
yang na mig la sogs pa dag /
brtags pa'i bdag nyid nyid kyis stong / /
byas pa'i phyir dang 'jig pa'i phyir / /
dper na sgyu ma'i 'o ma bzhin / /
bsgrub dang mtshungs par bkag pa'i phyir / /
cig shos kyi ni the tshom med / /
sgyu ma'i bdag nyid ma brtags pa'ang / /
yang dag tu na log par 'dod / /
la la'i 'dod chags rgyu yin phyir / /
dper na brtags pa de nyid bzhin / /
grags pa'i chas ni de grub phyir / /
kho bo'i dpe ni med ma yin / /
yang na mig la sogs pa ni / /
yang dag tu na dngos nyid stong / /
byas pa nyid phyir 'jig nyid phyir / /
bdud kyis sprul pa'i sangs rgyas bzhin / /
dngos po rnams kyi dngos nyid gang / /
yang dag tu na dngos de med / /
byas phyir dper na chu yi ni / /
tsha ba nyid dang brtan nyid bzhin / /
dngos rnams rang gi bdag nyid du / /
skye bar 'thad pa ma yin pas / /
gzhan gyi dngos por mi skye ste / /
ba lang bong bur ma mthong bzhin / /
rgyu la sogs pa'i rkyen gzhan las / /
skye ba kun rdzob tha snyad yin / /
de phyir khas blangs gnod pa med / /
de dag yang dag nyid ma yin / /
yod la rkyen rnams mi rigs te / /
med la'ang mi rigs yod med phyir / /
de las gzhan bzhin rkyen ma skyes / /
rkyen rnams su ni ji ltar 'gyur / /
rgyu ni 'bras bu bskyed ma yin / /
de yis stong phyir de gzhan bzhin / /
skye bar 'dod pa'ang des bskyed min / /
snga na med phyir de gzhan bzhin / /
des ni skyes dang ma skyes dang / /
skyes bzhin skyed pa mi byed de / /
nyes pa bstan phyir ma skyes pa'i / /
rgyu ni yang dag nyid ma yin / /
skyes pa dmigs dang mi phrad de / /
skyes la'ang skye ba don med phyir / /
ma skyes pa yang ma skyes phyir / /
dper na mi skye chos bzhin no / /
skye bzhin phrad par 'gyur snyam na / /
de yang dmigs pa med par med / /
yan lag ma tshang ba la ni / /
skye ba'i bya ba 'jug mi 'dod / /
yang na sems dang sems byung rnams / /
yang dag dmigs pa yod mi 'dod / /
skye bzhin phyir dang gzung ba'i phyir / /
dper na gzugs la sogs pa bzhin / /
yang na de dag dmigs bcas pa / /
dus gcig phyir na de mi rung / /
de ltar dmigs pa yod min pas / /
gang zhig gang gis dmigs par 'gyur / /
ma skyes pa la 'gag med de / /
ma skyes nyid phyir mkha' min bzhin / /
'gags pa la yang 'gag med de / /
'gags phyir dper na shi ba bzhin / /
ma 'gags pa la'ang ma 'gags phyir / /
da ltar 'jug pa'i mar me bzhin / /
'gag bzhin pa la mi 'dod de / /
dgag pa gong du bstan phyir ro / /
de yang dus mnyam nyid cig gam / /
yang na dus gzhan 'gyur grang na / /
mi rigs 'gag bzhin yin pa'i phyir / /
dgra bcom sems kyi tha ma bzhin / /
dngos po yod pa don dam du / /
mi rigs skye ba med pa'i phyir / /
mo gsham bu yi yod pa bzhin / /
de phyir bdag po med par 'dod / /
'bras bus stong ngam mi stong pa'i / /
rkyen zhig bdag por 'gyur grang na / /
stong pa ma yin des stong phyir / /
dper na mig ni sgra blo bzhin / /
sbyang la sogs na gnas pa yi / /
rgyu tsam yod pa nyi tshe la / /
'bras bu 'bras bur mi 'gyur zhing / /
med pa khyod la 'bras bur 'gyur / /
gal te 'bras bu'i nus 'bras na / /
de las gzhan pa'i rgyu ci yod / /
de las gzhan pa ma yin la / /
gzhi dang bzhag pa'i dngos mi 'dod / /
'bras bu'i ming tsam nyid la ni / /
dper na mkha' la mkha' gnas bzhin / /
gal te de nyid rgyu yin na / /
gang gis mi gtong de cir yod / /
yod la skye ba med pa'i phyir / /
gang zhig gang gis bdag por 'dod / /
med las rkyen yang med pa'i phyir / /
gang zhig gang gis bdag por 'dod / /
gal te bum sogs skyes mthong bas / /
mthong la gtan tshigs don med de / /
mngon sum dang ni grags pa yi / /
gnod pas gnod par 'gyur zhe na / /
bum pa la sogs skye ba dag /
byis pa'i blo dang mthun mthong ba / /
gang phyir de ni mi 'gog pas / /
de phyir ji skad smras skyon med / /
gzugs la dmigs pa'i blo la ni / /
yang dag tu na rang rig med / /
de ma skyes phyir kho bo la / /
de yi gnod pa med phyir ro / /
mngon sum blo ni don dam du / /
don bzhin nyid du mi rigs te / /
byis pa'i blo dang khyad med phyir / /
mgal me'i 'khor lo'i blo bzhin no / /
de yi spyod yul dngos min te / /
'dus byas yin phyir bdag blo bzhin / /
gzugs la sogs pa rdzas min phyir / /
nged la mngon sum gnod pa med / /
mkhas pa'i tshul la spyod pa la / /
grags pa'i gnod pa yod ma yin / /
de nyid la ni ma rig pa'i / /
ling tog ldongs pa'i tshig skabs min / /
yod la'ang skye bar mi 'dod de / /
yod pa ci phyir skye bar gyur / /
yod pa rags par mi byed de / /
snga na med dang phyis 'byung phyir / /
mig rags pa nyid gang yin pa / /
de ni rkyen gyis ma byas te / /
snga na med phyir rdza mkhan bzhin / /
shes bya min phyir za po bzhin / /
za po la sogs kun rdzob tu / /
thun mong yin par 'dod pa'i phyir / /
de phyir nged la gang du yang / /
dpe yi skyon du 'gyur ba med / /
gal te gsal ba skyon med na / /
gang gis ci gsal ji lta bu / /
gal te de dag 'di skad ces / /
dper na mar mes bum pa bzhin / /
yod la mngon gsal byed phyir ro / /
kun rdzob tu yang mar mes ni / /
bum pa snang dang bcas pa dang / /
de yi blo'am gnyen po dag /
skye bar byed pa nyid yin no / /
mngon par mi gsal gsal mi byed / /
mi gsal phyir na mkha' min bzhin / /
rang tshul gyis kyang dper bya na / /
gtso bo za po bzhin du bstan / /
gal te de yang mngon gsal na / /
za po kun 'gro ma yin zhing / /
rgyu med ma yin shes yod min / /
mi gsal ba yang nyams par 'gyur / /
gal te gtso bo mngon gsal na / /
khyod kyi gtso bo bya ba dang / /
dpag yod gsal bar thal 'gyur te / /
de ni de dag min par grags / /
gang gis gsal byed gang dag 'dod / /
de dag de gsal byed mi 'dod / /
rgyu nyid la sogs gtan tshigs kyis / /
rgyu spun la sogs zho min bzhin / /
gal te rgyu spun la sogs la 'ang / /
de nus yod phyir dper med na / /
de min rgyu spun la sogs dngos / /
de dag de gsal byed min phyir / /
bdag dang gzhan las skye ba dang / /
bdag nyid yod dang med mi 'dod / /
gnyi gar smra ba yod min te / /
rigs pas gong du brtags phyir ro / /
kun rdzob tu yang 'bras bu ni / /
rkyen rnams kyis ni gsal mi 'dod / /
de zhig bar du rjes sgrub phyir / /
sa la sogs pas bum pa bzhin / /
mig ni kun rdzob nyid du yang / /
glo bur skye bar mi 'dod de / /
spyi dang khyad par ldan pa'i phyir / /
de ni dper na bum pa bzhin / /
'bras bu yin phyir rim skye'i phyir / /
'jig pa'i phyir dang yongs 'gyur phyir / /
rgyu rkyen nges pa'i phyir dang ni / /
skye ba'i phyir yang shes par bya / /
gal te 'jim gong tshe gzhan la / /
'gags pa mi skye zhig pa'i phyir / /
'bras bu yin phyir dper na ni / /
bum pa bzhin du 'dod ce na / /
ji ltar bum pa bum pa yi / /
ngo bo nyid 'gags mi skye ba / /
de ltar 'jim gong 'dod na ni / /
'dod pa nyid ni sgrub pa yin / /
'on te 'gags pa rgyun min na / /
des na gtan tshigs 'gal ba nyid / /
gal te rgyun nyid ma nyams na / /
des na 'khrul pa nyid du 'gyur / /
mngal nas sngon rol blo la ni / /
mdun rol kho nar 'gags blo yod / /
shes bya gzhan gyis de gzhan phyir / /
yang na blo phyir de 'og bzhin / /
tse'i tra la ni sgra blo dang / /
gzugs blo skye ba gang yin pa / /
de gnyis mi gcig yul gzhan phyir / /
dper na rgyud gzhan dag gi bzhin / /
de phyir pha rol phyir yang ni / /
dpe med par ni mi 'gyur te / /
blo phyir de yang gcig nyid min / /
gzhan blos 'khrul par 'gyur phyir ro / /
gal te med smra byis pa yis / /
'chi 'pho'i sems la mtshams sbyor med / /
'chi 'pho'i sems phyir dgra bcom gyi / /
tha ma'i sems bzhin sgrub byed na / /
gtan tshigs ma nges nyid 'gyur te / /
'das pa'i 'chi 'pho'i sems kyis so / /
tshe rabs dran la sogs yod dang / /
tshul smras phyir na de yang yod / /
'phags pa min pa'i 'chi 'pho'i sems / /
sems gzhan bskyed pa nyid yin te / /
ma rig pa dang bcas pa'i phyir / /
sems de skyed par byed pa bzhin / /
gal te lus dang dbang blo dag /
rang gi las kyis skyed mi 'dod / /
zhig phyir dper na bum pa bzhin / /
de phyir 'jig rten pha rol med / /
de nyid kyis ni de ma byas / /
de gzhan gyis kyang ma byas phyir / /
'jig rten rang gi las bskyed min / /
gzhan 'di nged la ci zhig gnod / /
las kyis skyed nyid ma yin la / /
dpe ni yod pa ma yin no / /
shing la sogs pa dus skye ba / /
sems can las kyi dbang gis te / /
sems dmyal gnas dang mtho ris na / /
mtshon dang dpag bsam shing skye bzhin / /
'byung ba rnams la blo gros ni / /
mtshan nyid mi mthun ji ltar 'byung / /
'byung ba sems med rnams las ni / /
shes pa yod pa nyid skye ste / /
skye can yin phyir myos mthu dang / /
me shel las ni me bzhin no / /
myos mthu shes yod ma yin pas / /
khyod kyi dpe ni med pa nyid / /
rgyu rnams rigs mthun yin pa'i phyir / /
gtan tshigs kyang ni 'gal ba nyid / /
nang gi 'byung ba rnams kyang ni / /
shes pa yod pa ma yin te / /
sa la sogs pa'i dngos phyir dang / /
'byung ba yin phyir de gzhan bzhin / /
de phyir mngal nas sngon rol sems / /
sems gzhan sngon du song yin par / /
mkhas pa rnams kyis shes bya ste / /
'dzin pa yin phyir de 'og bzhin / /
be'u yang sngon chad goms byas pas / /
byung ma thag tu zas tshol byed / /
zas kyi don du skyod pa'i phyir / /
dper na dbang po smin pa bzhin / /
khab long gis ni rdo bskyod pas / /
gtan tshigs ma nges nyid ma yin / /
de ni zas za mthong ba'i phyir / /
ma grub nyid kyang ma yin no / /
dbang phyug 'jig rten byed po min / /
la la'i dga' ba'i rgyu yin phyir / /
dper na dbang phyug dga' byed pa'i / /
byed po dbang phyug ma yin bzhin / /
dbang phyug kun gyi rgyur mi 'dod / /
ma skyes phyir dang rgyu med phyir / /
dper na nam mkha'i me tog ni / /
kun gyi rgyur ni mi 'dod bzhin / /
'gro ba ma lus 'di dag gi /
rgyu ni dbang phyug rab tu min / /
sems dang ldan phyir dper na ni / /
glang rdzi 'gro rgyu rab min bzhin / /
dbang phyug gcig pu 'ga' yang med / /
dngos rnams tshogs las 'grub pa'i phyir / /
byed po gcig pu 'ga' yang med / /
de phyir ma nges nyid ma yin / /
gal te mig sogs dbang phyug bcas / /
mang phyir bran bzhin 'dod ce na / /
ma skyes dbang phyug gcig mi 'grub / /
dbang phyug de las zlog par 'gyur / /
ci ste byed por bcas 'dod de / /
bkod phyir bum sogs bzhin zhe na / /
gal te khyad par ma bstan pa'i / /
byed po yin na grub pa sgrub / /
ci ste rtag cig phra sogs kyi / /
khyad par gyis ni khyod dpe med / /
khyod kyi de ni mi rtag dang / /
gzugs can skyes nyid skyon du 'gyur / /
gal te sems can snod bgrang ba'i / /
'jig rten sna tshogs rgyu yi las / /
dbang phyug yin na kun rdzob tu'ang / /
grub pa nyid la rab tu sgrub / /
des ni dus dang skyes bu dang / /
gtso bo rdul phran khyab 'jug dag /
'gro ba 'di yi rgyu min par / /
dgag pa khong du chud par bya / /
gal te lta ba'i mun sel ba / /
gang phyir sangs rgyas 'byung de'i phyir / /
de bzhin skye mched skye 'dod na / /
lan du rung ba ma yin no / /
dus med skye ba yod min na / /
gang la lta ba gang zhig 'dod / /
de yod ma yin rtogs bya'i phyir / /
sangs rgyas 'byung ba byed po nyid / /
gal te lha dang lha min gcig /
des na ji ltar rtag mi 'gyur / /
gal te lha dang lha min gzhan / /
ji ltar chad par mi rigs 'gyur / /
brjod min bum pa bzhin na yang / /
chad pa ji ltar spong bar 'gyur / /
yin dang ma yin nyid yin yang / /
mya ngan 'das tshe gcig 'da' med / /
gal te 'gags pa skye gyur na / /
des na ji ltar rtag ma yin / /
'gags pa skye ba med gyur na / /
ji ltar chad smra nyid ma yin / /
rgyun ni rdzas su med pa'i phyir / /
rtag chad de dag ga la yod / /
de med phyir na ma skyes la / /
rtag med chad med rigs pa yin / /
gal te sdug bsngal mi bskyed phyir / /
sangs rgyas rnams ni chos ston pa / /
de phyir de yi 'bras yod phyir / /
skye ba yod par 'dod ce na / /
gal te de ni skye 'dod na / /
de ni sngar bzhin skye med phyir / /
skye ba med pa de 'bras min / /
de yongs shes pa de'i 'bras yin / /
de ni bdag gis byas mi rigs / /
de nyid kyis de ma byas phyir / /
gzhan gyis byas par mi 'dod de / /
gzhan gyis gzhan byed 'gal ba'i phyir / /
sdug bsngal rang rgyud skye mi 'dod / /
sems can la sogs med phyir dang / /
rdzas med phyir dang dbyer med phyir / /
sdug bsngal de la rgyud kyang med / /
gal te mig sogs 'du byed rnams / /
de nyid du na skye can te / /
sems can ming du brjod pa'i phyir / /
sangs rgyas nyid du sgrub byed na / /
nged la sangs rgyas skye chos min / /
de phyir de yod ma yin la / /
de bzhin de skye yod min te / /
bdag bzhin sgyu ma bzhin 'byung yod / /
gzugs ni yang dag nyid du na / /
sangs rgyas ma yin rtogs bya'i phyir / /
'khor los sgyur bzhin rnam shes min / /
rang gzhan snang phyir mig 'phrul bzhin / /
phung po gzugs can sangs rgyas min / /
phung po bsdus pa yin 'dod phyir / /
skye 'jig chos can yin phyir dang / /
shes bya yin phyir gzugs bzhin no / /
sku ni sangs rgyas yin mi rigs / /
de zhig 'jig pa'i skyon phyir dang / /
gzhan gyi mtshan nyid med pa'i phyir / /
bdag bzhin de ni ga la yod / /
brjod min rdzas med min 'dod de / /
snga ma bzhin du gsal ba'i phyir / /
bum pa bzhin du brjod min na / /
de ni ji ltar sangs rgyas 'dod / /
rten cing 'brel par 'byung mthong bas / /
chos dang sangs rgyas mthong ba'i phyir / /
skye mched skye yod mi 'dod de / /
snga ma bzhin du bsal phyir ro / /
bdag dang gzhan gnyis rgyu med min / /
yod med rtag dang mi rtag min / /
gzhan dang gzhan min skye med pas / /
rtag dang chad pa rnam par spangs / /
skye ba yod min med ma yin / /
yod med ma yin de gang na / /
de mthong ston pa mthong 'gyur bas / /
ji lta bur ni shes par bya / /
de phyir ngo bo nyid smra'i tshig /
'dod pa rnam par nyams pa yin / /
gang la skye ba sgyu ma yi / /
skye ba yod pa de la rung / /
smras pa'i nyes pa'i dri bsal bas / /
dam chos sgron ma rab bstan phyir / /
mdzad pas phan thogs tshul gyis ni / /
kun rdzob tu ni sangs rgyas mthong / /
de ni de nyid mthong min te / /
sgyu 'dra yang dag ma yin phyir / /
rab tu brtag min rnam shes min / /
brtag bya ma yin dpe med pa / /
mtshan ma med cing snang ba med / /
rnam rtog med cing yi ge med / /
lta ba'i blo yis rtogs bya ba / /
mthong ba med pas de mthong yin / /
de ni don dam nyid du na / /
bdag las ma yin gzhan las min / /
gnyis las ma yin rgyu med min / /
yod med ma yin gzhan ma yin / /
sred med dbang phyug skyes bu dang / /
gtso bo rdul phran la sogs pa'i / /
rgyu las skyes dang gsal bya yi / /
dngos po 'ga' yang yod ma yin / /
de la ngo bo nyid dang las / /
mtshan gzhi mtshan nyid brten pa dang / /
gcig nyid gzhan nyid kun nyon mongs / /
rnam par byung bar bya brten pa / /
dper na mkha' la lcag 'debs dang / /
tshon gyi ri mo'i las dang ni / /
sa bon dag ni skye med ltar / /
rtog pa thams cad skye ba med / /
rab rib bral bar gyur pa'i mig /
rnam dag dri ma med pa la / /
skra dang sbrang bu zla gnyis dang / /
rma bya'i mdongs dag mi snang ltar / /
mkhas pa nyon mongs shes bya yi / /
sgrib mun rab rib bral gyur cing / /
yang dag mkhyen spyan dri med la'ang / /
de bzhin ci yang snang ba med / /
dper na gnyid log gnyid dbang gis / /
bu dang bud med gzhal med khang / /
gnas la sogs pa mthong gyur pa / /
sad na de la mi mthong ltar / /
de bzhin kun rdzob shes pa dag /
blo gros mig ni bye gyur cing / /
mi shes gnyid dang bral gyur nas / /
sad pa'i tshe na mi mthong ngo / /
dper na mtshan mo mun khrod na / /
'byung po yang dag mi mthong ba / /
nyi ma shar cing mig bye'i tshe / /
snang bar gyur pa ma yin ltar / /
de bzhin mkhas pa yang dag gi /
shes pa'i nyi mas mi shes pa'i / /
bag chags ma lus bcom pa'i tshe / /
sems dang sems byung yul mi mthong / /
dngos rnams ngo bo nyid yod par / /
mi mthong dngos nyid ma grub phyir / /
yang na dngos nyid skye med phyir / /
sgyu ma'i glang chen ji bzhin no / /
dngos rnams ngo bo nyid yod par / /
mi mthong kun rdzob skye yod phyir / /
yang na rgyu dang ldan pa'i phyir / /
sgyu ma'i glang chen ji bzhin no / /
dngos rnams med ces bya ba'i blo / /
don bzhin yin par mi 'dod de / /
rtog pa'i sgo nas grub pa'i phyir / /
mtho yor la ni mi blo bzhin / /
yang na yang dag ma yin blos / /
dmigs bya'i dngos bdag log par 'dod / /
rtog pa'i shes pa'i yul yin phyir / /
smig rgyu la ni chu blo bzhin / /
yod med blos ni rtogs bya ba / /
bkag phyir de bzhin mkhas rnams kyis / /
rnam par mi rtog blo gros ni / /
skye ba med pa'i tshul gyis skye / /
chos rnams thams cad stong pa'i phyir / /
de ni gtong ba'i sgo nas kyang / /
mi rtog blo gros mi 'dod min / /
de ni sngar bzhin bgag phyir ro / /
gang phyir stong nyid stong sogs kyi / /
ngo bo nyid kyis stong de'i phyir / /
mkhas pa stong pa nyid la yang / /
stong pa nyid du lta mi 'gyur / /
dngos po'i bdag nyid snang med pa / /
mi rtog blo yi spyod yul yang / /
don bzhin ma yin dmigs bya'i phyir / /
chu zla la ni zla blo bzhin / /
rnam par mi rtog don yul gyi / /
blo rnams rtog pa med pa'ang brdzun / /
bdag med la sogs ngo bo'i phyir / /
dper na rnam rtog bcas blo bzhin / /
shes bya rnam kun ma grub phyir / /
gang la rnam par mi rtog pa'i / /
blo yang skye bar mi 'gyur ba / /
de nyid mnyam med de mkhyen gsung / /
de rtogs phyir na gang zhig la / /
blo skye med pas sangs rgyas dngos / /
rnam rtog gnyid ni sangs phyir dang / /
rtog pa med pas rgyas phyir ro / /
yongs shes byas sogs mthar thug dang / /
mnyam nyid rtogs par gyur pa dang / /
sprul pa dag gis skal ldan gyi / /
blo yi pad ma kha 'byed phyir / /
chos rnams mtshan nyid tha dad pa / /
skyed dang dgag pa ma mdzad par / /
mnyam pa nyid kyi mnyam nyid dang / /
bdag gzhan bdag nyid mnyam pa nyid / /
dmigs med nyid du rdzogs rgyas shing / /
rdzogs sangs rgyas med sangs rgyas pas / /
lha mir bcas pa'i 'jig rten na / /
de ni rdzogs sangs rgyas zhes brjod / /
chos rnams gsal dang gzhag med phyir / /
chos nyid ji lta ba bzhin du / /
gang phyir de ni gshegs gyur pa / /
de phyir de ni de bzhin gshegs / /
rtogs bya gtan dang ma lus dang / /
mthar lhung rnam par spangs pa dag /
rtogs med tshul gyis rtogs pa yis / /
bder gshegs phyir na bde bar gshegs / /
gzhal med gzhal yas rtogs pa'i phyir / /
grangs med gzung du med pa'i phyir / /
bsam yas sems yul ma yin phyir / /
bstan min bstan du med pa'i phyir / /
brtag med de ni 'di'o zhes / /
rnam kun brtag tu med pa'i phyir / /
gsal min gsal byed med pa'i phyir / /
zhi ba gnod pa med pa'i phyir / /
brtag par brjod de snang med pa'i / /
bdag nyid nyid kyis rnam kun tu / /
rnam rtog med pas rtag phyir dang / /
rtag tu don ni rab bsgrub phyir / /
zhi ba ngo bo nyid stong phyir / /
mtshan ma med pa dngos med phyir / /
mtshan ma nyid du mi 'gro dang / /
mtshan ma med phyir de yang yin / /
mtshan ma med phyir snang ba med / /
snang med phyir yang mtshan ma med / /
mtshan ma med cing snang med pa / /
lta 'dod bdag nyid grol bas mthong / /
mi gnas mtshan ma med pa'i phyir / /
rnam par mi rtog mi gnas phyir / /
spros med rnam par mi rtog phyir / /
dmigs med der 'dzin med pa'i phyir / /
skye ba med pa rnam pa med / /
'gyur ba med pa 'od gsal ba / /
mnyam pa mi mnyam mu med pa / /
rnam par mi rtog mtshan nyid med / /
mkha' bzhin de la lta med par / /
bdag nyid chen po de dag lta / /
gang dag rnam par mi rtog pa'i / /
gnas pas lhun grub dri med mig /
'dud par byed dang yid byed dang / /
brjod la sogs pa gsal ba dag /
mgon po la ni phyag 'tshal ba / /
de dag la ni gus phyag 'tshal / /
sangs rgyas la sogs sgro btags pas / /
sgrub dang rjes su mthun par bstan / /
de nyid du na rnam kun du / /
rnam brtag min phyir brjod mi 'dod / /
'di la tshig dang ldog 'gyur zhing / /
'di ni sems kyi spyod yul min / /
'di la kun rtog ldog 'gyur zhing / /
shes pa 'jug par mi 'gyur ro / /
grangs med bsod nams tshogs ldan zhing / /
shes bya mtha' yas mkhyen gyur pa'i / /
sangs rgyas rnams kyi chos sku 'di / /
spros pa nyer zhi zhi ba yin / /
sha yi mig gis de lta min / /
lha yi mig gis blta ma yin / /
rtog bcas rnam rtog med pa yi / /
shes pas kyang ni mthong bar dka' / /
mtho ris sdig can yul min dang / /
nyon mongs med pa de bcas min / /
nyi ma dmus long yul min ltar / /
de yang rtog ge'i spyod yul min / /
yod min med min yod med min / /
de las gzhan min gzhan ma yin / /
phra ba ma yin chen po min / /
gcig min ring min nye ba'ang min / /
de las cung zad ji ltar yang / /
skye ba med cing gsal ba med / /
'di la 'ga' yang gnas pa med / /
'ga' yang bag la zhar mi 'gyur / /
tshangs la sogs pas gang mi rtogs / /
de ni tshangs pa dam pa yin / /
de ni bden pa dam pa zhes / /
thub pa bden pa gsung bas gsungs / /
'phags pa spyan ras gzigs dbang dang / /
'phags pa byams pa la sogs pa / /
mkhas pa thub pa mang po dag /
bsnyen med tshul gyis de bsnyen byed / /
de las dngos nyid mi gzhan dang / /
des ni thugs su chud pa'i phyir / /
de bzhin gshegs pa'i skur 'dod de / /
gzhan gyis ma yin de ma rtogs / /
de nyid bsgoms pa goms byed pa / /
dmigs med gnas pa de la yang / /
gang la yid ni chags 'gyur zhing / /
sdang 'gyur rmongs 'gyur ga la yod / /
sdug bral mi sdug phrad pa las / /
byung ba'i sdug bsngal ga las 'byung / /
'jig rten chos kyis mi gos te / /
pad+ma la ni chus bzhin no / /
'khor ba las ni byung ma yin / /
'khor ba las gnod bral ba yin / /
mya ngan 'das pa thob ma yin / /
mya ngan 'das la gnas dang 'dra / /
nyon mongs me yis gdung ba med / /
nyon mongs ldan yang nam mkha' bzhin / /
sems med sems med ma yin te / /
snyoms par 'jug la gnas phyir ro / /
de ni shes rab lhun po'i rtser / /
'dzegs shing mya ngan med gyur kyang / /
snying rje'i dbang gis 'jig rten pa / /
mya ngan gdungs dang sdug bsngal blta / /
de ni de tshe snying rje yis / /
brlan pa'i mig gis 'jig rten pa / /
rnam rtog bzo las byung ba yi / /
rtog pa'i dra bas dkris pa dang / /
skye rga na 'chi'i zug rngu yis / /
rma btod na bar gyur pa dang / /
zhan dang bkren dang mtha' ngan dang / /
mgon med dpung gnyen med pa dang / /
sdug bsngal nye bar zhi 'dod pas / /
sdug bsngal chu bo cher lhung dang / /
sdug bsngal rgyu dag spel ba'i phyir / /
rmongs pa'i yid kyis zhugs pa dang / /
de nyid bdud rtsi zhi ba dang / /
spros pa nyer zhi ston ka yi / /
dri med mkha' la blos dpyod pa'i / /
snang med mig med kun bltas nas / /
snying rjes shin tu yid gdungs pa / /
de la phan phyir brtul zhugs can / /
rdo rje rin chen sra ba'i sems / /
sems can gtso bo legs bslabs pa / /
sbyin pa tshul khrims bzod pa dang / /
brtson 'grus bsam gtan shes rab brtson / /
dus gzhan dang ni mthu bzhin du / /
shes rab dran pa sngon 'gro bas / /
sems can kun la phan pa'i phyir / /
sbyin la sogs pa'i ri bo las / /
byung ba'i chu klung bsod nams dang / /
dri med dge ba'i chu ldan 'bebs / /
slong ba kun la dus kun du / /
phyi nang dngos po thams cad kyis / /
dbul dang slong ba'i sdug bsngal kun / /
rnam pa kun du sel bar byed / /
slong ba rnams kyi bsam pa dag /
skad cig skad cig dgas rdzogs shing / /
dus kun mi zad 'bras bu yis / /
'byor cing dpag bsam shing ltar byed / /
de ni gzhan phan bde skyid pa'i / /
bde 'gro kho nar skye bar 'gyur / /
yang na 'dod pas gzhan dag tu / /
gzhan phan bde ba skyed par skye / /
'gro ba de dang de dag tu / /
'khor bcugs rtag bzod mtha' yas dang / /
rgya mtsho bzhin du sgo kun nas / /
bsod nams chu bos yongs rgyas 'gyur / /
sems gnyen rnam par mi g.yeng dang / /
shes bya rtogs dang mkhas pa'i blo / /
lhan cig skyes dang ldan gyur cing / /
ji srid 'dod pa'i skal bar gnas / /
grangs med dpag tu med pa yi / /
ting 'dzin nges rtog blo dang ldan / /
'jig rten khams ni mtha' yas dag /
rgyan rnams kyis ni brgyan par byed / /
bzo dang las sngon 'du byed dang / /
las kyi rnam smin rab tu ston / /
'gro la phan pa bsgrub 'dod pas / /
ji ltar 'dod pa rab tu skye / /
sangs rgyas skus ni gang ba yi / /
'jig rten khams rnams ston par byed / /
ji ltar 'dod pa'i dus dang ni / /
zhing du rdzogs par byang chub ston / /
ye shes mig gis shes bya ba'i / /
de nyid thams cad ston par byed / /
chos rnams bzhag pa nyid rtogs shing / /
ming la sogs pa thob pa nyid / /
rdzu 'phrul rnam par 'phrul pa yis / /
mtha' yas zhing dag g.yo bar byed / /
dus gcig gam ni rim yang rung / /
lus las 'bar dang 'bebs par byed / /
phyogs ni mtha' yas kun tu yang / /
rang gi 'od kyis spro bar byed / /
tshad med rmad byung bsam mi khyab / /
yon tan rin chen 'od 'bar ba / /
'jig rten rtsa lag sangs rgyas rnams / /
'khor dang bcas pa'ang ston par byed / /
gser dang nor bu bai DUr+ya / /
mu tig rdo rje mthon ka cher / /
ri bo'i dbang po che rnams dang / /
me nyid grang bar bzhed par byed / /
chen por gyur pa'i lus kyis su / /
rdo rje sogs la mi chags par / /
ngo mtshar byed cing skad cig gis / /
phyogs kun du ni 'gro zhing 'ong / /
rang gi lus sam rdul phran la / /
dpag tu med pa'i 'jig rten khams / /
yang dag 'dzud kyang sems can la / /
gnod pa med pa'ang ston par byed / /
'jig rten khams rnams phra rab tu / /
phra rab de yi tshad nyid du / /
bsdus pa'am ni rgyas par yang / /
bzhed pa tsam byed 'og stengs kyang / /
de'i tshad 'od dang kha dog dang / /
dbyangs dang spyod lam phun tshogs kyis / /
gdul bya 'dul bar 'dod pa'i phyir / /
tshangs pa la sogs 'khor du 'gro / /
snang bar 'gyur zhing mi snang 'gyur / /
de dag 'gas kyang mi shes dang / /
gzhan gyis zil gyis gnon par yang / /
byed de snying rjes bskul ba'i phyir / /
'gro ba'i gnas ni brjod rnams su / /
'gro ba dbang byas dgod 'dod pas / /
spobs sogs kyis ni dman pa la / /
spobs pa'i bde ba rab tu ster / /
dmyal sogs sdug bsngal gyis gdungs pa / /
'od zer btang ba la sogs kyis / /
zhi bar byed cing lha dbang sogs / /
skal ba mnyam par 'gro bar byed / /
gdul bya ji bzhin sprul pa yi / /
sprul pa yis ni phyogs bkang nas / /
bstan pa rin chen char phab pas / /
'jig rten 'das pa'i bde ba bskyed / /
dus gsum tshad med lus nyid dang / /
sangs rgyas zhing ni phun sum tshogs / /
'jig rten khams ni dpag med rnams / /
'jig pa dang ni chags pa yang / /
rang lus bde bar gshegs zhing du / /
de yang rang lus bdag nyid du / /
rang gi zhing ni bde gshegs skur / /
bzhed pa tsam gyis byin gyis rlob / /
ba spu'i khung dang 'od zer las / /
nam mkha' la ni rol mo'i sgra / /
sprul pa yis ni rab bton nas / /
thos na dga' bar 'gyur bas ni / /
mthar thug par ni gsal bar 'gengs / /
ka la ping+ka'i sgra dbyangs ni / /
zab cing rgya chen sgrogs pa yis / /
'jig rten rnams ni gsung gis 'gengs / /
mos pa'i dbang dang dbang po bzhin / /
zhi bar ro gcig zhi ba dang / /
gdul bya rnams ni 'dul ba'i phyir / /
chos 'di rnams ni gsung bar mdzad / /
dman dang bag la nyal bcas dag /
bde dang sdug bsngal sogs dang bcas / /
dman dang 'bring dang mchog rnams dang / /
yang dag gyi nom sogs de rnams / /
gang la ji ltar ji srid du / /
lus can rnams kyi sems 'byung ba / /
de rnams de la de bzhin dang / /
de snyed mang rnams rig par byed / /
lha dang sprul pa phra mo dang / /
de las bzlog par gyur pa dag /
kun tu gzugs ni thams cad kyang / /
lha yi mig gis de dag mthong / /
lha dang 'phags pa bkod dang sprul / /
gsal po'i sgra dang mir bcas dang / /
ring na gnas dang bzlog pa dag /
lha yi rna ba 'di yis thos / /
sngon gyi gnas rnams thams cad de / /
sems can rnams dang bdag nyid kyi / /
ming dang rigs kyi bye brag rnams / /
dran zhing gzhan dag gi yang dran / /
tha dad 'gro ba'i 'dod pa dang / /
mi 'dod las 'bras sna tshogs gnas / /
'chi dang 'pho dang skye ba rnams / /
lus can kun gyi rig par gyur / /
'jig rten khams ni dpag med du / /
'di yis gdul bya 'dul ba'i phyir / /
dga' ldan gnas 'phos 'jug pa dang / /
yang dag byang chub mngon par ston / /
rang gi 'dod pas dpag med pa'i / /
'jig rten khams kyi rdul mnyam pa / /
sangs rgyas zhing yang de snyed du / /
sems can rnams kyang de snyed kyi / /
gdul bya thabs kyis sprul pa ni / /
rang gi zhing nas ma g.yos par / /
rang gi 'dod pas lus sprul pa / /
re re las kyang de snyed lag /
de snyed pa yi mgo las lce / /
so so kun nas de snyed spro / /
lag pa de dag gis bzung ba'i / /
me tog dris bkang sna tshogs pa / /
gang+gA'i klung gi bye ma snyed / /
lhun po'i tshad tsam dri spro zhing / /
rgyas pa mchog bzang dri dag dang / /
rdzogs sangs rnam par sangs rgyas dag /
'gro la phan pa byed pa'i mchog /
shin tu gus pas mchod par byed / /
lan cig min par bstod pas bstod / /
rin chen gdugs dang bla re sogs / /
mu tig dra bas yongs brgyan pa / /
tshad med rin chen myu gu las / /
mche ba lta bu'i 'od zer 'phro / /
steng g.yogs ka ba 'bar bas dga' / /
mu tig phreng ba 'phyang ba dang / /
rin chen sna tshogs du ma las / /
sna tshogs las kyis bzo sbyar ba / /
rin chen 'bar ba'i gzhal yas khang / /
'od zer sgron ma brgya snyed 'bar / /
shin tu mtho ba mkha' mnyam pa / /
rin chen 'od kyis phyogs khyab byed / /
de yis rnam grangs du ma yis / /
bstan pa rtag tu mkhas pa des / /
thos nas gus pa gzhan dag la / /
lhag chad med pa'i yi ges ston / /
mkhas pa legs par bslabs pa des / /
bskal pa grangs med dpag med par / /
bsod nams ye shes stobs kyis 'phags / /
pha rol phyin rnams pha rol phyin / /
'di ni 'di ltar skyes bu mchog /
rdzogs sangs nyi mar gyur nas ni / /
gdul bya'i sems can pad+ma'i mtsho / /
bstan pa'i 'od kyis rgyas par byed / /
dri ma med pas dri ma sbyong / /
gangs phreng bsil ba'i 'od zer dang / /
tsan+dan pas lhag bsung gi chus / /
lus can yid kyi nyon mongs mes / /
rab tu gdungs pa zhi bar byed / /
skye ba'i 'khor ba dba' klong can / /
'chi ba'i chu srin bcas mtsho las / /
theg pa gsum gyi gru chen gyis / /
'di yis skye bo myur du sgrol / /
bdag gis legs bshad chu rgyun gyis / /
thog ma med dus 'gro ba rnams / /
shin tu skom pa sel bar byed / /
yon tan gyis phongs kyang sel byed / /
srid pa'i dgon par lam stor bas / /
ma rig pas bsgribs lam ston byed / /
'gro rnams shes rab mig phye nas / /
mya ngan 'das par phyin par byed / /
nyon mongs sbrul gdug mche bas btab / /
rang la phan pa'i thabs la brgyal / /
ye shes sman ni yang dag pa / /
rig pa bstan pas 'gro rnams gso / /
srid par mgon med srog chags rnams / /
yun rings gnyid kyis log pa la / /
bstan pa rnga yi sgra dag gis / /
snying rje yid ni sad par byed / /
yun ring 'khor ba'i btson ra na / /
srid pa'i lcags sgrog gis bsdams pa / /
bdud bzhi las ni rgyal byas nas / /
bcings pa las ni grol bar byed / /
byin za ngoms pa med pa bzhin / /
lha dang mi yi yul dag gis / /
shes rab bdud rtsi'i ro bzang pos / /
lus can rnams ni tshim par byed / /
'khor du stong nyid seng ge yi / /
sgra chen sgra ni bsgrags pa yis / /
gdul dka' mu stegs myos pa ni / /
shes pas myos pa'i nga rgyal sel / /
dbang po chen po'i gzhu 'dra ba / /
'dom gang 'od kyis kun tu bskor / /
gzugs nas 'bar ba yongs rdzogs pa'i / /
mtshan dang dpe byad rnams kyi dpal / /
dpal nyid rgyan du gyur pa yi / /
yid dang mig ni 'phrog byed pa'i / /
gzugs ni mnyam pa'i gzugs med pa / /
mdzes pa thams cad zil gyis gnon / /
de yis rnam pa drug cu dang / /
ldan pa'i gsung gi cho 'phrul dang / /
bcas pas lha dang lha min mi / /
la sogs yid ni dga' bar byed / /
de yi gsung dang sku rnams kyis / /
yid bzhin nor bu dpag bsam ltar / /
gdul ba'i dbang gis phyogs kun tu / /
sna tshogs bdag po'i gzugs su bsgyur / /
de dag de ltar sogs grangs med / /
dpag med rmad du byung ba'i gnas / /
che ba'i bdag nyid mkhas pas lam / /
'di la brten nas thob par 'gyur / /
dbu ma'i snying po las de kho na nyid kyi shes pa tshol ba'i le'u ste gsum pa'o // //
rtogs par dka' ba'i lugs 'di la / /
rtogs pa'i nus pa chung gyur pa / /
gnas min skrag pa'i dman mos dag /
yang dang yang du rtsod par rtsom / /
ston pa'i rnam par mi rtog blo / /
sku la brten pa ma yin te / /
lus can yin phyir ba rdzi yi / /
lus la ji lta ba bzhin zer / /
yang dag lta sogs lam gyis ni / /
rdzogs pa'i sangs rgyas byang chub cher / /
'dren byed yang dag rab rtogs byed / /
byang chub yin phyir slob ma'i bzhin / /
ston pa'i dbang po khyad 'phags pas / /
kun mkhyen ye shes srid pa yin / /
lam gcig na yang 'dod pa bzhin / /
'ga' yi so so yang dag rig /
shes bya'i sgrib pa zad byed pa / /
de yang lam de nyid kyis yin / /
sems las byung ba'i sgrib yin phyir / /
nyon mongs sgrib pa ji bzhin 'dod / /
theg chen du yang lam 'di yis / /
kun rig thub pa 'thob byed de / /
theg pa gzhan nyid yin pa'i phyir / /
rang rgyal theg pa bzhin du 'dod / /
mdo sde sogs su ma bsdus dang / /
lam gzhan nye bar ston phyir yang / /
theg chen sangs rgyas gsung ma yin / /
rig byed mtha' pa'i lta ba bzhin / /
chad par lta ba ji bzhin du / /
rgyu dang 'bras bur skur 'debs pas / /
sde pa bco brgyad khongs su yang / /
gtogs pa med pas ma yin nges / /
gzugs la sogs la dmigs pa'i blo / /
rang rig nyid du yod pas kyang / /
mngon sum gnod pa gang yin des / /
skye med smra ba de la gnod / /
srid pa rnams ni de nyid du / /
skye med ces bya'i khyad par gyis / /
mngon sum dang ni grags pa dag /
gnod pa 'di la med ce na / /
bgrod min la yang yang dag tu / /
bgrod par bya ste bud med phyir / /
bud med gzhan bzhin zer ba yi / /
skyon bcas tshig kyang skyon med 'gyur / /
bden pa mthong ba de nyid min / /
de nyid med par thal bar 'gyur / /
nam mkha'i lha yis bstan pa ltar / /
de nyid yin par mi 'dod do / /
phyi rol skye mched yod pa las / /
der snang ba yi blo 'byung bas / /
yod par rigs te sems nyid ni / /
yod la dga' ba ji bzhin gyis / /
gal te sems yod mi 'dod na / /
khyod kyi 'gro ba sems tsam min / /
'gro ba phyogs su bya ba dang / /
gtan tshigs bsgrub pa khyod la med / /
de la sngar smras rigs pa ni / /
rang gi phyogs nyams dogs pas gzhan / /
mi 'dod gyur pa gang smra ba / /
de ni rigs pa ma yin no / /
ston pa'i rnam par mi rtog blo / /
bdag med pa la dmigs par 'dod / /
yul can gyi ni blo yin phyir / /
gang zag bdag med pa bzhin no / /
sbyor las byung sogs blo dag ni / /
'byung ba gal te 'gog byed na / /
shes bya kun du ma grub pas / /
blo gang gang gi rjes 'byung ba / /
de ni rtog med sngon byang chub / /
shes bya de nyid ma log phyir / /
de yi ngo bo rnam rtog sogs / /
bral ba'i blor ni mngon 'dod pas / /
de yi rten ni 'gog byed na / /
grub pa nyid ni rab sgrub byed / /
de ni zhi nyid sogs bstan pa / /
rtog pa rnams kyis sgro btags pa'o / /
mthong ba med pa rtog med pa / /
brjod pa med pa byed med pa / /
'tsho ba med pa rtsom med pa / /
de bzhin dga' med gnas med pa / /
de tshe lam ni de nyid kyis / /
sangs rgyas byang chub 'dod phyir bdag /
grub pa sgrub pa'i skyon yang yin / /
bsgom nyid la yang btag par bya / /
ji ltar lung dang mi 'gal bar / /
rjes su dpag pa'i rjes 'brangs pa / /
'di ltar de nyid bsgom pa ste / /
de ni de bzhin mkhas pas 'dod / /
gang gis de rtogs te sangs rgyas / /
gzhan ni mi yi la du mtshungs / /
theg chen sangs rgyas gsung min zhes / /
zer ba 'di yang gtan la dbab / /
sngar bstan pa yi lam 'di yis / /
sangs rgyas byang chub thob mi nus / /
sdug bsngal rnam par rtogs byed phyir / /
rang sangs rgyas kyi theg pa bzhin / /
rjes su dpag pas gnod pa yang / /
gzhan gyi phyogs la 'byung bar 'gyur / /
dpe ni ma grub pa nyid kyang / /
de la zhugs pa bzlog par dka' / /
mi skye zad par shes pa ni / /
ji bzhin don gyi don dam min / /
'khrul bzhin rnam rtog bcas pa'i phyir / /
de rtogs ji ltar de nyid yin / /
theg pa gzhan nyid rgyu yin zhes / /
zer ba de yi lan yang btab / /
ji ltar sgrib pa yod bzhin du / /
dgra bcom mya ngan 'da' bar rigs / /
ma rig nyon mongs can spangs pas / /
de ni grol gyur sangs rgyas bzhin / /
de ni mi bden med pa'i phyir / /
dngos dang sprul pa'i sangs rgyas la / /
yang dag tu na theg chen gyi / /
lam gyi sangs rgyas byang chub dag /
sgrub min rtog bcas mtshan bcas phyir / /
'jig rten pa yi lam bzhin no / /
ji srid 'ga' zhig skrag pa yis / /
thag pa la ni sbrul zhes 'khrul / /
'khri shing bsdogs par shes pa ni / /
gnyen po'i phyogs kyis shes par 'byung / /
des na gtan tshigs ma nges bcas / /
rgol ba'i smra ba spangs pa yin / /
kun nas nyon mongs gnyen po'i phyir / /
'dis ni lan yang btab pa byas / /
theg chen sangs rgyas gsung yin te / /
bdag med la sogs ston pa dang / /
dkon mchog gsum gyi bdag nyid che / /
ston phyir slob ma'i theg pa bzhin / /
phyir rgol tshad mas gnod pa'i phyir / /
de yi gtan tshigs ma grub nyid / /
bla ma kun dga' pa ta li / /
sdug bsngal phung po sa pa dang / /
'char byed stong pa 'char ba dang / /
gang po spangs pa ram pa dang / /
mya ngan 'das dang yul 'khor skyong / /
zhes bya gzhan yang 'gro ba'i mdo / /
rtsa ba'i sdud par ma tshang bas / /
rgyas pa min par rtogs par bya / /
yang dag lta ba sngon 'gro ba / /
gang phyir theg chen las gsungs pa / /
de phyir gtan tshigs ma grub nyid / /
sdug bsngal skye ba bkag bstan pas / /
ma skye sdug bsngal yin mi 'dod / /
skyes pa sdug bsngal ngo bo na / /
de stong ci'i phyir khas mi len / /
'dus byas yin phyir sgyu ma'am / /
zag med phung po ji bzhin no / /
khyod ci sdug bsngal bden 'dod pa / /
yang dag lta ba'i blos 'dod pa / /
tshor ba sdug bsngal sdug bsngal yin / /
skye sogs sdug bsngal nyid ji ltar / /
mi rtag phyir na sdug bsngal na / /
rgyu dang lam yang sdug bsngal nyid / /
sdug bsngal rgyu yin phyir zhe na / /
kun 'byung sdug bsngal nyid du 'gyur / /
sdug bsngal nyid ni tshig tsam phyir / /
de shes ji ltar sdug bsngal shes / /
sdug bsngal yul can shes pa de / /
de nyid du na bden pa min / /
sdug bsngal nyid du de shes phyir / /
phung sogs sdug bsngal blo bzhin no / /
rgyu ni sdug bsngal rgyu nyid du / /
mi rigs kun 'byung bdag nyid phyir / /
ral gris gshags sogs bzhin du'am / /
sems byung yin phyir lam bzhin no / /
sdug bsngal rgyu yi yul can gyi / /
blo de brdzun pa nyid du 'dod / /
rgyu sogs rnam par rtog pa'i phyir / /
sdug bsngal rgyu yi blo can bzhin / /
skye med 'gag pa yod min te / /
sngar smras pa yi dgag pa nyid / /
skyes pa 'gag na ma skyes la / /
nam mkha'i me tog bzhin mi rigs / /
gang tshe skyes pas de ma skyes / /
'gog pa nyid kyis 'gog yin par / /
mi 'dod de tshe mkhas pa khyod / /
ci zhig bden pa yod par smros / /
ma skyes pa yi 'gog pa yang / /
yang dag tu na 'gog pa min / /
ma skyes pa yi 'gog yin phyir / /
so sor brtags min 'gog pa bzhin / /
'gog pa'i ngo bo nyid med na / /
khyod kyi lam gyis ci zhig len / /
ma skyes lam yang ji ltar yin / /
gang gis ci zhig thob par byed / /
lam gyis ngan grol thob min te / /
'dus byas yin phyir gzhan bzhin nam / /
'gog pa la ni dmigs pa'i phyir / /
de las gzhan pa'i 'gog pa bzhin / /
spyi la dmigs pa yin phyir ram / /
'dus byas yin phyir de bzhin du / /
sdug bsngal la sogs mthong ba brdzun / /
brdzun pa'i shes pa bzhin du 'dod / /
'dis ni yang dag rtog pa dang / /
rtsol ba sogs kyang brdzun nyid phyir / /
lam gyi bden pa don dam du / /
mi bden par ni grub pa yin / /
des na bsgom de mi rigs la / /
sdug bsngal la sogs ma mthong rigs / /
mthong ba rnams kyis ma mthong gzugs / /
thams cad du yang de bzhin gnas / /
gal te blo ngan 'ba' zhig ni / /
bden pa mthong ba mi 'dod phyir / /
khyod ni thar par rigs min te / /
byis pa'i skye bo bzhin zhe na / /
sdug bsngal des sdug ma skyes phyir / /
su zhig thar pa gang la 'dod / /
grol ba'ang sgyu ma byas pa bzhin / /
'khrul pa'i dbang gis bstan pa yin / /
sdug bsngal la sogs gang dag rnams / /
gtan du ma mthong grol bar 'dod / /
de phyir dpe yang yod min la / /
de bzhin gtan tshigs ma grub nyid / /
yang dag lta ba sngon 'gro ba'i / /
ji ltar 'byung ba'i lam 'di nyid / /
theg chen du yang nyer bstan pas / /
de phyir gtan tshigs ma grub nyid / /
bden pa gnyis la nyer brten nas / /
sangs rgyas rnams kyis chos bsten te / /
'jig rten kun rdzob bden pa dang / /
don dam nyid kyi bden pa'o / /
rig byed mtha' yang legs bstan gang / /
de kun sangs rgyas gsungs pa yin / /
de phyir dpe ni ma grub ste / /
the tshom za na brtag par gyis / /
yod dang med pa'i rtog bral zhing / /
shes rab spyod pas gnas pa la / /
rgyu dang 'bras bu skur 'debs pa'i / /
lta ba gang yod 'dod pa gang / /
rgyu dang 'bras bu 'brel pa dag /
'jig rten grags pa ji lta bar / /
de bzhin de ni 'gog pa min / /
de phyir gtan tshigs ma grub nyid / /
dngos po mngon sum spyod yul gyi / /
kun rdzob byis pas gzung ba 'di / /
'dir ni lan yang snga ma bzhin / /
de yi gnod pas mi gnod do / /
mkhas pa'i lugs kyis brtags pa la / /
grags pas gnod pa ma yin te / /
ji ltar chos bdag med pa dang / /
skad cig ma zhes brjod pa bzhin / /
gzugs kyi de nyid byis rnams kyi / /
yul nyid 'gyur ba ma yin te / /
nang la rig pa ma sbyangs phyir / /
bdag sogs stong pa ji bzhin no / /
byis rnams blo la yang dag tu / /
gzugs kyi de nyid ldan pa min / /
ma rig rab rib kyis bsgribs phyir / /
mya ngan 'das pa'i spyod yul bzhin / /
srid pa rnams ni yang dag tu / /
skye med ces bya'i khyad par gyis / /
mngon sum dang ni grags pa dag /
gnod pa bstan pas gnod pa med / /
yang dag par na chos rnams ni / /
zhi zhing mkha' dang mnyam pa la / /
bud med nyid kyang ma grub na / /
dpe yi gnod par ji ltar 'dod / /
bgrod bya bgrod pa bgrod po dang / /
gsum po ji ltar yod bzhin du / /
bgrod min bgrod par sgrub byed pa / /
de bzhin skyon zhig 'dogs par 'dod / /
grags pas gnod pa nyid ni bden / /
khyad par can la ma grub phyir / /
des na mi mthun phyogs 'di la / /
bdag gi phyogs gnod nus pa med / /
spros pa med cing rang rig la / /
rnam rtog dri ma dang bral ba / /
du ma nyid dang gcig nyid bral / /
zhi ba de nyid mkhas rig pa / /
nam mkha'i lha yis bstan pa nyid / /
de nyid yin par mi rigs kyang / /
tshangs pa dang po'i lha las byung / /
lha de la gus de skad smra / /
gzugs sogs skye mched snang ba nyid / /
blo yi yul du 'dod pa yin / /
de yi yod pa thun mong nyid / /
bsgrub bya zhe na nga yang 'dod / /
'byung las gyur sogs ngo bo yi / /
gzugs sogs skye mched yod nyid ni / /
bsgrub bya'o zhe na dpe yang med / /
phyir rgol rtog ges gnod pa'ang yod / /
gzugs sogs skye mched 'byung ba dang / /
'byung ba las gyur mtshan nyid min / /
rang bdag rnam par snang ba'i blo / /
skyed pa'i rgyu phyir yid bzhin no / /
sems dang sems byung ngo bo nyid / /
sems dang sems byung rab tu grags / /
gtan tshigs dang ni dpe yang med / /
phyogs kyang rnal 'byor pa la med / /
rnam shes tsam zhes bya ba 'dir / /
phyi rol don ni bzlog pa'i phyir / /
tshig don 'di ni de spong zer / /
bdag gi phyogs nyams ji ltar 'dod / /
'ga' yi tshig gis smrar med par / /
bya bar mi nus zhi ba'i blo / /
snying po yod dam snying po med / /
mkhas pas de la dpyad par gyis / /
dbu ma'i snying po las nyan thos kyi de kho na nyid la 'jug pa'i le'u ste bzhi pa'o // //
rang gi lugs kyi nga rgyal gyis / /
mkhas par rlom gzhan 'di skad smra / /
de nyid bdud rtsir 'jug pa dang / /
rnal 'byor spyod pas legs bstan zer / /
dngos po gnyis po med pa'i phyir / /
gnyis dngos med pa'i yod pa ni / /
yod la sogs pa'i blo yi yul / /
dam pa'i don du 'dod do lo / /
med pa'i dngos po bdag med pa / /
de bzhin nyid dang chos gnas dang / /
rnam par mi rtog blo'i gzung ste / /
de shes par ni bya ba yang / /
dmigs pa la ni brten byas nas / /
mi dmigs pa ni rab tu skye / /
mi dmigs pa la brten byas nas / /
mi dmigs pa ni rab tu skye / /
brtags pa nye bar mi dmigs shing / /
gzhan gyi dbang yang gzung med pas / /
de nyid mthong ba yongs grub pa'i / /
ngo bo nyid la blta ba yin / /
brtags pa rgyu mtshan bcas phyir dang / /
gzhan du gnyis po med phyir dang / /
kun nas nyon mongs dmigs pa'i phyir / /
gzhan dbang yod pa nyid du 'dod /
shes rab pha rol phyin tshul 'di / /
thams cad mkhyen nyid thob pa yin / /
skye dang 'gag la sogs pa dag /
dgag pa lhur len ma yin no / /
'dir bshad de bzhin gshegs bka' kun / /
kho bo cag gi tshad ma yin / /
tshad ma yid ches lung yin phyir / /
bzang po dag ni sgrub par byed / /
lung gzhan dag gis the tshom dang / /
log pa'i blo can gzhan mi byed / /
de phyir de dag sgrub gzhug phyir / /
rigs pa ldan pa'i tshul btsal bya / /
gnyis med pa yi dngos po ni / /
rigs pa ma yin 'gal ba'i phyir / /
nam mkha'i me tog med dngos sam / /
de dngos yin par brtag mi bya / /
gal te yang dag brtags med phyir / /
de la dbye ba med snyam na / /
mtshan gzhi mtshan nyid rnam bzhag la / /
de ni mtshungs phyir lan ma yin / /
gal te de dngos ma btang gang / /
de ni de dngos yin 'dod na / /
de ltar dngos nyid mi gtong ba / /
de phyir de ni dngos ma yin / /
des na de nyid gzigs rnams kyi / /
mkhyen pa dngos med dmigs par 'gyur / /
de yang chos bdag med yin te / /
med pa'i blo yi rgyu phyir ro / /
gal te dngos med dmigs pa'i blo / /
rnam par mi rtog yin 'dod na / /
des na gzugs blo mi rtog pa'ang / /
dam pa yin pa nyid du gyur / /
gal te gzung bar snang 'dod pas / /
gzugs blo yang dag ma yin na / /
des na gtan tshigs 'khrul 'gyur zhing / /
dam bcas pa yang nyams par 'gyur / /
ngo bo nyid la dmigs yin na / /
ston pa'i byang chub rtog can dang / /
dmigs pa can du 'gyur ba dang / /
rnam par mi rtog blor mi 'gyur / /
sems tsam du ni dmigs pa dang / /
gzugs la sogs pa mi 'dzin na / /
khas blangs pa dang grags pa yis / /
dam bcas pa la gnod par 'gyur / /
de ltar snang ba skye ba'i phyir / /
rmi lam gzugs sogs blo bzhin du / /
gzugs la sogs pa don med par / /
rnam par shes zhes byar mi rung / /
gang phyir rmi lam la sogs pa'i / /
rnam shes chos la dmigs pa'i phyir / /
de phyir dpe yang med pa dang / /
yul la skur pa 'debs par 'gyur / /
gal te yul du snang ba nyid / /
sems kyi dmigs pa yin 'dod na / /
yul du snang ba ma gtogs par / /
sems kyi bdag nyid gzhan ci yod / /
gzhan ltar skyes phyir de gnyis snang / /
shel dang 'dra bar mi 'dod de / /
nye bar bzhag las der skye bas / /
shel gyi skad cig min phyir ro / /
de 'gags gzhan ni skyes pa la / /
de yi blo ni 'khrul par 'dod / /
gnyis su snang med nus pa ni / /
tha dad min phyir yul snang bzhin / /
sems ni rang dang gzhan snang ba / /
lhan cig 'dra bar 'byung ba'i phyir / /
gzugs brnyan bzhin du mi 'dod de / /
de phyir gnyis su snang ma yin / /
gal te tshad ma 'bras yod phyir / /
gnyis su snang bar 'dod ce na / /
gzhan du'ang de dag 'grub pa'i phyir / /
rtog pa de yang mi 'dod do / /
yul du snang ba 'dzin pa yi / /
rnam par shes pa skye bzhin pas / /
gzhal bya gang yin 'jal byed pa / /
des na de ni tshad mar 'dod / /
bstan du med pa'i ngo bo nyid / /
de bzhin rtogs pa gang thob pa / /
gal te smra 'dod bsgrub bya ba / /
phyi don sems kyi dngos nyid de / /
rnam par shes pa'i yul yin phyir / /
dper na de ma thag bzhin na / /
des na sems byung so so yis / /
gtan tshigs 'khrul pa nyid du 'gyur / /
mdo las sems tsam gsungs pa ni / /
byed po za po dgag phyir ro / /
gal te rnam brtags don mthong bas / /
rnam par shes pa sgrub byed na / /
brtags pa ma yin don yod phyir / /
yul med par ni mi 'gyur ro / /
rmi lam la yang brtags min pa'i / /
ngo bo nyid blos ma nges 'gyur / /
dmigs pa med par mi 'dod de / /
dpe ni rab tu ma grub phyir / /
ci ste blo yul rnam gnyis te / /
gcig dang 'dus pa yin snyam na / /
rigs pas yongs su brtags pa na / /
de ni gnyi gar mi rigs so / /
de la gzugs rdul gcig pu ni / /
gzugs blo'i spyod yul ma yin te / /
de snang nyid du mi 'gyur phyir / /
dbang gzugs spyod yul ma yin bzhin / /
phra rab gzugs ni du ma de / /
sems kyi spyod yul yin mi 'dod / /
rdzas su yod pa ma yin phyir / /
dper na zla ba gnyis bzhin no / /
de la gal te pha rol po / /
bsags pa min pa'i gzugs sems kyis / /
spyod yul min par sgrub byed na / /
der ni grub pa nyid sgrub 'gyur / /
ci ste bsags pa'i gzugs la ni / /
gtan tshigs ma grub nyid 'gyur te / /
gzugs gzhan dag gis bsags pa ni / /
der snang blo ni skye phyir ro / /
de ni dmigs nyid yin 'dod de / /
der snang blo yi rgyur 'gyur phyir / /
'dod chags bzhin te de yi phyir / /
khyod dam bcas la rjes dpag gnod / /
gal te rang blo dmigs med de / /
rang gi sa bon las skye'i phyir / /
yid blo bzhin 'dod brtags min phyir / /
khyod kyi dmigs bcas nyid du 'gyur / /
dmigs pa med pa rjes dpog pas / /
de ni blo nyid ma yin 'gyur / /
'dus pa dam ni ma bcas pas / /
de 'gog pa ni gnod pa med / /
mi rtog blo ni spang min te / /
'phags phyir rnam par mi rtog phyir / /
de skye thar pa ga la yod / /
de yi sa bon ma bcom phyir / /
gnyis kyi 'du shes 'jug pa na / /
sna tshogs snang ba rab tu skye / /
de yi sna tshogs snang gang dang / /
de rang sa bon las skye'i phyir / /
zha ba de la nus phul dang / /
rang bdag nyid dang gzhan las so / /
rnam par shes pa'i ming gis ni / /
de la bdag tu btags par 'gyur / /
gnyis yod sgyu ma lta bu dang / /
zad can ma zhi bdag med dang / /
gnyis med mi zad yang dag dang / /
'chi med go 'phang mchog rtogs nas / /
de la 'dra ba med pa'i phyir / /
rnam par rtog pa rnam ldog pas / /
mi rtog blos ni dmigs byas pa'i / /
grol ba khyad par med par 'gyur / /
yang na sems tsam bsgrub pa'i phyir / /
sems las byung rnams sems las ni / /
tha dad med par khas blang bya / /
yang na rnam rig tsam mi 'grub / /
yang na tshor sogs 'dus pa la / /
sems su gdags par 'dod par gyis / /
des na gzhan gyi rjes smra dang / /
rang gi gzhung yang btang bar 'gyur / /
kun nas nyon mongs rnam byang las / /
gal te sems ni rdzas 'dod na / /
tshor sogs de bzhin skye ba'i phyir / /
de grub pas na gnod pa med / /
ut+pal rtsa ba nus mang las / /
lo ma la sogs rgyun 'byung ltar / /
de bzhin sems rdzas med pa las / /
rgyun rnams sna tshogs 'byung bar 'gyur / /
gnyen pos skye bar mi 'gyur zhing / /
byed rgyu yod na skye bar 'gyur / /
'di las sna tshogs skyes la sogs / /
brtags pa mi 'dod rdzas med phyir / /
de la dmigs pas mi 'grol te / /
blo 'gag med pa'ang ma yin pas / /
de phyir kun rdzob don dam du'ang / /
bdag tu smra dang 'dra mi 'gyur / /
gzugs la sogs pa stong pa ste / /
ngo bo nyid kyis ma skyes phyir / /
rdzas su med phyir 'jig pa'i phyir / /
sgyu ma bzhin goms chags med 'gyur / /
gzugs la sogs pa yod kyang ni / /
yang dag ji bzhin rtogs gyur pa / /
de yod ma yin de yi tshe / /
log 'dzin ci phyir mi ldog 'gyur / /
gnyis su rnam par rtog pa dag /
sems dang sems byung spyod yul na / /
gzugs la sogs pa dgag byas kyang / /
'jug par mi 'gyur mi rigs so / /
gal te de ni dgag pa'i phyir / /
sgrub gzhan yongs su 'dzin 'dod na / /
'dam rdzab 'khru bar byed pa bas / /
ma reg par ni bsrings na bzang / /
kun brtags yod pa ma yin te / /
btags phyir sbrul dang 'drar mi 'dod / /
thag pa'i dngos por ma nges phyir / /
yang na grags pas gnod par 'gyur / /
de ni 'khrul min gang gi phyir / /
du ma'i cha de mthong phyir ro / /
khyod ni dngos la skur 'debs 'gyur / /
rnam pa kun tu yul 'gog phyir / /
de med par yang kun nyon mongs / /
ming las don 'jug las 'byung min / /
smra mi shes pa'i dud 'gro yang / /
nyon mongs skye ba mthong phyir ro / /
gzugs ni gzugs kyi ngo bos stong / /
gzugs zhes brjod la ltos bcas par / /
gzugs blo skye bar 'gyur phyir zhes / /
brtag pa bzod par mi 'gyur ro / /
gzugs ni stong nyid mi rigs te / /
gzugs min bdag nyid rnam bcas pa'i / /
dngos por snang blo spyod yul gyi / /
gzugs kyi bdag nyid de yod phyir / /
mngon par brjod bya spyi yin na / /
spyi ni ci yang yod min pas / /
des na mngon brjod bdag nyid kyis / /
stong pa 'thad par mi 'gyur ro / /
brjod bya spyi ldan dngos po de / /
der snang blo yi rgyu yin phyir / /
de ni de bdag nyid yod pas / /
brjod med nyid du mi rigs so / /
rigs mi mthun pas stong nyid de / /
blo mthun 'jug pa'i rgyu yin phyir / /
rigs mthun pa la mthun pas na / /
spyi zhes bya bar nges pa yin / /
gzhi ma bzung na gzung med de / /
de bzung gzung du yod pa'i phyir / /
grangs bzhin des na dngos de ni / /
brtag bya brjod par 'dod gzhan min / /
dbyer med phyir na gcig pa dang / /
rdzas med phyir na du mar 'jug /
de nyams na yang mi nyams phyir / /
gzhan la'ang de 'dod ma yin min / /
sngon min ut+pal ma yin pa / /
med pa'i dngos pos ma bsal bas / /
gzhi mthun ldan pa nyid yin te / /
gnyi ga don gcig 'jug phyir ro / /
gzhan sel gzhan gyi spyi ma yin / /
chos gzhan yin phyir khyad par bzhin / /
lkog shal la sogs blo dbye med / /
med la khyad par med phyir ro / /
dngos ma bzung bar de 'dzin phyir / /
brtag bya brjod min yin mi 'dod / /
de yi sgo nas gzhan brjod na / /
de ni brjod bya'i nyid sogs nyams / /
de ni gzhan gyi ngo bo na / /
des na brjod med nyid mi rigs / /
de phyir rnal 'byor spyod pa yi / /
tshul gyis smra ba mi rigs so / /
dngos rnams ngo bo nyid med de / /
mngon brjod bdag nyid stong phyir ro / /
de nyid kyis de skye med phyir / /
ma skyes pa dang ma 'gags nyid / /
gang phyir mngon brjod ldan dngos ni / /
ji ltar brjod pa de ltar med / /
de phyir chos rnams dngos med nyid / /
ces bya la sogs gang smras dang / /
gzhan dbang yod pa nyid smras pa / /
kun rdzob tu ni grub pa sgrub / /
gal te don dam dpe med cing / /
gtan tshigs 'gal ba nyid du 'gyur / /
gal te gzhan dbang ngo bo nyid / /
skye ba ngo bo nyid med de / /
yod par gyur las ma skyes na / /
skye 'gag la sogs 'gal sgrub yin / /
rkyen rnams las ni gang skyes pa / /
de skye med par thub pas gsungs / /
don dam du na dngos nyid las / /
de yi skye ba dgag phyir ro / /
chos rnams yang dag nyid min phyir / /
de dag kun rdzob blo dang sgra / /
sna tshogs rang spyi'i spyod yul du / /
'gyur ba la ni 'gal ba med / /
ming ni gang dang gang dag gis / /
chos rnams gang dang gang brjod pa / /
de la de ni yod min pa / /
de ni chos rnams chos nyid do / /
ci ste rkyen 'byung ngo bo yis / /
gzhan gyi dbang las skye 'dod na / /
rgyu bzhin yang dag nyid min pas / /
'dod pa sgrub par byed pa yin / /
gzhan gyi dbang yang gzung med pa / /
ngo bo nyid kyis ma skyes 'dod / /
don dam du ni skyes pa la / /
log par snang ba mi rigs phyir / /
gal te ji ltar snang ba ltar / /
der snang bdag nyid yod gyur na / /
ji ltar snang ba der yod phyir / /
chos rnams ji ltar sgyu ma bzhin / /
ma skyes pa dang ma 'gags dang / /
dngos med ngo bo nyid med pa'ang / /
yod pa nyid las ma skyes dang / /
rdzas su yod pa ma yin phyir / /
gdags pa skyon chags nyid med de / /
rnam rig tsam du mtshungs phyir ro / /
spang dang spong byed yod pa'i phyir / /
yongs shes sogs yod gang gir 'dod / /
de ni gang phyir rdzas med kyang / /
rnam rtog bral bas thar par 'gyur / /
rdzas yod nyid na'ang skye med phyir / /
'di las bzhin du brtag mi 'dod / /
dngos rnams ngo bo nyid med na / /
gdags pa'ang yod par mi 'gyur bas / /
de ni med par lta ba dag /
mi gleng bstan par bya min dang / /
rang yang ngan song gzhol ba dang / /
gzhan yang phung bar byed pa yin / /
zhe sdang sha rul sgregs pa 'di / /
nga rgyal ma zhu ston pa yin / /
chos rnams sgyu ma bzhin 'dod de / /
ngo bo nyid ni med phyir dang / /
byis pa rmongs pa'i rgyu phyir dang / /
ma byung ba las 'byung phyir ro / /
rnam par mi rtog dngos po ni / /
mkha' dang mtshungs pa nyid mi rigs / /
rnam rtog 'du shes sna tshogs kyi / /
go skabs rab tu 'byed phyir ro / /
skyes pa brjod med nyid mi rigs / /
dgag pa gong du bstan phyir ro / /
brjod du med nyid yin gyur na'ang / /
kun rdzob la ni de nyid nor / /
de la de nyid gzhan med phyir / /
gal te de nyid mthong 'dod na / /
bum la'ang bum pa gzhan med pas / /
ci phyir de nyid mthong mi 'dod / /
khyod kyi tshul skyon sba phyir gyi / /
de ni nyon mongs byang mi 'gyur / /
gser la sogs pa rkyen rnams kyi / /
rjes su 'gyur ba yin phyir ro / /
nam mkha' rtag tu rnam dag ste / /
mig ni dag dang ma dag pas / /
dri bcas dri med mkha' 'dod dang / /
chos rnams chos nyid de bzhin no / /
ma dag la sogs blo 'khrul te / /
byed pa'i chos yin las kyi min / /
de la dmigs pa dag ma yin / /
de nyid dmigs byar mi 'dod do / /
de nyid rdzas su yod yin na / /
skyon ni snga ma bzhin du 'gyur / /
'jig rten 'das pa rnam mi rtog /
de blor mi 'dod 'jig phyir ro / /
de srid shes pa dmigs yod pa / /
de srid shes bya'i rjes 'jug nyid / /
thams cad mkhyen nyid cig car min / /
shes pa rang la 'jug pa ni / /
med phyir ral gri'i so bzhin dang / /
rang rig 'gog par byed phyir ro / /
rnam par mi rtog 'phags blo'i gzung / /
rnam pa kun tu brjod med nyid / /
sngar bzhin skye ba bkag pa'i phyir / /
skye med rdzas su yod min phyir / /
yod dang med pa'i dngos nyid kyi / /
ngo bo don dam nyid yin na / /
sgro 'dogs pa dang skur mtha' las / /
grol ba khyod la ji ltar yod / /
yod min de nyid skye med phyir / /
med min de yod ma yin phyir / /
yod dang med pa gnyis spangs pas / /
de 'dod de phyir gnyis su med / /
ston pa dmigs med mi 'gyur te / /
de bzhin nyid la dmigs pa'i phyir / /
byang chub mnyam nyid mi 'gyur te / /
de nyid rang snang tha dad phyir / /
de bzhin nyid la dmigs pa'i blo / /
nus pa ma bzhag ga las 'byung / /
nam mkha'i me tog snang ba'i blo / /
nus pa ma bzhag mi rigs bzhin / /
rang tshul sbed pas khyod kyis ni / /
de nyid gcig nyid gzhan mi 'grol / /
rdzas med dmigs su med pa'i phyir / /
nged la ji skad smras de rigs / /
nam mkha' 'dra ba'ang skye med pas / /
khyad par med phyir ma gos phyir / /
shin tu brjod du med nyid kyang / /
blos ni rnam kun gzung med phyir / /
skye ba rab rib bral ba'i blo / /
'jig rten 'das pa yin par 'dod / /
'jig rten las sgrol don phyir dang / /
'jig rten shin tu 'da' phyir ro / /
de ni mi rtogs dmigs med dang / /
mtshan ma med cing de yis ni / /
rang gzhan chos nyid cig char du / /
rtogs med tshul gyis mnyam nyid rtogs / /
chos rnams skye ba med pa ni / /
chos bdag med pa nyid ces bya / /
de la rtog dri'i mtshan ma dag /
'byung ba med pa snga ma bzhin / /
gal te de nyid rtog ge yi / /
spyod yul min phyir rjes dpag pas / /
de mi rtogs pa de yi phyir / /
chos rnams chos nyid brtag min na / /
'di la rjes dpag skyon med pa / /
lung gis rjes su sgrub byed pas / /
brtags pa'i rnam rtog chu bo dag /
sna tshogs ma lus bsal mdzad nas / /
sangs rgyas rnam rtog mi mnga' ba / /
dgongs pa mkha' mnyam ye shes kyi / /
shes bya mtha' dag ji bzhin du / /
chos rnams bzhag pa nyid rtogs shing / /
ming la sogs pa thob pa nyid / /
des na rjes su dpag pa'i yul / /
de nyid yin par sgrub mi nus / /
de nyid shes pa'i mi mthun phyogs / /
gang yin de ni des zlog byed / /
lung gi khyad par tha dad pas / /
tha dad gyur pa'i blo la ci / /
lung gi dbye ba med pa la / /
rtogs par gyur pa gzhan ci yod / /
mi mthun phyogs ni spang bya na / /
dam bcas tsam gyis ji ltar 'dod / /
rnam par rtog pa ma spangs par / /
rnam par mi rtog blo ji ltar / /
thub pa bden pa gzigs pa yi / /
'di ltar bden pa gnyis su gsungs / /
tha snyad la ni brten nas su / /
de nyid don ni rtogs 'gyur phyir / /
de bzhin nyid la dmigs pa'i blo / /
dmigs dang bcas phyir brdzun yin te / /
rmi lam sogs yin de shes bya / /
des na de nyid yin mi rigs / /
gzung du med pa brjod med pa / /
shes pa'i spyod pa rnam spangs pa / /
thub pa'i dbang pos gsungs pa'i chos / /
de yis 'di ltar 'di la gnod / /
de ltar lung rigs ldan pa yi / /
de nyid gang zhig sngar bstan pa / /
rigs pas yongs su brtags na yang / /
de la nyams pa med par gnas / /
kha cig phung po'i ljon shing chags / /
kha cig rnam shes rgyal thogs / /
yang dag mtha' yi g.yang sar yang / /
ma lhung rgyal ba'i thugs sras rol / /
shes bya rnam kun ma grub phyir / /
gang la rnam par mi rtog pa'i / /
blo yang skye bar mi 'gyur ba / /
de nyid mnyam med de mkhyen gsung / /
dbu ma'i snying po las rnal 'byor spyod pa pa'i de kho na nyid gtan la dbab pa la 'jug pa ste le'u lnga pa'o // //
rang bzhin gang zhig rtogs pa med / /
yon tan gsum dang skyed bdag nyid / /
de las bzlog pas skyes bu nyid / /
'di dag rtag tu goms par bya / /
rtsa ba'i rang bzhin mi 'gyur ba / /
chen po la sogs rnam pa bdun / /
rang bzhin 'gyur ba bdun nyid do / /
'gyur ba rnam pa bcu drug kyang / /
rang bzhin 'gyur ba min skyes bu / /
yid las snying stobs skyes pa can / /
skyes bu'i gzugs brnyan 'byung ba'am / /
de bzhin yongs su gyur nas ni / /
blo 'jug pa yi rjes su byed / /
bdag kyang gzhan la rang bzhin gzhan / /
'di ltar de nyid mthong ba yi / /
byed dang bya ba ldog pa yi / /
skyes bu grol ba yin zhes brjod / /
bdag dang bdag med rtogs pa'am / /
don byas pa na rjes gzung ba / /
rang bzhin gyis ni grol yin phyir / /
de nyid yin par grangs can smra / /
de la gtso bo skyes bu ni / /
ji ltar mi rigs las sngar bstan / /
de yang yang 'dir brtag bya ste / /
bdag ni rtogs pa ma yin no / /
shes bya rtogs pas rtogs yin na / /
shes bya med pas de yang med / /
rtogs pa can nam rtogs med pa / /
'dir ni bdag tu gang zhig 'gyur / /
ma bsregs sreg par mi rigs te / /
bsregs pa med phyir de sngon bzhin / /
des na sreg byed dpe yis ni / /
rtogs pa'i bdag nyid grub ma yin / /
shes bya'i rnam pa 'dzin byed pas / /
shes la rtogs pa zhes 'dod de / /
dngos po byed pa la brten phyir / /
de yang skyes bu 'di la brten / /
brtags pa byas pa yin na ni / /
skyes bu 'gyur med rang gi yul / /
de dang 'di ni lugs 'dis 'gal / /
shes las rtogs pa gzhan min pas / /
ci zhig gzhan du brtag par bya / /
rtogs pa blo gros ma yin te / /
rgyu dang ldan phyir bum pa bzhin / /
des na rtogs pa shes pa min / /
gal te blo la de snyam na / /
rtogs las shes pa gzhan yin par / /
sgrub byed ce na dpe yang med / /
shes pa'ang de dngos med ce na / /
khas blangs pa yis gnod pa yin / /
ma skyes pa ni rtogs min te / /
ma skyes phyir na rigs ldan min / /
blo yi 'jug pa'i khyad par ni / /
gang phyir shes la 'jug 'dod na'ang / /
tha dad khyad can nyid 'gyur gyi / /
de med pas na de yang med / /
gal te bdag gi blo gang yang / /
la lar ji bzhin don du 'dod / /
la lar de las bzlog nyid de / /
mtho la mtho yi blo bzhin no / /
la lar ji ltar ji bzhin don / /
zhe na kun rdzob grub pa sgrub / /
ji bzhin don gyi sems kyi yul / /
bdag ces bya bar bdag cag 'dod / /
ci ste kun la khyab sogs kyi / /
mtshan nyid can blo don bzhin na / /
de nyid du 'am kun rdzob tu'ang / /
dpe ni yod pa ma yin no / /
rtogs pa med pas rtogs pa ni / /
rang bzhin rtogs pa med pa'am / /
gang gi de nyid shes skye bas / /
gang zhig grol bar 'gyur ba yin / /
rtogs pas 'dzin par byed pa na / /
bdag ni 'di ltar zhes sogs des / /
rtogs pa med phyir gzhan mi rigs / /
de med gyur na yang ci zhig /
'di yi ldog pa'ang rigs min te / /
mang po dag dang thun mong phyir / /
ji ltar rje gcig shi gyur kyang / /
tshogs pa dag gi bran bzhin 'dod / /
tha dad yul la ma bsgribs phyir / /
ji ltar bdag gi dbye ba las / /
skyes bu'i yid la snying stobs dag /
lhag pas de nyid mthong bar 'dod / /
sgra la sogs pa rtogs pa dang / /
de bzhin chos dang chos min dag /
skyon ni rjes su mtshungs pa'i phyir / /
ma mthong nges pa med pa'ang yin / /
gal te skyes bu 'gyur zhe na / /
skyes bu rtogs pa med pa dang / /
rgyu med khyab pa ma yin te / /
skyes bu 'gyur phyir 'o ma bzhin / /
sems ni 'gyur ba med na yang / /
gzugs brnyan gyi ni rgyu yin phyir / /
ji skad smras pa'i skyon ldan par / /
'gyur te gdong gi gzugs brnyan bzhin / /
skyes bu rtog pa med pa'i phyir / /
bdag dang gzhan zhes mi rigs so / /
brtags nas skyon med ce na yang / /
grol ba brtags pa nyid du 'gyur / /
gtso bo yod de sna tshogs kyi / /
rjes su 'gro phyir yongs gyur phyir / /
bya dang byed pa'i ngo bo'i phyir / /
nus phyir sna tshogs ngo bo'i phyir / /
ji skad smras pa de bzhin te / /
snod chag pa yi dum sogs ltar / /
de bzhin dbye ba de dang ldan / /
des na dbye ba rgyu dang bcas / /
dbye rnams rgyu dang bcas nyid du / /
sgrub byed ce na grub pa sgrub / /
kun la khyab par ma grub ste / /
'di yi gtan tshigs ma grub phyir / /
spyi ni sngon du song 'dod de / /
spyi dang ldan pa'i phyir zhe na / /
spyi nyid dam ni khyad par la / /
snga ma bzhin du dpe yang med / /
bde la sogs pa'i ngo bo'i phyir / /
tshor ba'i phung po bzhin mi 'dod / /
phung po yin phyir bde sdug sogs / /
so sor ma nges pa nyid yin / /
ma nges pa yis spangs pas na / /
de ltar don byed bdag nyid yin / /
rgyu dang ldan pa yin pa'i phyir / /
rjes 'gro sogs kyi rjes dpag gi /
dam bcas skyon gyis gnod pa yin / /
skye med mtha' med nyid sogs kyi / /
de yis khyad par spangs pas na / /
gtso bo'i yon tan 'dod pa yi / /
gtan tshigs ma nges pa nyid yin / /
de bzhin tha dad rgyu las kyang / /
'byung bar 'dod pa'i dpe yod min / /
tsan+dan dum bur gyur pa na / /
nyams pa min par rtogs bya ste / /
stobs dang gzugs dang tshad la sogs / /
nye bar gnas te bdag nyid bzhin / /
nus pa'i bdag nyid nyid du ste / /
yod na sngar bzhin dpe mi 'grub / /
gsal ba'i ngo bor de yod na'ang / /
grub pa'i mtha' ni spang bar 'gyur / /
bya dang byed pa gcig nyid du / /
sgrub na'ang smras pa'i tshul nyid yin / /
rigs mthun nyid la gcig nyid du / /
sgrub na'ang grub pa sgrub pa yin / /
de las don gzhan tog na yang / /
snga ma bzhin du skyon kun 'byung / /
bde dang sdug bsngal sogs kun du / /
gtan tshigs ma nges pa nyid yin / /
dus dbyer med pas gzhan min na'ang / /
grags dang lung dang 'gal ba nyid / /
tsan+dan ngo bo mi mngon pas / /
med par grub pa ma yin te / /
dus dang drug pas bstan pa'i phyir / /
de ltar skad cig bzhin zhe na / /
de lta na yang spro gyur nas / /
rang gi lugs kyi skyon sbed kyang / /
smras pa'i skyon rnams med min te / /
gyen du skra 'greng bum 'dra bzhin / /
de gzugs she na gtan tshigs don / /
rnam par rtog pa ma nges nyid / /
dbyer med ngo bo yin na yang / /
gtan tshigs ma nges pa nyid yin / /
rna sogs spyad bya ba yin te / /
rtogs pa med phyir gal te 'dod / /
khyad par dag ni ma bstan par / /
spyad bya'o zhe na grub pa sgrub / /
ci ste g.yo ba med sogs kyi / /
khyad par can na rjes 'gro gang / /
rtogs par bden yang rtsol med phyir / /
spyod pa por ni mi 'dod do / /
dngos rnams bya ba med nyid du / /
rab tu rtogs te gzhal bya'i phyir / /
smras pa ci ltar de de ltar / /
rtogs te bde dang gti mug bzhin / /
bya ba med par sdug bsngal yang / /
shes par bya ste rgyud ldan phyir / /
rtogs pa med phyir brjod bya'i phyir / /
gzhal bya yin phyir gti mug bzhin / /
rjes 'gro la sogs gtan tshigs rnams / /
tha dad nyid du 'dod pas na / /
gtso bo'i yon tan la de rnams / /
ma nges ma yin pa de bden / /
bya dang byed pa sgrub bcas phyir / /
rgyu dang ldan par rjes dpag nyid / /
gtan tshigs rnams kyang khyad bcas pas / /
de ltar 'gal ba nyid du 'gyur / /
de ma bzung bar mi 'dzin pas / /
gzugs sogs gzhan min de dngos bzhin / /
tha dad dngos phyir gzhan min min / /
gang de rtogs bya rtogs byed phyir / /
des na mi mngon ma yin la / /
bya bar yod pa'ang mi 'dod do / /
da ltar gyi na skad cig kyang / /
rjes su yod par ma grags nyid / /
spyod dang bcas pa'i spyad bya 'di / /
spyad bya yin phyir mal sogs bzhin / /
rtogs pa po ni spyod pa nyid / /
de yi sgrub par byed pa min / /
rtogs pa nges par rtogs yin na / /
de ni gang gi yin pa smros / /
dngos po byed po la brten te / /
gos sogs tshon du btsos pa bzhin / /
sgra sogs shes par mi 'gyur ba / /
yin na'ang shes pa ji ltar yin / /
sgra sogs shes par 'gyur ba nyid / /
yin na'ang shes pa ji ltar yin / /
byed pa med pa ma skyes phyir / /
byed po nyid du ji ltar 'dod / /
ma skyes pa la bdogs na yang / /
skyes bu btags pa pa ru 'gyur / /
byed po'i sgra yis brjod bya'i phyir / /
me bzhin khyod kyi skyes bu yang / /
rgyu bcas bya bcas spyad bya dang / /
bya ba rab tu bskyed pa'ang yin / /
kun khyab ma yin rang bzhin las / /
gzhan pa ma yin skyes bu min / /
de yi rang dngos khyad par ni / /
de yis 'di ltar spong bar 'gyur / /
des na khas blangs pa de la / /
gnod phyir dam bcas skyon med min / /
ji ltar dbang phyug rgyur smra bzhin / /
rtogs pa la sogs spangs pa yin / /
bdag dang bdag gi min rtogs pa / /
blo yi rjes su rtogs pa yi / /
lta ba log pas grol bar ni / /
khyod kyi skyes bu 'gyur mi rigs / /
skyes bu tha dad mthong ba yis / /
thar pa 'thob pa ma yin te / /
blo gzhan yin phyir spyad bya dang / /
skyes bu gzhan nyid mthong ba bzhin / /
ji ltar rnam rtog bcas pa'i phyir / /
mi ni tha dad mthong ba ltar / /
skyes bu tha dad mthong ba yis / /
de bzhin grol ba mi 'dod do / /
de ltar grangs can de nyid ni / /
sngon dang phyi mar 'gal ba dang / /
rigs pa dang ni mi ldan la / /
mkhas pa rnams kyi blo mi 'jug /
n+ya gro d+ha yi sa bon gyi / /
nang na yod pa'i n+ya gro dang / /
bud med skyes pa 'grogs la bu / /
rnga yi nang na sgra gnas dang / /
zas kyi nang na phyi sa sogs / /
shing la 'bar yod mi mthong zhes / /
gang zhig mngon sum spong byed pa / /
de ni bden smra ji ltar yin / /
de ni yod kyang mi gsal bas / /
des na bya ba mngon ma mthong / /
zhe na mi gsal med min pas / /
e ma'o bstan bcos shin tu legs / /
dbu ma'i snying po las grangs can gyi de kho na nyid la 'jug pa ste le'u drug pa'o // //
blo sogs bdag gi yon tan bcad / /
drungs nas phyung ba'i rnal 'byor pa / /
yid la bdag ces gnas pa ni / /
bye brag pa yis thar par shes / /
rgyas par sngar bstan rim pa yis / /
mi bden skye ba bkag pa'am / /
dngos po yongs su bkag pas na / /
'dod dang sdang sogs yon tan med / /
ma skyes byed por mi rung ste / /
bya ba nges par bya ba la / /
byed po yin phyir sbrang rtsi'i rgyu / /
nam mkha'i me tog min pa bzhin / /
ma skyes skyes pa ma yin te / /
nam mkha'i me tog ma skyes bzhin / /
'byung ba'i ngo bo la sogs kyi / /
don dam par na yod min te / /
rtag pa'i bdag la shes mi brten / /
rgyu dang ldan phyir bum pa bzhin / /
blo ni bdag gi yon tan du / /
mi rigs skye dang ldan pa'i phyir / /
ji ltar de yi yon tan du / /
gzugs la sogs pa mi 'dod bzhin / /
'du ba yin phyir bdag med pas / /
rigs te mi rtag pa yi phyir / /
de ltar bde dang sdug bsngal sogs / /
dgag pa mthar thug shes par bya / /
yid ni rtag pa min par 'dod / /
brjod bya yin phyir bum pa bzhin / /
'di ni bdag gi byed pa min / /
dngos po yin phyir bde ba bzhin / /
bdag yod pa ni bkag zin kyang / /
'dir yang brtag par bya ba ste / /
brten nas byung ba ma yin phyir / /
bdag med nam mkha'i me tog bzhin / /
de yi spyi ni yod par yang / /
khas len pa yang brtag par bya / /
'di ni khyab min rtag pa min / /
rtogs bya yin phyir bum pa bzhin / /
blo skye 'gyur dang bcas she na / /
khyod kyi bdag nyid nyams par 'gyur / /
'on te 'gyur med shes pa min / /
shes dang shes min ji ltar rung / /
'du ba dgag pa byas pas na / /
de dang 'brel pa'ang rigs pa min / /
bde dang sdug bsngal 'bad dang 'dod / /
sdang la sogs kyang tshul 'di yin / /
brtag pa'i bdag la bde mi rten / /
rgyu dang ldan phyir bum pa bzhin / /
yang na bdag gi yon tan ni / /
bde ba yin par ma rtogs te / /
skye dang ldan phyir gzugs la sogs / /
de yi yon tan mi 'dod bzhin / /
yang na 'di dag 'du ba ni / /
bdag la yod par ma rtogs nyid / /
lhan cig yod chen dang 'brel bar / /
yod dang med pa mi rigs so / /
yod na'ang de sbyor don med la / /
med na de yang med par 'gyur / /
gsal bar byed pa chos gzhan phyir / /
de ni gsal byed ji ltar yin / /
grangs la sogs dang 'brel ba yang / /
'di nyid kyis ni lan btab po / /
gal te spyi sogs dang 'brel bas / /
skyes bu spyi dang gcig rtogs par / /
de sogs rkyen dang phrad tsam gyis / /
skyes bu 'byung bar 'dod na ni / /
yod min med min du ma min / /
gcig min phra min chen po min / /
'di ni rtag min mi rtag min / /
gzhan min gzhan min min de nyid / /
ji ltar bdag bzhin tshig gi don / /
gzhan yang 'di ltar stong pa de / /
'bad nas gsangs su zin kyang ni / /
gzegs zan pa yis gsal bar byas / /
'di dag mtshan mar 'dzin pa'i phyir / /
de nyid mthong bar mi rigs so / /
mtshan ma mi bden par skyes pa'i / /
ngo bo rtag par mi bden 'dod / /
bdag las tha dad gyur pa'i don / /
de dang 'brel par mi 'dod de / /
yod pa'i blo phyir blo spyi la / /
spyi zhes bya bar 'dod pa bzhin / /
de bzhin grangs sogs 'brel pa yang / /
bdag gam gzhan pa la la la / /
mkhas pas ji ltar rigs pa bzhin / /
blo de min par rtogs par bya / /
bdag ni blo dang sdug bsngal dang / /
bde sogs yon tan dang mi 'bral / /
yon tan yin phyir grangs bzhin no / /
de phyir yon tan med bdag min / /
yul dang ngo bor dbyer med kyang / /
gang zhig rang gi bdag nyid 'gyur / /
bdag dang sbyor bar 'dod pa las / /
dran nas shes pa kun tu 'byung / /
ma mthong nges pa'ang sngar bzhin du / /
thal 'gyur lan yang 'di la yin / /
med pa'i skye ba bkag pas na / /
de yi sbyor ba'ang mi 'dod do / /
yid dang bdag gi med pa la / /
rten dang brten par mi 'dod do / /
bdag dang yid ni yod na yang / /
rten dang brten par mi 'dod do / /
rnam rtog rgyu mtshan bcas pa'i phyir / /
rdzas sogs mthong bas grol bar ni / /
ji ltar 'ug pa mi 'dod pa / /
de bzhin 'ug pa pa mi 'dod / /
sa sogs de nyid 'byung ba'i blo / /
thar pa min par gzegs zan 'dod / /
khyad par dag ni mi 'dzin phyir / /
'tsho ba'i de nyid blo bzhin no / /
bye brag pa yi de nyid la'ang / /
lta ngan rab rib skyes pas na / /
des na rigs pa dang bral phyir / /
blo ni dga' bar mi bya'o / /
dbu ma'i snying po las bye brag pa'i de kho na nyid la 'jug pa ste le'u bdun pa'o // //
rig byed mthar smras smras pa ni / /
'dus byas stong par smra ba yi / /
phyi rol pa la bdag rig dkon / /
bdag sdang thar pa ga la yod / /
mun pa las gzhan skyes bu ni / /
chen por gyur pa nyi ma'i 'od / /
dbang phyug chen po bdag de nyid / /
mkhas pas shes na 'chi med 'gyur / /
byed po dbang phyug gser mdog tu / /
gang gis mthong zhing blta ba de / /
sdig dang bsod nams las 'das nas / /
mchog tu zhi ba thob par 'gyur / /
byung gyur byung dang 'byung ba dag /
thams cad skyes bu yin 'dod de / /
de ni phyi nang ring ba dang / /
de ni nye dang de las byed / /
srid pa sna tshogs de las skyes / /
dar gyi srin bu'i skud pa bzhin / /
mkhas pa de yi char thim pa / /
yang srid len par mi 'gyur ro / /
'chi bcas rnams la bdud rtsi med / /
me la grang ba ji bzhin no / /
des na bdud rtsi skyes bu nyid / /
ma rtogs bdud rtsi yod mi rigs / /
gang las mchog gyur gzhan med phyir / /
gang las dam pa gzhan med la / /
'di las phra gyur gzhan med pas / /
sna tshogs 'di dag rgyu gcig nyid / /
de ni phra dang rags dang ldan / /
yang ldan gtso bo dbang bsgyur ba / /
rab phye 'dod pa'i mthar thug gang / /
rnal 'byor ji ltar 'dod par 'gro / /
der ni 'byung ba thams cad kyang / /
bdag nyid du ni 'dus par mthong / /
byis dang mkhas dang gdol pa dang / /
bram ze sogs rnams mnyam pa nyid / /
bum pa 'byung zhing 'jig pa ltar / /
nam mkha' de yi bdag nyid min / /
lus can 'byung zhing 'jig pa ltar / /
de bdag yin pas bdag mi 'dod / /
bum pa'i nam mkha' bzhin du gcig /
du ma'o zhe na bum pa dag /
chag na dbyer med gcig nyid du / /
thams cad mnyam par 'gyur bar 'dod / /
ji ltar bum sogs tha dad kyang / /
sa la tha dad 'ga' yang med / /
de bzhin lus ni tha dad kyang / /
bdag la tha dad 'ga' yang med / /
ji ltar bum pa'i nam mkha' gcig /
rdul dang du bas bsgribs pa na / /
thams cad de bzhin ma yin ltar / /
bde sogs de bzhin bdag la min / /
bdag ma shes shing ma rtogs pas / /
rmi lam longs spyod nga rgyal bzhin / /
las rnams sogs shing dge ba dang / /
mi dge'i 'bras bu spyod pa yin / /
lus la gnas kyang ma chags dang / /
spyod par byed kyang mi gos te / /
'dod bzhin spyod kyang rgyal po bzhin / /
sdig pas gnod par mi 'gyur ro / /
gcig po kun khyab rtag pa ste / /
tshangs mchog 'chi ba med pa'i gnas / /
rnal 'byor pa yis goms byas na / /
de ni yang srid len mi 'gyur / /
de ni rtag par rtog med pa / /
gang gi spyod yul gang ma gyur / /
blo ni dbye bas phrogs rnams kyis / /
de la tshig tu sbyor bar byed / /
phyogs su lhung ba ma yin pas / /
'dir ni 'di yang 'di ltar dpyad / /
phyogs la chags pas bsgribs pa'i blos / /
ji ltar bden pa'ang rtogs mi 'gyur / /
bdag yod pas ni bkag pa na / /
'gro ba'i rgyu yang de bzhin te / /
des na de mthong grol ba ni / /
mi bden par ni rab brtags nyid / /
byol song rnams la 'jig tshogs lta / /
lhan cig skyes yod zhi ma gyur / /
kun nyon mongs kun rtsa ba'i phyir / /
de nyid khyod kyis shin tu spel / /
'jig tshogs lta la zhen pa yi / /
bdag 'dzin bdag gir 'dzin pa dag /
gang las 'khor bar 'byung 'gyur ba / /
de nyid grol ba yin par smra / /
myos par gyur la myos 'gyur bzhin / /
de lta ba yis zhi gyur na / /
shin tu ma zhu'i nad ldan la / /
kha zas zos pas phan par 'gyur / /
rig byed smra bas bdag de ni / /
rnam pa gnyis su 'dod byed de / /
lus zhes bya ba bcings bdag dang / /
mchog na gnas pa grol ba'i bdag /
mchog tu 'dzin pa bdag gi yul / /
bdag blo ji bzhin don ma yin / /
bdag ni 'di zhes mchog 'dzin phyir / /
lus la bdag gi blo bzhin no / /
yongs su btags pa yod na yang / /
khyod kyi bdag gis ci zhig byed / /
gzugs dang sgra sogs yul rnams la / /
blo'o zhe na de mi rigs / /
gzugs sogs yul la blo dag ni / /
byed po bdag ni med kyang skye / /
rkyen la ltos pa'i skye yin phyir / /
me shel gyi ni me bzhin no / /
gang yang yi ge'i bdag nyid sgra / /
de yi byed po bdag min 'dod / /
mnyan bya'i phyir dang sgra yin phyir / /
dper na brag ca ji bzhin no / /
'dis ni lus kyi bya ba gzhan / /
'ong ba dang ni 'gro ba dang / /
lag pa rkang pa g.yo ba ni / /
mtshan nyid lhag ma rnams kyang bkag /
rnam par bcad nas kun shes las / /
kun shes dran pa nyid las dran / /
so sor rnam par rab shes las / /
shes rab nyams su myong las tshor / /
shes sogs byed par smra zhe na / /
byed pa nyid du sgrub pa'am / /
de las gzhan pa'i byed po nyid / /
gcod byed bzhin du rigs ldan min / /
byed pa po la rkyen ldan zhing / /
gang phyir byed pa la min pas / /
des na gtan tshigs ma grub pa'am / /
ma nges pa nyid yin par 'gyur / /
shes la sogs pa byed po nyid / /
byed po'i sgra yis brjod pa'i phyir / /
lhas sbyin gyis ni gcod do zhes / /
ji ltar byed por mthong ba bzhin / /
'dus byas phung po byed bral nyid / /
'di la byed por brjod bya ste / /
byed pa yin phyir mar me yis / /
gsal bar byed pa yin pa bzhin / /
yang dag gtso gcig byed po min / /
gang phyir gcig gis bum mi byed / /
des na mar me sogs byed po / /
gdags pa par ni mi 'dod do / /
'dod chags sogs kyi dbang phyug sems / /
gzugs sogs yul la mngon zhen pa'i / /
thar pa mi mthun phyogs kyis phrogs / /
'khor ba'i btson rar bcings pa yin / /
lag pa la sogs tshogs pa ni / /
sems bcas sems can zhes bya ste / /
gtong ba la sogs sems 'byung ba / /
yod pa gtong po la sogs brjod / /
rig pa skyes pas ma rig sogs / /
kun sbyor ldog par gyur pa'i phyir / /
chags sogs 'ching ba las grol ba / /
grol ba zhes ni brjod pa yin / /
nam mkha' 'dra ba'i bdag la ni / /
'di dag thams cad brjod par dka' / /
gal te bdag la lhag chags na / /
nam mkha'i me tog bdag 'dod kyis / /
gang phyir bdag ni rang bzhin gyis / /
shes pa'i ngo bor 'dod na ni / /
byed pa la sogs ltos pa'i phyir / /
de ni gcig tu mi rigs so / /
bdag sogs shes bya yod pas na / /
shes pa ldog par mi 'gyur te / /
don byas zin pa'i mar me yang / /
rang gi rgyu las skye bar mthong / /
ci srid yid la shes 'byung ba / /
de srid sa bon sogs 'gyur te / /
ji srid sgra ni yod gyur pa / /
de srid sgra brnyan 'byung ba bzhin / /
byed pa med par shes pa ni / /
'khor ba ji ltar shes pa yin / /
kun tu khyab med yin pa'i phyir / /
gang las ji ltar bcings dang grol / /
sdug bsngal las kyang thar min te / /
thar dang gcig tu smra ba'i phyir / /
bdag las de ni gzhan min phyir / /
ji ltar me dang tsha ba bzhin / /
nyams dang ma skyes pa yi blo / /
byed pa med par ji ltar yin / /
gang pos gcod par byed pa yang / /
sta re med par ji ltar rigs / /
me yis bsreg ces smras pa na / /
me yis bsregs kyi byed pas min / /
de bzhin blo yis rig smras pas / /
shes pas rig gi skyes bus min / /
rdza mkhan bzhin du de mi 'grub / /
de yi ngo bor med pa'i phyir / /
sred byed bzhin du'ang 'grub mi 'dod / /
bsreg bya med pas me med phyir / /
gal te mi shes byed po dang / /
za po khyod kyis shes ci ltar / /
mkha' 'dra rtog pa med pa yang / /
lung 'ba' zhig gis brtags ci bya / /
mi shes pa'am shes dngos min / /
'di ni dngos po med par 'gyur / /
dngos med bdag tu mi 'gyur te / /
'di ni mo gsham bu bzhin no / /
gang la gnod dang phan pa las / /
gang la gnod dang bde mi 'byung / /
de de'i bdag tu mi rigs te / /
nam mkha' de ba shar ma'i bzhin / /
nyi tshe'i bdag dang grol bar ni / /
bsam gtan shes sogs kyis 'dod na / /
bdag med don la 'bad pa yis / /
shi ba mi 'chir ji ltar 'gyur / /
nyi tshe'i bdag ni bdag las gzhan / /
zhe na thams cad skyes bu yin / /
de ni nyi tshe gnyis dag dang / /
phyi zhes dam bcas nyams pa yin / /
bdag las nyi tshe'i bdag de ni / /
gzhan min zhe na'ang dam bcas nyams / /
gang yang bdag gi bde sdug sogs / /
'gro bas mi shes gtso bo min / /
gal te phra yin 'di che min / /
chen po yin na phra ba min / /
gcig kyang ma yin gzugs kyi chos / /
ji ltar gzugs med bdag gi yin / /
gcig nyid du ma'i ngo bo ru / /
glang po'i dpe 'di mi rigs te / /
sna ni glang du mi 'dod phyir / /
sna tshogs rnams kyang gcig nyid min / /
gang yang bdag ni nyi sogs mdog /
yin na mdog bral ji ltar yin / /
bdag de du ma'i ngo bo yi / /
dper ni pa la sha mi 'dod / /
gcig pu pa la sha med de / /
kun tu 'gyur ba'i bdag nyid dang / /
ji ltar rtsa ba sogs du mar / /
rkyen la sogs pas 'byed pa'i phyir / /
gtso bo nyid dang dam pa nyid / /
de las gzhan la ltos nas 'dod / /
gcig nyid yin na tshul 'di nyid / /
yod par ji ltar 'dod par bya / /
gal te bdag de rdzas yin na / /
rdzas yin phyir na kun khyab min / /
bum pa bzhin du rtag mi 'gyur / /
des na 'gro ba rgyas ji ltar / /
rdzas ni rten du rigs 'gyur na / /
bdag ni rdzas su mi rigs te / /
nam mkha'i me tog ji lta bar / /
de bzhin ma skyes phyir rdzas med / /
thams cad byung gyur byung ba dang / /
'byung 'gyur bdag med ji ltar mthong / /
bdag med bdag tu mi rigs te / /
ji ltar dngos med ngo bo bzhin / /
byis sogs khyad par med ma yin / /
brten med pa dang dpe med phyir / /
bdag gcig yin na du ma yi / /
skyon rnams 'byung bar 'gyur ma yin / /
tse tra'i bdag de me tra'i byed / /
me tra'i bdag gi'ang de bzhin te / /
tse tra tha dad min dngos phyir / /
yang na yul la dbyer med phyir / /
bde dang sdug bsngal spyod pa dang / /
de grol bas kyang grol ba dang / /
de bcings pas kyang bcings pa dang / /
de sdug pas kyang sdug nyid 'gyur / /
bum pa'i nam mkha' dper bstan pa / /
kun la de ni 'byung ma yin / /
gang phyir nam mkha' gcig nyid du / /
khyod kyi de ni ma grub ste / /
rdzas kyi ngo bos gang stong pa / /
de ni kun rdzob nam mkha' yin / /
de la 'gro ldan 'gro ba dang / /
de ni skabs 'dod skabs can no / /
des na nam mkha'i sgrib med min / /
skabs sbyin pa yang ma yin te / /
de yod gtan tshigs smras pa yis / /
gtan tshigs 'di yang ma grub nyid / /
rgyu las nye bar ma byung ba / /
nam mkha' dngos por mi 'dod do / /
de ni gcig kyang ma yin te / /
mo gsham gyi ni bu bzhin no / /
bum sogs gzugs kyi sa rnams ni / /
sa yi rigs su gcig na yang / /
rdza sogs gzhan dang gzhan yin ltar / /
des na bdag ni gcig ma yin / /
bdag ma shes shing ma rtags pas / /
rmi lam longs spyod nga rgyal bzhin / /
shes nyid phyin ci ma log pas / /
shes 'di nga rgyal mi rigs so / /
mi shes nyid na'ang log med pas / /
mi shes nga rgyal mi 'dod do / /
nam mkha' bzhin du 'gyur med phyir / /
de bzhin chags pa med pa'i phyir / /
bdag ni byed por mi rigs la / /
za ba por yang mi rigs so / /
byed po bdag yin mi gos pa / /
byed po'i 'bras bu 'dod ci ltar / /
mi dbang sdig dang bcas pa'i phyir / /
rgyal po'i dpe ni mi rigs so / /
phyi rol la ni ma ltos par / /
gcig nyid ngo bo nyid mi rigs / /
gcig nyid dang ldan pas she na / /
de ni de dang ldan ma yin / /
du ma nyid du brtags pa dag /
gsal ba gcig nyid yin zhe na / /
ji ltar brtags pa kun rdzob phyir / /
des na gcig ste don dam min / /
rtag dang gcig sogs ngo bo yis / /
don dam de yod yin zhe na / /
gcig sogs sgra dang blo 'jug pa / /
don yod na ni skyon med 'gyur / /
gcig la sogs par rnam rtog pa / /
'di ni ci ltar mi rtag nyid / /
rnam par rtog pa'i yul don la / /
tshig 'jug par ni ma bkag go / /
'di ltar blo yi yul min dang / /
ngag gi spyod yul min ci ltar / /
brjod med rtog pa med pa yang / /
sngar bstan rigs pas brdzun pa nyid / /
shes bya ye nas ma grub pas / /
blo yi yul du mi rigs so / /
blo yi yul las log pas na / /
ngag gi yul las log pa'ang yin / /
de bzhin gshegs pa'i mi brdzun pa'i / /
lugs 'di dge bar shes nas ni / /
de phyir mu stegs 'dod skyes te / /
de la bdag gir byas pa yin / /
sngon dang phyi mar 'gal ba yi / /
de yi lugs la su zhig dad / /
shin tu rigs mi gcig pa'i phyir / /
lcags las nor bu rin chen bzhin / /
'di ltar 'di ni lugs 'di la / /
kha cig dag ni drang phyir dang / /
lhag ma 'dzin las bzlog pa'i phyir / /
sna tshogs dag tu bstan pa yin / /
dngos po rnams ni ma skyes nyid / /
rang bzhin bcos ma med pa'i phyir / /
'di la nyams pa med pas na / /
bdag ces kyang ni brjod pa yin / /
tha dad dngos kyang dbyer med phyir / /
ngo bo gcig phyir gcig nyid yin / /
kun khyab chos rnams thams cad phyir / /
rtag pa'ang de yin mi nyams phyir / /
ma skyes phyir na skye med nyid / /
de nyid phyir na rga shi med / /
'pho ba med phyir 'di 'pho med / /
rab mthar thug phyir mchog yin nyid / /
gzugs dang sgra dang dri sogs min / /
sa dang me dang chu rlung min / /
nam mkha' zla ba nyi ma min / /
yid dang shes pa'i mtshan nyid min / /
thams cad 'di yin rang bzhin phyir / /
nyams pa med phyir thams cad min / /
de la nyon mongs skye med phyir / /
dag pa 'di yin zhi nyid 'di / /
de ni brtags pas sgro btags nas / /
brjod bya yang dag brjod bya min / /
ye nas brjod bya ma yin phyir / /
'di ni dri ma med ces bstan / /
gang zhig 'di ltar mngon 'dod pa / /
khyod kyis bdag kyang yin na ni / /
ming sogs chos mang 'dra ba la / /
skyon med rigs pa dang bcas yin / /
bdag med nyid kyis 'jigs pa rnams / /
'jigs kyang de nyid la gnas te / /
nam mkha' 'jigs par gyur pa dag /
gzhan pa'i gnas 'ga' 'ang med pa bzhin / /
sangs rgyas 'jig rten gnyen rnams kyi / /
de nyid bdud rtsi mchog 'di la / /
'di ni 'ga' yang bkag med pas / /
legs par 'ongs so ngoms par gyis / /
yang dag lta la sgrib med pa'i / /
bdag ni byed po za po sogs / /
rten med brdzun pa'i 'dzin pa ni / /
des na spang ba kho nar gyis / /
dngos rnams rang bzhin skye med phyir / /
de nyid du na skye med 'dod / /
ngo bo nyid kyis skye med nyid / /
'di yi ngo bo nyid du bstan / /
dngos med nyid ni bdag med pa / /
de ni bdag min 'gal ba nyid / /
bdag med bdag tu 'gyur zhe na / /
ba lang min pa 'ang ba lang 'gyur / /
dngos po'i ngo bo med 'di ni / /
'di ltar byed po za por rigs / /
gang phyir mo gsham dag gi bu / /
byed po za por ma yin bzhin / /
de ltar gyur la skye ji ltar / /
de las nyams par 'gyur ji ltar / /
mkha' la me tog med pa la / /
ji ltar skye 'jig btags pa bzhin / /
dngos po med pa'i yul dag la / /
ji srid blo ni 'jug gyur pa / /
blo yis btags pas sgro btags phyir / /
de srid gcig la sogs par 'dod / /
rtog bcas rtog pa med pa las / /
gang tshe blo ni log gyur pa / /
de tshe blo la yul med phyir / /
spros pa nyer zhi zhi ba nyid / /
dbu ma'i snying po las rig byed kyi mtha' rgyur smra ba'i de kho na nyid la 'jug pa ste le'u brgyad pa'o // //
ngo tsha med pa kha cig ni / /
byang grol legs lam bsam gtan dang / /
shes la skur 'debs bya ba tsam / /
bdag gis de ni 'thob par sems / /
chags sogs skyon gyis nyams pa'i phyir / /
skyes bu'i tshig ni brdzun nyid yin / /
rig byed skyes bus ma byas phyir / /
des na tshad mar gzung bar bya / /
byed po mi dran par 'dod phyir / /
rig byed skyes bus ma byas la / /
brgyud nas 'ongs pa ma chad phyir / /
des na lung yin de med na / /
sgra rtag dbyangs kyis gsal bar byed / /
don dang 'brel pa rtag pa nyid / /
don la rtogs pa dang ldan la / /
rtogs pa rab tu skye bar 'gyur / /
lan cig 'jug phyir goms pa'i phyir / /
phyis kyang shes phyir de bzhin du / /
mnyan bya yin phyir sgra nyid bzhin / /
sgra ni rtag par shes par bya / /
mngon sum rjes su dpag pa dang / /
sgra las byung dang nyer 'jal bcas / /
don gyis go dang dngos med pa'i / /
gtan tshigs bsgrub bya sgrub par byed / /
'di ni rjes dpag las tha dad / /
tshad ma yin phyir gzhan de bzhin / /
yang na gcig dang du ma'i yul / /
rtogs par gyur pa ji bzhin no / /
rtags dang 'brel pa ma mthong ba'i / /
dngos don blo yi rgyu phyir ram / /
yang na tha dad blo skye ba'i / /
rgyur gyur pa nyid yin phyir ro / /
sngon med pa yang bya bas gsal / /
thar pa'ang bya bas sgrub par byed / /
mkhas gang zla ba'i btung sogs kyis / /
mthar byed pa las nges par rgyal / /
drang srong lhas bsten dam pas 'dod / /
lam rnying bzang po rig don 'di / /
phyi rol dmangs rigs bud med gzugs / /
'dzin pas rigs ldan gsum 'di spangs / /
'di la gang yod gzhan la yod / /
'di la gang med 'ga' la'ang min / /
chos la sogs pa bzhi po yang / /
de nyid gzhan na'ang mthong ba min / /
gtan tshigs smra bas gtan tshigs kyis / /
lam gsum po ni sun 'byin te / /
rjes su dpag pa gtsor gyur phyir / /
rang gi lugs ni gsal byed gang / /
long ba rkang pa'i tshod dpags kyis / /
nyam nga'i lam du rgyug pa ltar / /
rjes su dpag pa gtsor 'dzin rnams / /
ltung bar dka' ba ma yin no / /
'di na 'ga' yang kun mkhyen med / /
gang phyir 'di ni ma mthong phyir / /
thams cad mkhyen par sangs rgyas la / /
brtags pa 'jig rten gus bya'i phyir / /
sangs rgyas gsung yang tshad ma min / /
byas pa'i phyir na gzhan bzhin no / /
rdzogs pa'i sangs rgyas kun mkhyen min / /
skyes bu yin phyir gzhan bzhin no / /
sangs rgyas gsung ni tshad ma yin / /
lta ba gsum po sun 'byin phyir / /
ji ltar gang smra de de ltar / /
gcer bur rgyu ba'i lta ba bzhin / /
sgra don rigs pa shes pa yis / /
phyogs su lta ba'i dug spangs nas / /
yang dag ji bzhin tshol byed na / /
'di la 'di ltar dpyad par bya / /
brgyud nas 'ongs pas ma chad pa / /
lung nyid yin pas lung zhe na / /
kun gyi lung yang 'grub 'gyur bas / /
nges par gang gi de nyid bzung / /
gal te rigs pas brtag bzod pa'i / /
tshig gang yin pa de lung yin / /
re zhig de nyid dpyad par bya / /
phyi nas de yis gang bstan pa'o / /
de la de yi gnyen po'i phyir / /
ye shes grol ba zhes 'dod de / /
nad kyi gnyen po yin pa'i phyir / /
sman gyis nad las grol ba nyid / /
bya bas grol ba 'thob pa min / /
bya ba yin phyir zhing las bzhin / /
blo ma yin phyir brjod bya'i phyir / /
cung zad dus can yin phyir yang / /
skyes bu'i tshig ni skyon bcas phyir / /
tshad ma min par 'dod ce na / /
gser tog shes sogs tshig rnams kyis / /
gtan tshigs nyid ni ma nges 'gyur / /
'on te byas pa min pa'i phyir / /
rig byed tshad mar sgrub ce na / /
gtan tshigs thun mong min nyid dang / /
ma grub pa yi don yang yin / /
rjes su bstan min skyon med do / /
zhe na sangs rgyas kyi'ang ma byas / /
sngon gyi sangs rgyas rdzogs sangs rgyas / /
ji ltar rtogs de gsal byas yin / /
byas pa nyid du rjes dpag pas / /
phyogs la rjes su dpag pas gnod / /
byed pa mi dran ma grub pas / /
gtan tshigs 'di ni ma grub nyid / /
gal te sngags kyi byed po sngon / /
sngags dang bcas par byung gyur pas / /
byed pos byas kyang ma byas par / /
khyod kyi bstan bcos mngon 'dod pa / /
de dang lhan cig byung bcas phyir / /
skye ba dran pas smras pa bzhin / /
bstan bcos byed po dang bcas na / /
'di ltar ci phyir smra mi byed / /
rtogs dang rjes su mthun phyir ram / /
de bzhin yi ge'i lugs ldan phyir / /
rig byed tshig rnams gzung bya ba'i / /
byed po skyes ba min nam ci / /
'dis kyang rig byed tshig rnams ni / /
skyes bus byas pa yin par 'dod / /
brjod 'dod don gyi blo skye ba'i / /
rgyu phyir 'dod pa spyod pa bzhin / /
skyes bu mi bzang bas byas par / /
rig byed 'di ni gzhal bya ste / /
'byung po 'tshe dang chang 'thung brdzun / /
smra phyir ma ga'i bstan bcos bzhin / /
gal te gnod sems mi 'dod pa'i / /
'bras bu mi sbyin 'dod pa'i 'byin / /
sngags kyis gzung phyir dug spyod bzhin / /
bstan bcos 'byung phyir sbyin pa bzhin / /
sngags sogs phye mas bkug pa yi / /
bgrod min la yang bgrod bya gang / /
sngar bstan chang btung phyi ma yang / /
des na ma nges pa nyid yin / /
blo sngon ma song bya ba yis / /
dug zos na yang 'chi byed la / /
las ni blo sngon ma song la / /
'bras bu 'byin par ma bstan to / /
de nyid phyir na dug gi dpe / /
mthun pa min pas rigs ldan min / /
des na sngags kyis phyugs gsod pa / /
rigs pa min par rtogs par bya / /
tshe yi bar du gcod byed phyir / /
sngags kyis gzung ba 'dod pa yi / /
'bras bu 'byin par mi 'dod de / /
dug mtshon bstan bcos sbyor ba bzhin / /
rang gi lugs las bstan ce na / /
'khor ba sgrol byed pa'i yang 'grub / /
thun mong gtan tshigs smra zhe na / /
gzhan la ma grub pa nyid yin / /
gang yang sngags kyis ma bzung ba'i / /
bsod nams cung zhig ci byas pa / /
de kun 'bras bu med 'gyur ba / /
mi 'dod pa yi 'bras she na / /
sngags kyis gzhan ni gsod pa gang / /
de yang skyon med thal bar 'gyur / /
dbang du byed pa'i sngags gang gis / /
gzhan gyi bud med bsten pa dang / /
sngags kyi stobs kyis 'tshe 'gyur gang / /
gal te gsod par mi 'dod na / /
gzhan gyi nor ni rku byed pa / /
de yang skyon bcas ma yin 'gyur / /
gal te sngags sngon song ba'i las / /
der ni dger 'dod gzhan ma yin / /
zhe na lung 'di 'dra ba la / /
gtan tshigs khyad par smra dgos so / /
gal te srog chags sngags btab pas / /
gang yang bcing ba ma byas la / /
g.yo ba med par bya zhe na / /
de lta na yang khyad par med / /
gang phyir sgo kun bsubs nas ni / /
bzung nas nus med byol song dag /
mtshon cha rnon pos gsod pa la / /
de la sngags kyis ci zhig bya / /
rang nyid rang byung gyur pa yis / /
mchod sbyin don du byol song bskyed / /
des na de la dgos pa'i phyir / /
mchod sbyin chos yin 'di ltar dper / /
bram ze'i don du 'tshe byed pa / /
'di ltar chos min min pa bzhin / /
mchod sbyin byol song rnams gtses kyang / /
'bras bu mi 'dod min de yi / /
don phyir zhe na bram ze'i phyir / /
ci ltar 'dod par 'tshe byed bzhin / /
byol song spyad pa'i phyir bskyed de / /
spyad bya yin phyir bud med bzhin / /
de phyir mchod sbyin phyir ma grub / /
byol song gtan tshigs ma grub phyir / /
dbus kyi mchog sbyin gnas bsad na'ang / /
ma 'khrul bsams bzhin bsad pa'i phyir / /
phyi mar byed po mi 'dod pa'i / /
'bras bur gyur te gzhan bzhin no / /
mchod sbyin la ni bsad pa yang / /
mi 'dod pa yi 'bras bu 'byung / /
bsams bzhin du ni srog 'chad pa'i / /
sdug bsngal bskyed phyir gzhan bzhin no / /
bya ba ji ltar byas pa las / /
de 'dra'i 'bras bu lus la mthong / /
byed po de 'dra'i ma mthong yang / /
bsad pa yin phyir gzhan bzhin no / /
myos 'gyur btung sogs kyang bshad pas / /
ci ltar bstan bzhin spang bya ste / /
des na myos 'gyur bsten mi bya / /
myos par 'gyur phyir myos sogs bzhin / /
mchod sbyin sngags kyis yongs bzung ba'i / /
myos 'gyur skyon med ma yin te / /
myos phyir dper na gzhan bzhin te / /
sngags kyis btab pa mthong ba bzhin / /
rtags ni mthong ba med ces te / /
gal te mtho ris sogs mi nges / /
she na rtags las rjes dpag des / /
nges pas nges pa min nam ci / /
lan cig 'jug phyir zhes bya 'dir / /
mar me'ang lan cig nyid 'jug pas / /
gtan tshigs ma nges nyid yin phyir / /
sgra yi rtag pa nyid kyang brdzun / /
yod phyir sgra ni mi rtag ste / /
ci phyir bya ba bzhin mi bzung / /
yang na lus kyi g.yo ba bzhin / /
blo yi rgyu phyir nyams par 'gyur / /
goms phyir phyis shes phyir zhes pa'ang / /
gtan tshigs rjes 'gro med pa nyid / /
goms dang phyis kyang shes pa ni / /
rtag min nam yang ma mthong phyir / /
sgra nyid rtag pa nyid ma grub / /
sgra nyid dpe yang ma yin la / /
mngon par gsal byed pa yang bkag /
'di ni ngag gi gsal byed min / /
gal te sgra de mnyan bya na / /
ngag gis gsal bar ji ltar 'dod / /
rtogs pa zhes bya'ang brda nyid pas / /
'di nyid sgra ru thal bar 'gyur / /
dang po brda ni med pa na / /
rtogs pa yod par mi rigs so / /
'khor ba thog ma med pa ltar / /
brda yang rjes su 'jug pa nyid / /
rjes su dpag pa'i tshad ma nyid / /
de bdag nyid las tha dad min / /
des na tshad ma yin phyir zhes / /
bya ba'i gtan tshigs 'di ma nges / /
tha dad spyod yul can gyi blo'i / /
rgyu nyid du ni khyod kyi de / /
ma grub tha dad yul yin phyir / /
gtan tshigs ma grub nyid du 'gyur / /
du ma'i don dngos tha dad phyir / /
don gcig min pa rtogs pa'i rgyu / /
rjes su dpag par yang 'dod pas / /
de phyir sgra byung las gzhan min / /
rtags dang 'brel ba ma mthong bas / /
mthong ba'i don las rjes dpag nyid / /
gang phyir rtog bya rtogs par byed / /
de phyir de ma thag tu min / /
rjes dpag sgra byung tha dad min / /
lkog gyur shes pa'i rgyu nyid yin / /
'brel pa dran la ltos bcas phyir / /
ji ltar rjes dpog rang nyid bzhin / /
sngon med bya bas gsal mi byed / /
sgra yis gsal byed bkag pa bzhin / /
gsal bar byas pa'i bum pa ltar / /
sngon med pa yang mi rtag 'dod / /
zla ba'i btung sogs bya ba'i 'bras / /
rtag pa min pa nyid du 'dod / /
bya ba'i 'bras bu yin phyir dper / /
'dod pa'i rgyus byung 'bras bu bzhin / /
zla ba'i btung sogs bya ba yis / /
thar pa 'thob par mi rigs te / /
bya ba yin phyir 'dod pa yi / /
rgyu mtshan bya ba mi 'dod ltar / /
de'i phyir lam 'di la brten nas / /
mthar byed las rgyal 'gyur ma yin / /
blo yis dpyod pa'i nus med pas / /
gzhan rjes 'brang bas 'di la brten / /
'chi med nyid ni yod pa'i phyir / /
nyer zhi rig byed yod ce na / /
med de 'di ni phyin ci log /
mi rtag pa la rtag par btags / /
rig las 'byung ba'i don gsum mo / /
shis brjod bstod dang cho ga dag /
gang phyir don 'di gsum po 'dis / /
thar pa nam yang 'thob ma yin / /
gal te snying po nyid yin pas / /
rig byed tshad mar 'dod ce na / /
mi shes phyin ci log lta sogs / /
ci yi phyir na tshad ma min / /
lan gsum po ni ston byed pa / /
tshangs pa khyab 'jug bde byed rnams / /
nyon mongs bdag nyid spyod mthong bas / /
gang phyir gsum 'di spang ba'i rigs / /
'dod pa med na ji ltar 'di / /
'dod dga' ma la spyod par byed / /
de bzhin 'dod bral lha mo la / /
'gro gtso stobs kyis ci phyir brjod / /
'di ni skye dgu'i bdag las skyes / /
de ni rang byung bu yin na / /
rang byung tsha mo 'dod ldan la / /
spyad par gyur pa min nam ci / /
rig las drang srong skye bstan pa / /
'di ltar byung 'di brtag mi bya / /
gnyis skyes rnams kyi gsang ba gang / /
kun la brjod par bya ba min / /
rang byung gi ni spyod pa 'di / /
'khrul par gyur pa 'di la ltos / /
tsha mo mthong dang reg pa las / /
byol song bzhin du gang chags nas / /
lus ni 'byung bar gyur pa las / /
mi gtsang shong bar gyur pa 'di / /
mi ni sems dang ldan pa 'ga' / /
mi skye yin na 'di byed dam / /
khyi dang bong bu dag gi ni / /
spyod pa 'phags pas dmad pa la / /
rang byung spyod pas des na des / /
de dag dang ni khyad ci yod / /
shes ldan shes pas sdig pa dag /
sreg ste me yis shing bzhin no / /
des na mthu yi khyad par gyis / /
ngan 'gror de mi 'gro zhe na / /
gang gis nyon mongs sreg nus pa'i / /
mkhas pa shes des shes ldan la / /
de ni sdig pa byed mi 'gyur / /
de rgyu shes ldan la med phyir / /
ltung bar byed pa'i las rnams kyis / /
rnal 'byor grub la mi gos zhes / /
smra zhing yang dag lam nyams la / /
gzhan dag gi yang nyams par byed / /
tshangs la sogs pas de nyid don / /
blo yis mthong bar mi 'dod de / /
tshangs pa dang ni rtse gsum can / /
thig le mchog mar kun chags phyir / /
dang por khro mes ma bsregs na / /
grong khyer sum rtseg ji ltar bsregs / /
nyi rgyal so phyung ci lta bu / /
nyi skal mig phyung ci lta bu / /
tshangs bsad chang 'thungs 'dod pa can / /
dbang phyug de nyid mthong zhe na / /
de yi lam gyi rjes 'brang ba / /
ji ltar de nyid mi mthong 'gyur / /
khyab 'jug yin na sgra gcan dang / /
tsa tu ra dang dmyal la sogs / /
snying rje med par gyur pa yi / /
nor srog phral ba ji lta bu / /
gzhan nor chung ma ma byin len / /
chang sred srog ni gcod pa dang / /
de nyid mthong bas 'ongs gyur na / /
ri brags rkun mo shin tu'ang yin / /
skye dgu bskyang la gsal ba'i phyir / /
lha min lha yi tsher ma dag /
bsad kyang skyon ni yod min te / /
de ni chos bsrung phyir zhe na / /
gal te de ni chos bsrung bar / /
'dod pa yin na ci yi phyir / /
gzhan nor bud med rku ba dang / /
g.yo sgyu la 'jug spong mi byed / /
'gro ba'i de nyid de rang bzhin / /
rang bzhin yin phyir dong tshe bzhin / /
'gro ba mi rtag par mthong na / /
de ni ji ltar rtag par 'dod / /
gal te 'gro las de gzhan te / /
sa dang rdza mkhan bzhin zhe na / /
rdza mkhan dang ni sa bzhin du / /
mi rtag par ni mtshon par bya / /
chos min 'dod pa ma yin na / /
de byed par ni ji ltar 'gyur / /
yang na lkog tu gyur pa'i don / /
mi shes phyir na byas pa yin / /
sred pas 'jig rten skyong zhe na / /
sred pa'i bran du ji ltar 'os / /
snying rje zhe na 'jig rten rnams / /
sgyu mas rmongs par ci phyir byed / /
skye dang 'chi sogs sdug bsngal can / /
lha ma yin la 'ang cis mi brtse / /
thams cad mnyam par mthong ba'i phyir / /
dgra yi 'du shes mi rigs so / /
rang nyid 'gro ba'i byed po yin / /
skye 'jig dag gi gtso bo ni / /
phan par byed la brtse ba ltar / /
phan byed la brtse de ci ltar / /
gal te 'gro gtso 'di yin pas / /
'di las lhag pa'i mchog med na / /
ci phyir mdangs ldan ma bcas pas / /
thub pa gos ngan khur bar byed / /
yang na de yi spyod mthong nas / /
skye dgu byed po zhes bya'i blo / /
rang gis byas sam slob yin na'ang / /
khur bar byed pa'i blo ci yin / /
mchod 'os dka' thub lhag ce na / /
dka' thub gtso yin de ma yin / /
dmod pas 'jigs pa yin zhe na / /
byed po yin pa'i yon tan ci / /
'dod chags zhe sdang sogs 'dres pa'i / /
'phrog byed spyod pa 'di ci yin / /
'phags min spyod pa 'di ldan pa / /
de ni ji ltar skyes mchog yin / /
'gro ba mnyam med 'phrog byed pa / /
gal te de la stobs yod na / /
ci phyir shugs can nag po yis / /
'jigs nas phug tu zhugs zhes drag /
shugs can nag pos 'jigs skrag nas / /
rgyal po'i drang srong mu tsu ku'i / /
khri yi 'og tu zhugs gyur par / /
nag por gyur pa min nam ci / /
grong khyer mang por gnas pa na / /
khung nas rkun mo bzhin 'bros pa / /
gal te srid gsum des bskyed na / /
lha ma yin la ci phyir 'jigs / /
gang tshe rgas byed mdas phog nas / /
'di ni 'chi bar 'gyur ba'i tshe / /
de nyid mthong ba'i shes pa dang / /
de yi stobs kyang gang du song / /
sgyu dang g.yo yis rmongs byas te / /
ngan pa'i las la sbyar byas nas / /
bla ma gnyen bsad 'jigs pa yis / /
srid sgrub tu gyur ji lta bu / /
dgra tshogs zad par byas pa la / /
nges par rang la nus med pas / /
gang phyir snying rje med pas gzhan / /
bskul ba'i don du song bar gyur / /
gang yang cung zhig dbang phyug ldan / /
gal te de la gnas yin na / /
de ni kun la khyab nyid min / /
des na gzhung 'di dor bar gyis / /
'og tu zhugs nas sa bteg pa / /
khyab pa yin na ji ltar rung / /
'on te 'di der ma gnas na'ang / /
khyab par smra ba mi mdzes so / /
'og tu zhugs nas sa 'dzin par / /
nus na drang srong dmod pa yis / /
rang rigs sa 'og 'gro gyur pa / /
'dzin par mi byed ji lta bu / /
de la gus pa mi nyams zhes / /
gang la de lta'i blo yod na / /
de la gus pa'i bud med dag /
co bzung dgras khyer ji lta bu / /
de 'ba' zhig kyang ma yin gyi / /
bshes dang gnyen dang bu rnams dang / /
de la gus par mthong ba gzhan / /
kun kyang nyams par gyur pa nyid / /
'phrog byed 'di yi dngos gzhan zhig /
zhi bar gal te rtog byed la / /
gang mthong dul gang yang srid du / /
'byung bar mi 'gyur gang yin pa / /
'di yi yod min med ma yin / /
yod min med pa min pa'ang min / /
des na med phyir yod pa'i phyir / /
yod med min phyir de ni mchog /
nya sogs ngo bo yod pa'i phyir / /
gzhan yin na yang 'chi med min / /
gzhan min nyid na'ang gzhan min phyir / /
de ni zhi min gzhan bzhin no / /
gal te gcig ni zhi bdag nyid / /
yin na'ang gcig ni ma zhi na / /
bud med 'phyon ma'ang bsngags par 'os / /
lus kyi phyed ni 'dod pa'i phyir / /
yod sogs sgra yis brjod min phyir / /
mchog ces bya ba'ang rigs pa min / /
yod na mchog tu rigs 'gyur la / /
rgyu nyid du yang rigs pa yin / /
rgyu nyid yin pa spangs pa yin / /
gzhan nyid yin pa 'ang snga ma bzhin / /
rgyu yang ma yin gzhan yang min / /
'chi med ma yin skye ba'ang min / /
gal te 'chi med dngos yin na / /
'di ni nyams 'gyur ro sogs bzhin / /
gal te 'chi med dngos min na / /
de med nam mkha'i me tog bzhin / /
yod min med min mi rigs te / /
me la grang dang dro bzhin no / /
de bzhin 'chi ba med pa de / /
brjod med yin par ji ltar rigs / /
brjod du med nyid bdag dang ni / /
'dra na med yin bkag pa nyid / /
'chi med phyir 'chi med ce na / /
'chi med med phyir 'chi med min / /
skyon rnams sba phyir btags pa yi / /
de yi dngos po gzhan zhig ste / /
de la dmigs na ji lta bu / /
grol 'dod grol bar 'gyur ba yin / /
tshangs pa dang ni nor lha yis / /
glur blangs gsang ba oM zhes bya / /
tshangs pa'i yi ge de nyid ni / /
yod de kun la khyab pa yin / /
de ni tshad gsum gsal ba yin / /
de bzhin shin tu phra bar bstan / /
dang po'i rgyu ni i ge aH / /
ngag dang snying stobs sa me bsdus / /
las dang nam mkha' nyid dag kyang / /
yid rtul snying stobs u dang ldan / /
byed po'i yi ge ma'i ming can / /
srog dang mun pa gsum pa yin / /
'gro ba thams cad sdud par byed / /
gnyid chen shin tu log pa'i rgyu'o / /
'pho dang bsam gtan rlung 'byung 'jug /
gzung bar bya dang brtag pa dang / /
ting 'dzin zhes bya rnal 'byor gyi / /
yan lag drug tu brjod pa yin / /
dbang po kun gyi shes pa ni / /
yul la g.yo bar byed pa rnams / /
yang dag bsdus la srog ldan ni / /
yid la bsam gtan bya ba ste / /
gnas dag tu ni spo zhi bya / /
dbang po dag dang dbang don dag /
rus sbal yan lag bzhin bsdus la / /
dran pas yi ge oM brjod na / /
de gus skyes bu grol bar 'gyur / /
'phrog byed gus pas grol bar ni / /
'phrog byed mthong bas mi rigs nyid / /
rnam rtog mtshan ma dang bcas phyir / /
dper na 'phrog byed mthong ba bzhin / /
grol phyir rnal 'byor ldan pa yi / /
mi rtog blo yang mi 'dod de / /
mtshan mar 'dzin phyir brdzun yin na / /
yongs su brtags pa smos ci dgos / /
chags sogs kun tu spyod pa'i phyir / /
tshangs sogs rnams ni phyugs rdzi bzhin / /
de nyid rig pa spangs pa'i phyir / /
rgyu la mkhas pa ma yin no / /
bden pa'i chos ni bstan pa'am / /
rang nyid sgrub par byed pa yis / /
chos ni bsrungs par 'gyur yin na / /
de la 'di ni gnyi ga med / /
kun kyang bskyed pa'i rgyu nyid du / /
smra la rang bdag tha dad pa / /
gang gi tshig la bden pa'am / /
mi bden par ni brtag par bya / /
de gcig phyir skyon med ce na / /
tshangs pas tshangs bsad ji lta bu / /
gcig nyid rab tu bkag pa'i phyir / /
gcig nyid yin par mi rigs so / /
bdag las dbye ba mi rigs pas / /
gsum nyid du yang ji ltar 'gyur / /
sdug bsngal rgyu la rmongs rnams la / /
de zhi'i gtam yang ga la yod / /
rig las rnal 'byor bstan pa ni / /
de bstan pa las nyams pa'i phyir / /
chos bsrung bar ni nus pa yi / /
re zhig chos bden smra mi nus / /
sgrub pa las ni nyams pa'i phyir / /
gzhan dag zhi bar khrid mi nus / /
ji ltar g.yang sar rang lhung ba / /
gzhan dag 'dren par mi nus so / /
rtog pa'i dra bas btags pa yi / /
log pa'i gtan tshigs gsum po la / /
rigs sam mi rigs dpyad nas ni / /
gsum po 'di ni gtang ba'i rigs / /
sna tshogs byed pa byed byed sogs / /
rigs pa min pas sngar smras so / /
byed po yin par bden nyid na / /
'di dag gis ni ci zhig byas / /
re zhig bdag ni ma skyes phyir / /
de yis byas par mi 'dod do / /
chos dang chos min des ma bskyed / /
de'i yon tan phyir da lta bzhin / /
gal te 'di dag byed pos yin / /
las kyis bya ba'i ma yin na / /
las dang bya ba de dag gis / /
rgyu dang 'bras bu ji ltar 'gyur / /
bde dang sdug bsngal nyer dmigs pa'i / /
lus kyang de dag la 'jug pas / /
des na lus can rnams kyi lus / /
dbang phyug sogs kyis byas mi rigs / /
bskal pa dang po'i lus can lus / /
sngon byas ma mthong rgyu can te / /
bde sogs 'byung ba'i rgyu yin phyir / /
dper na da ltar lus bzhin no / /
gal te dbang phyug gi dbang phyug /
de yang bsod nams byas she na / /
de yang bsod nams gzhan dbang phyir / /
dbang phyug dbang phyug min par 'gyur / /
gal te dbang phyug gi dbang phyug /
glo bur gyur par 'dod na ni / /
des na gzhan dang mtshungs pa'i phyir / /
dbang phyug dbang phyug min par 'gyur / /
dbang phyug shes dngos yin zhe na / /
des na des byas 'gro ba rnams / /
rgyu yi rjes su byed pa'i phyir / /
kun kyang sems dang ldan par 'gyur / /
gal te dbang phyug rgyu yin na / /
'gro ba phra sogs ldan par 'gyur / /
las byed dbang phyug yin zhe na / /
de yang dmyal ba dag tu 'tshed / /
de min gzhan dag 'tshed na ni / /
byas nyams ma byas 'phrad par 'gyur / /
thar pa med pa yang yin te / /
rtag tu sdug bsngal rgyu ldan phyir / /
de yi sdug bsngal ga la zhi / /
me ni 'bar bar gyur pa yi / /
tsha ba ma zhi mthong ba bzhin / /
gcig pu sna tshogs min zhe na / /
'bras bu sna tshogs ji lta bu / /
'dod pas sna tshogs yin zhe na 'ang / /
gcig pu sna tshogs mi rigs so / /
rtag pa cha med phra ba dang / /
'gro ba'i byed po gcig pu nyid / /
kun la khyab pa yin no lo / /
'di las mtshar ba gzhan ci yod / /
phan tshun za bas 'jigs pa yi / /
bde ba rnyed dka'i dud 'gro dang / /
zhib tu 'thag cing gcod 'bigs pa'i / /
sdug bsngal gyis gzir dmyal ba dang / /
mi rnams skye rga nad dag dang / /
sdug bsngal zug rngu'i rma btod nas / /
dga' 'gyur gang yin drag po zhes / /
ming don ldan pa de phyag 'tshal / /
'dzin pa can gang nor ldan dang / /
gzhan gyi mtsho bcas dge ba can / /
chos min can 'ga' mtho gnas ldan / /
dbang phyug spyod par gsal ba yin / /
yon tan nor ldan tshe thung dang / /
ngan par spyod rnams tshe ring dang / /
gtong ldan dbul po mthong bas na / /
dbang phyug gis byas gsal ba yin / /
kha cig sangs rgyas pa yang bde / /
de la gus pa kha cig sdug /
dbang phyug bkas ni bsod nams can / /
dag kyang ci phyir sdig mi byed / /
sna tshogs las la mi shes pas / /
de rgyu nyid du smra ba yin / /
sna tshogs byed por tshangs pa ni / /
mi rigs sngon du bstan pa bzhin / /
tshangs pa byed por bden na yang / /
de yis ci zhig byas par 'gyur / /
dang por sems ni mnyam bzhag pas / /
blo yi sgo rnams legs bsdams la / /
yid la shi ba gzhag par bya / /
'di ltar yi ge oM bsgoms te / /
snying la gzungs kyis bzung byas pa / /
sa sogs gzugs la goms par bya / /
bde byed mnyes na sdug bsngal las / /
grol 'gyur zer ba 'di mi bden / /
ci srid yid kyi shes 'byung bas / /
de srid grol bar mi rigs te / /
yid shes 'byung phyir ji ltar sngar / /
grol bar ma gyur pa bzhin no / /
dbang phyug la gus grol 'gyur bar / /
mi rigs bde byed mthong ba yang / /
dmigs la gnas pa yin pa'i phyir / /
dper na mtho yor mthong ba bzhin / /
sdug bsngal rgyu ni dbang phyug na / /
de ni rtag phyir bcos su med / /
des na sdug bsngal mthar 'gro bar / /
dbang phyug nam yang 'gyur ma yin / /
'dis ni lhag ma'ang dgag byas phyir / /
tshangs pa khyab 'jug bdag smra la / /
mi rigs phyir na dbang phyug sogs / /
btags la blo ni dga' mi byed / /
dus chen shin tu mang po 'das / /
bud med sems ni shin tu g.yo / /
de phyir bram ze zhes bya'i rigs / /
'ga' yang gang la'ang yod ma yin / /
rtsal dang rtsal gyi sde dag dang / /
de bzhin thos pa'i rtsa can dag /
drang srong chen po gau ta ma / /
bran song nyal ba'i mngal nas skyes / /
gzhung ni rtsom par byed pa yi / /
kun 'da' bram ze'i drang srong yang / /
thub pa chen po tun 'da' yis / /
gdol pa mo dang nyal las skyes / /
nya pa yi ni bu mo la / /
pha ni mchog 'gro zhes bya bas / /
nyal las drang srong gling lam skyes / /
de yang bram ze zhes brjod do / /
bram ze'i drang srong 'jig rten grags / /
thos mang rig byed 'don byed pa / /
drang srong rwa zhes bya ba'i ma / /
dud 'gror skyes pa'i ri dgas yin / /
sbom dang de bzhin ras bal can / /
dmangs rigs bu yin bram zer grags / /
zla ba'i btung ba yang 'thungs nas / /
'jig rten drang srong chen por grags / /
'jig rten du ni grags gyur pa / /
bram ze lung phu zhes bya ba / /
thos mang de yang gdol pa'i rigs / /
lung ma zhes bya ba las skyes / /
bur shing bu mo las skyes pa'i / /
drang srong drang srong ka na ya / /
ka n+wa ya yi rigs bcas pa / /
skyes pa yin zhes rjod par byed / /
drang srong ka pi dza la yang / /
drang srong dbang byed chen po yis / /
gdol pa phreng ba mo la ni / /
nyal las skyes pa yin zhes thos / /
a gasta dang dbang byed ni / /
bum pa'i nang nas skyes zhes thos / /
bum pa'ang bum pa'i nang nas skyes / /
de bzhin gtsang skyes chu las skyes / /
pad+ma'i 'dab las shes rab myur / /
ka bad t+ya ni thal ba las / /
mgo la thod pa can nyid ni / /
thod pa las ni skyes zhes zer / /
chu yis sdig pa dag pa 'khrul / /
dge sogs nyo tshong byed pa dag /
nyes bstan gsum la mthong bas na / /
gang phyir gsum 'di gtong ba'i rigs / /
'dis ni sdig pa dag mi 'gyur / /
ma reg phyir dang ma mthong phyir / /
ma bsgoms phyir dang bag chags phyir / /
dran pa'i shes dang dge ba bzhin / /
pad snying rkang phyung klung sogs kyi / /
chus ni sdig pa 'dag mi 'gyur / /
reg bya'i phyir ram bsgo bya'i phyir / /
khyim gyi ngan skyugs chu bzhin no / /
rang bzhin bsod nams ma yin las / /
chur zhugs sogs kyis zad 'gyur na / /
'bab stegs sogs su khrus byas rnams / /
sdug bsngal mi 'gyur rgyu med phyir / /
las rnams zad pa'ang ma yin pas / /
sdig pa zad pa 'ga' yang med / /
nang gi bdag nyid mi 'dag ces / /
bstan pa yod pas de yang brdzun / /
rgyud gzhan las ni rgyud gzhan du / /
sdig pa 'pho ba min par bzung / /
lus can min phyir 'dod chags dang / /
zhe sdang gti mug mi 'pho bzhin / /
de tshe bsod nams blangs par ni / /
mi rigs zhes ni nges par bya / /
sems dang mtshungs par ldan pa'i phyir / /
dper na bde dang sdug bsngal bzhin / /
'bar sogs nang du mchongs pa nyid / /
tshangs pa'i 'jig rten sogs 'gro bar / /
bstan pa'i lugs ngan gsum las mthong / /
de phyir spang bar rigs pa yin / /
mer mchong la sogs tshangs pa yi / /
'jig rten sogs 'thob rgyu ma yin / /
srog la gnod par byed pa'i phyir / /
phye ma leb sogs mthong ba bzhin / /
bza' dang btung ba spangs pa yis / /
mtho ris thob par mi 'dod de / /
bkres dang skom pa'i rgyu yin phyir / /
zas ma zos pas gdungs pa bzhin / /
zas ma zos sogs bsod nams 'gyur / /
spangs phyir sdig spangs bzhin zhe na / /
bden sogs spangs pas gtan tshigs 'di / /
ma nges pa nyid yin par 'gyur / /
zas spangs bsod nams mi 'gyur te / /
bya ba de la sdig med phyir / /
dge ba yid la byed pa yi / /
yid la byed pa spangs pa bzhin / /
mtha' gsum dag pa'i sha gang dag /
zos kyang sdig tu mi 'gyur te / /
dngas ma sogs su 'gyur ba'i phyir / /
slong mo'i zas la sdig med bzhin / /
gang yang sha ni zos pa yis / /
sdig pa'i rgyur ni mi 'gyur te / /
bkres pa zlog pa'i rgyu yin phyir / /
ma blangs byin pa'i zas skom bzhin / /
sha ni mi bza' ba yin phyir / /
mi za zhe na lus la rtogs / /
sa bon dang ni brtan byed pa / /
mi gtsang mi gtsang srin bu bzhin / /
khu ba sogs las byung ba'i phyir / /
nya sha sogs ni smad ce na / /
mar dang 'o sogs rgyu yin pas / /
'di ni ma nges pa nyid yin / /
sha za srog gcod nyid yin te / /
de yi rgyu mtshan phyir zhe na / /
lpags sogs thogs pas gtan tshigs ni / /
ma nges pa nyid yin par 'gyur / /
'jal dang srang la g.yo byed dang / /
nye bar 'dod pa mi dge mnyam / /
'tsho byed nor ni rnyed pa de'i / /
gang yang sdig pa dag las ni / /
skyon ni gnyis kyis lhag pa ru / /
nyo ba po la 'byung bar 'dod / /
de bzhin bud med bdag po gzhan / /
'dod pa'i kha zas sbyin byed dang / /
skal bar ldan pa'i bud med dang / /
gang dag chos de ston pa dang / /
tshul khrims med la smod pa dang / /
skyon tshogs 'joms phyir ti ti ri / /
dgra gsos las kyang nges par ni / /
chos ma yin pa thob par 'gyur / /
kun dga' ra ba khron pa rdzing / /
der ni lus can shi gyur na / /
byed pa'i skye mched yin pa'i phyir / /
de la skyon 'di yod par 'gyur / /
gsad bya yod pas gsod yod kyis / /
gang phyir med na ma yin no / /
des na gsad bya gsod pa gnyis / /
sdig pa mnyam par thob par 'gyur / /
mthong dang thos dang bsnams pa dang / /
reg dang dran pa nyid dang ni / /
sha las byas na'ang chos min 'brel / /
'di lta bur ni 'gyur ba yin / /
gsal bar byed pa'i nyi ma dang / /
skye ba'i rgyu yi pha dag dang / /
skyong bar byed pa'i mi bdag rnams / /
de rnams sdig pa'i byed po nyid / /
gos byed pa yi ltar byas na / /
zas kyi bya ba'ang mi rigs te / /
gang phyir skyon ni gnyis 'byung ba / /
ma zos pa la ma yin te / /
zos las srog chags skye 'gyur zhing / /
de dag thur du 'byung bar 'gyur / /
skyes pa nyams gyur ma zos na / /
ma skyes skye bar mi 'gyur ro / /
gal te gzhan gyi rgyu mtshan gyi / /
skyon de khyod ni mi 'dod na / /
gzhan gyis bsad par gyur pa yi / /
sdig de spyod la ga la 'ong / /
gang phyir mi sdig gnas mi sbyin / /
des na sdig de yod ma yin / /
de phyir sha sogs rjes gnang ba / /
skyon med par ni gzung bar bya / /
sha za ba ni skyon bcas min / /
de tshe srog chags gnod min phyir / /
mu tig rma bya'i sgro sogs dang / /
'bras dang chu yi dgos pa bzhin / /
'dod chags kun rtog las byung phyir / /
sha zos de yi rgyu ma yin / /
de ma zos la'ang de 'byung ste / /
rtswa zan ba lang la sogs bzhin / /
sems med pa yi brtan pa la'ang / /
sems ni yod par rtogs byed pa'i / /
nyes bstan gsum la mthong bas na / /
gsum po 'di ni spang ba'i rigs / /
ljon shing sems dang bcas pa min / /
skye gnas bzhir ni ma bsdus phyir / /
dkyil du bcad kyang bzod pa'i phyir / /
phag dum bzhin du bems po yin / /
gal te srog chags rkang brgya ltar / /
reg na 'khums par 'gyur bas na / /
sa ma ga dang thal sbyar ni / /
sems dang bcas par 'dod ce na / /
me yis reg pa'i skra sogs dang / /
skra la 'tshal phyes blugs pa yi / /
khyad par de dag nyid kyis kyang / /
'di ni ma nges pa nyid yin / /
gso ba yod pas shing rnams ni / /
sems dang bcas par mi 'grub ste / /
chang la sogs pa nyams pa dag /
ldog pa yod par the tshom 'gyur / /
mthun pa las skyes 'phel 'gyur dang / /
sdang sems dus ldan skye ba'i phyir / /
de bzhin gnyid log smyo ba'i phyir / /
sems yod rta sogs bzhin du 'dod / /
lhog pa byu ru bai DUr+ya / /
rin chen gser gyi myug sogs kyis / /
shing rnams sems dang bcas par ni / /
'di ltar ma nges pa nyid yin / /
'di dag la ni sems med phyir / /
sdang sems zhes bya 'ang ma grub nyid / /
gtan tshigs don yang mi 'grub ste / /
lhog pa sogs kyis ma nges nyid / /
sems can rnams kyi las dbang gis / /
rtsa bas 'byung ba dus su skye / /
dmyal ba dang ni mtho ris kyi / /
mtshon dang dpag bsam shing bzhin no / /
lam gsum ji bzhin don ldan yin / /
tshangs pas bstan phyir sman dpyad bzhin / /
'das dang ma 'ongs mkhyen pa po / /
des bstan bsgrub bya yin zhe na / /
tshangs smras zhes bya'i gtan tshigs dag /
skyed byed sogs kyis smras pa ni / /
nyes par brtags par bsgrubs pa'i phyir / /
des na khyod kyi 'di ma nges / /
'ga' zhig don bzhin mthong ba yis / /
kun tu don bzhin ma yin te / /
gnag rdzi smyon pa'i tshig rnams ni / /
kun tu ji bzhin don min bzhin / /
'das dang ma 'ongs shes pa nyid / /
yi dags la sogs la yang yod / /
de yis smras pa'i thams cad min / /
de phyir gtan tshigs dpyad bya yin / /
chos sogs 'di la gang yod pa / /
de nyid gzhan la'ang yod ces pa / /
res 'ga' srin bu'i yi ge'i tshul / /
legs bshad 'ga' zhig mthong ba yin / /
ji ltar mi gtsang phung po'i nang / /
rin chen 'ga' zhig mthong gyur pa / /
rab tu skye dang de yi mthu / /
shes dang ldan pas de shes 'gyur / /
legs bshad 'ga' zhig gsum pa la / /
rab tu mthong ba'ang de dang 'dra / /
khyim srang mi gtsang phung po las / /
rin chen 'byung ba ma yin no / /
skyon med rjes su dpag pa yis / /
rigs sam mi rigs ma dpyad par / /
blo ni gzhan gyis bskyed pa'i phyir / /
lung gzhan dag la the tshom za / /
ji ltar klung chen rgal 'dod pa / /
gzings dag yongs su 'dzin pa ltar / /
de bzhin gtang bya yin na yang / /
rjes su dpag pa gzung bar rigs / /
sgra tsam rjes su 'brang byed cing / /
song ba'i rjes su 'gro byed pa'i / /
dmus long bzhin du dkyil 'khor 'dir / /
byis pa 'khor bar 'khor ba yin / /
rten pa med pa'i dmus long dag /
nyam nga'i lam du 'gro byed ltar / /
sgra tsam gtso bor byed pa rnams / /
ltung bar dka' ba ma yin no / /
kun mkhyen zhes bya'i sgra 'di yang / /
yul 'ga' zhig la ji bzhin yin / /
seng ge'i sgra yang la la bden / /
kha cig nye bar btags pa nyid / /
chos dang sprul pa'i sku dag ni / /
nga la mi nyid du ma grub / /
de bzhin gshegs pa'ang ma grub ste / /
des na ma nges pa nyid yin / /
gal te ji ltar khyod bcom ldan / /
thams cad mkhyen pa min par 'dod / /
bde byed khyab 'jug sogs dag gis / /
shes pa de ltar min zhe na / /
ji ltar de dag gis shes ltar / /
thams cad mkhyen pa de bden na / /
rab rib can gyis mthong ba ltar / /
dri med mig gis mi mthong bzhin / /
yang na 'di ltar thams cad mkhyen / /
chog shes nyid du 'dod na ni / /
gang phyir mdze ni mi sogs kyis / /
gtan tshigs 'di ni ma nges nyid / /
cung zhig shes kyi kun mi shes / /
she na thub pas gang ma mkhyen / /
mtho ris byang grol lam zhe na / /
bstan pa 'di las bstan pa nyid / /
bstan du zin kyang mi rigs zhes / /
gal te khyod kyi blo 'byung na / /
mi shes pa nyid yin pas na / /
de yi lan yang smras zin to / /
bstan bcos blo sgra'i phyogs byas kyang / /
gtan la dbab par 'dra ba yin / /
dpyad pa can sogs ma nges nyid / /
byas pa'i phyir na skyon dang ldan / /
gsum po sun 'byin par 'dra bas / /
gcer bur rgyu ltar bdag 'dod pas / /
bsgrub bya'i rjes su 'gro med phyir / /
dpe ni med pa nyid yin no / /
dbu ma'i snying po las dpyod pa'i de kho na nyid gtan la dbab pa la 'jug pa ste le'u dgu pa'o // //
gcer bur rgyu bas thub pa la / /
kun ma bstan pas kun mkhyen min / /
zhes smras khyu mchog sogs ma nges / /
brjod du med par brjod pa'i phyir / /
'khor ba'i thog ma ma rig cing / /
rgyu yang rab tu ma shes la / /
de phyir ma rig rig med phyir / /
de bzhin nam mkha'i ro bzhin no / /
gal te thub pa'i mthus nus na / /
sems can thams cad mya ngan 'da' / /
mu stegs rnams kyis zhag bdun na / /
nor dang phrag dog dag gi phyir / /
mdzes ma bdag gis bsad do zhes / /
rang nyid kyis ni bstan pa yin / /
ji ltar thag pa chad gyur nas / /
shing gshong sa la lhung ba ni / /
rgyal bcas skye bo'i 'khor mthong nas /
de dag ngo mtshar che bar gyur / /
mngon du bstan par bya ba'i phyir / /
skyob pas gzhan du de ma bsgyur / /
sA la can grong zhugs pa ni / /
sems can don gyi bya ba mdzad / /
gang phyir bdud las rgyal zin pas / /
bdud kyi las ni de na med / /
nyan thos tshogs bcas dpa' bo ni / /
der ni bsod snyoms chad gyur pas / /
sems ni zhum par ma mthong tshe / /
mang po byang chub tu nges 'gyur / /
glang chen dul bar bya phyir dang / /
'gro ba rnams ni gdul ba'i phyir / /
bcom ldan grong khyer gshegs pa yin / /
thub pa bcom ldan mi mkhyen min / /
lha sbyin gyis ni sgyogs 'phangs pa / /
de yang 'gro la phan phyir te / /
gzhan gyi gnod las grol ba yi / /
che ba'i bdag nyid bstan pa yin / /
skyes bu lngas brgyab brten pa'i rdo / /
chen po 'phangs par gyur pa ni / /
gnod sbyin kim pas de mthong nas / /
rang gi lus la bzed pa yin / /
lha dang lha min rnams dang ni / /
stong phrag dag ni brgya snyed kyis / /
dad pa'i dbang po sogs thob nas / /
srid pa las ni grol bar gyur / /
lhas sbyin khyim na gnas na ni / /
'khor los sgyur ba'i stobs ldan zhing / /
'khor dang stobs ni thob gyur nas / /
bstan pa 'di ni nyams par byed / /
blo ngan 'di ni rab byung na / /
nga la ci yang byed mi nus / /
de ltar ston pas gzigs nas ni / /
rab tu byung ba ma bzlog go / /
cho 'phrul dag ni mthong 'gyur zhing / /
chos ni thos par gyur nas 'di / /
bsod nams sog par gzigs gyur nas / /
rgyu skar bzang po bzhag pa yin / /
dbu ma'i snying po las thams cad mkhyen pa nyid du grub par bstan pa ste le'u bcu pa'o // //
tha snyad la yang rmongs gyur pa / /
lta ba'i phreng 'khrugs 'gro rnams las / /
gnyis med de nyid nam mkha' 'dra / /
skal ldan sems can bkri phyir dang / /
'jig rten gnyis la phan gdags phyir / /
gang gis 'jig rten kun rdzob ni / /
'jig rten 'das kyang ston mdzad pa / /
'jig rten rig pa de la 'dud / /
de ltar 'di ni dbu ma yi / /
snying po mdor bsdus byas pa yin / /
blo ldan mdo sde du ma yi / /
gzugs brnyan blta ba'i me long yin / /
dbu ma'i snying po las bstod pa dang mtshan bstan pa'i le'u ste bcu gcig pa'o / /
dbu ma'i snying po tshig le'ur byas pa slob dpon chen po b+ha byas mdzad pa rdzogs so // //
ra sa 'phrul snang gi gtsug lag khang gi gzhir /
rgya gar gyi mkhan po dI paM ka ra shrI dz+nyA na'i zhal snga nas dang /
lo ts+tsha ba dge slong tshul khrims rgyal bas bsgyur cing zhus te gtan la phab pa'o //
[
