@## / /
rgya gar skad du /
ku ru kul+le sA d+ha naM shrI he badzra tan+t+rod Di taM /
bod skad du /
rigs byed ma'i sgrub thabs kye'i rdo rje'i rgyud las bton pa /
ku ru kul+le la phyag 'tshal lo / /
dang por rab sad snum zhing nyi ma'i 'od zer mi bzad dpal gyi snang ba yang dag 'phro ba can / /
'dod chags rdo rje'i 'od zer chen po 'phro zhing kun nas chags pa'i dbu skra dmar ser gyen brdzes pa / /
gang gis rtse gcig rnam par bsams nas sum cu'i grong khyer lha mo'i lag pas yang dag 'khyud thob pa / /
'gro ba rnams ni mtshungs pa med par dbang du mdzad pa sman rnams grub pa de la phyag 'tshal nas / /
dur khrod dang ni khyim dang ri brag sa phug ri ljongs shing drung dang ni yang na rang khyim mam / /
sa phyogs bar du gcod pa bral ba'i gnas ni 'ga' zhig tu yang bde ba'i stan la nye bar 'dug /
dpal ldan kye yi rdo rje'i rim pas srid pa gsum po yongs gyur pa las zag med ye shes sku / /
bsgom bya ut+pal dmar po'i 'od kyis snang mdzad 'gro rnams srid dang myang 'das sgyu ma bzhin du bsam / /
dang por sems can rnams la byams shing phan pa bu bzhin shin tu mnyes gshin gzugs ni rnam par bsam / /
sems can thams cad bu gcig na ba bzhin du rtogs pa'i rjes su brtse ba gang zhig bsgom par bya / /
de rnams thar par mthong zhing phun tshogs kyis gang shin tu dga' bar gyur pa gzhan don gcig pu'i gzugs / /
phan dang mi phan blo gros dri ma sems can kun la stong pa nyid du btang snyoms bsgom par bya / /
de nas thams cad rdzogs nas rang snying sgra ni brtag cing nyi ma la gnas hrIHyig dmar po yi / /
'od zer rab tu 'phro bas bla ma dang ni bde gshegs sras bcas sangs rgyas rnams ni spyan drangs nas / /
'khor ba'i skye gnas gang rnams su ni las kyi sgrib pa gang zhig bgyis dang bgyid du stsal pa dang / /
rjes su yi rang rnams ni rab tu bshags bgyi gzhan yang dge ba rnams la de bzhin rjes yi rang / /
de rjes rnam pa kun bral bcom ldan 'das ma bla ma dam pa'i bka' yis de bzhin shes gyur nas / /
bsgom par bya ba de yi mdun du dpe med lhan cig skyes pa rgyal ba rnams kyi chos kyi sku / /
de ni thams cad mkhyen pa de bzhin srid pa gsum po rnams ni ma lus snang bar mdzad pa'i sku / /
phyogs rnams thams cad pha rol phyin pa mchog rnams yongs gyur mi shes de nyid de la de bzhin du / /
nub par gyur cing de la rnal 'byor pas ni smon lam las 'khrungs chos kyi sku nyid gyur pa ste / /
ngo bo nyid las skyes shing longs spyod rdzogs sku rang gi 'od zer gcig 'phro nyi ma'i dkyil 'khor la / /
de la hUM yig sngon po'i 'od zer de nas shes shing sna tshogs rdo rje de yi bdag nyid la / /
rab gur rnams mchog gi stobs can bdud kyi dpa' bo chen po rnams kyis dbye bar mi nus pa / /
phyi nas chu skyes dmar po'i steng du nyi ma'i 'od zer dang ni mtshungs pa'i sgra yi thig le dang / /
hrIHyig las ni byung ba'i ut+pa la dmar po'i steng du rnam par 'phro ba'i nyi ma'i dkyil 'khor la / /
de la mdun du khams gsum 'khor ba yi / /
nyi ma dmar chen 'bar ba la ni hrIH / /
lha mo'i mdun du shin tu 'bar ba yi / /
dpal kyi me yis bdud tshogs bsreg mdzad pa / /
dang po'i ji bzhin shin tu gsal ba yi / /
pad+ma dmar po rab gsal snying po 'bar / /
dmar ser skra brdzes nu ma sku smad dag /
rgyas shing phyag rgyas rab sgeg nyams can ma / /
spyan gsum dmar zhing g.yon du gzigs la chags / /
zhal ni mche ba gtsigs shing 'od kyis reg /
zhal ni rab sgrogs ljags kyi rtse mo ni / /
gyen du bskyod cing 'od zer 'bar ba can / /
sna tshogs me ni 'phro zhing 'od zer 'bar ba'i ro ni 'gro bzhin pa la zhabs ni rtse mo chags / /
cig shos zhabs ni steng du rnam par bkod cing 'phro bzhin pa dang g.yon par shes pa'i gzugs can ma / /
rnam par 'phro ba'i rgya chen 'od zer lus kyis khyab cing sku smad lci zhing rgyas pas nges par chags / /
chu skyes dmar po rnam par bsnams shing mgul du mi mgo'i do shal phreng ba rab tu 'chang ba can / /
sdong bu dang bcas ut+pal dmar po rgya cher rab tu rgyas shing 'phro ba gnyis 'phangs rtse bar byed / /
gzhu dang mda' ni rab tu rgyas pa gsal bar rna ba'i rtsa bar rgyud ni rab tu gang bar bkang / /
yum nyid sa gsum ma lus rnams ni mdun du lcags kyus 'gugs shing sa la 'gyel ba bzhin du byed / /
chu skyes dmar po phyag g.yon bsnams shing bla med lhan cig skyes pa'i dga' bas rgyal srid de bzhin du / /
rang gi 'dod pas zla ba rab tu gsal zhing dpal ni nye bar dgod bzhin mi mgo'i thod pa lnga / /
yan lag lnga la phyag rgya lnga yis brgyan cing yongs su gyur las sangs rgyas lnga ni rim pa bzhin / /
'dod chags rdo rjes bcom ldan 'das ma'i dbu la rnam brgyan de yi rang bzhin sgrub byed dbang po yis / /
de ni ma ning bzlas pas rgyal byed ji ltar lha rnams de yi zhabs la phyag ni 'tshal bar byed / /
bcom ldan 'das ma'i sgrub thabs mchog gyur 'di ni gang zhig rol pas bzhugs pa'i bka' yis ni / /
snyan dngags mkhan po brtse bas mngon brjod can gyi sgrub thabs bsod nams gang zhig bsags gyur pa / /
de yis blo gros mun pa'i mtshan ma dang bral dri med shes rab rgyas shing 'phro ba can / /
rang gi 'dod pa rab brkyang 'od gsal bde ba chen pos 'gro rnams rab tu gnas gyur cig /
ku ru kul+le'i sgrub thabs dpal kye'i rdo rje'i rgyud las phyung ba rdzogs so // //
snyan ngag mkhan chen po brtse ba can zhes pas 'di tshigs su bcad par bsdebs pa'o //
[ ]
