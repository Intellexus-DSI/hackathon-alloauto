@## / /
rgya gar skad du /
shrI tsa tuHpI Tha sA d+hA no pi ka /
bod skad du /
dpal gdan bzhi pa'i sgrub pa'i thabs /
thugs rje chen po 'phags pa spyan ras gzigs dbang phyug la phyag 'tshal lo / /
dngos dang dngos med ngang las dpe mtshan ldan / /
de las 'gro ba'i don mdzad la btud de / /
bcu dang gsum po mngon du bya ba'i thabs / /
rgyud na mi gsal bsdus te bri bar bya / /
de la re zhig slob dpon bum pa dang gsang ba'i dbang thob cing /
rig pa nges pa des /
mchog dang thun mong gi dngos grub thob par bya ba'i phyir 'jug par bya'o / /
yid du 'ong ba'i sa phyogs kyi / /
gnas dag tu ni bsten nas su / /
bla re dag ni bre bar bya / /
sna tshogs gos ni dpyangs nas su / /
ba dan rgyal mtshan bsgreng bar bya / /
g.yer ka dra bas mdzes par bya / /
gnas bcu dag ni kun du yang / /
de bzhin dri yi dkyil 'khor bya / /
mnyam med sems kyi dri yis ni / /
gru bzhi par ni byug par bya / /
lus la ste'u 'jog tsan+dan byug /
sems ni mnyam par gnas pa ste / /
bzod pa'i me tog rnal 'byor pas / /
'bad dang ldan pas dgram par bya / /
mnyam nyid bsgoms pa'i bdug pa yis /
rang bzhin dag pas bdug par bya / /
shes rab mar me'i snang ba ste / /
khams gsum gyi ni mun pa rnams / /
mar me 'di yis bcom nas su / /
ci ltar 'dod bzhin snang bar bya / /
mchod pa dgram par byas nas kyang / /
bde ba'i stan la 'dug nas su / /
oM badzra prA ka ra hUM phaT /
lag g.yon thal mo phar bstan te / /
g.yas pa khu tshur rgyab sbyar nas / /
dbang ldan phyogs tshogs bskor bar bya / /
ra ba'i sngags dang phyag rgya'o / /
lag pa gnyis ni brkyang nas su / /
phan tshun chen mor reg par bya / /
oM rdzu swA hA /
dra ba'i sngags dang phyag rgya'o / /
g.yon pa khu tshur bcings nas su / /
mthe bong 'og tu brkyang par bya / /
oM bruM swA hA /
phur pa'i sngags dang phyag rgya'o / /
rnam par dag pa dang phan yon ni rgyud las shes par bya'o / /
rang gi snying ga'i zla dbus su / /
sa bon hUM gi 'od zer gyis / /
bla ma sangs rgyas snang byas la / /
tshigs bcad 'di ni brjod par bya / /
bdag ming 'di zhes bgyi ba ni / /
bla ma'i zhabs lham la phyag 'tshal / /
mkha' 'gro ma rnams la yang 'dud / /
sangs rgyas rnams la skyabs su mchi / /
'od zer de las byung ba yi / /
lha mo lag na spos la sogs / /
thogs pas mchod pa byas par bsam / /
sdig pa bgyis dang bgyid du stsal / /
rjes yi rang ba so sor bshags / /
sangs rgyas byang chub sems dpa' dang / /
nyan thos rang rgyal ma lus dang / /
'jig rten dge ba'i rtsa ba la / /
kun nas bdag ni yi rang ngo / /
chos kyi 'khor lo bskor bar 'tshal / /
mya ngan mi 'da' bzhugs su gsol / /
dus 'di nas ni sangs ma rgyas / /
bar du lam ni bsten par bgyi / /
bdag gi lus kyang dbul bar bgyi / /
bdag ming 'di zhes bgyi ba ni / /
dus 'di nas bzung ji srid du / /
byang chub snying por mchis kyi bar / /
ji ltar dus gsum mgon po rnams / /
yang dag byang chub nges mdzad pa / /
de bzhin bla med byang chub sems / /
dam pa bdag gis bskyed par bgyi / /
sangs rgyas rnal 'byor skyes sdom pa / /
sangs rgyas chos dang dge 'dun te / /
bla na med pa'i dkon mchog gsum / /
deng nas brtsams te mchog tu bzung / /
bslab pa yi ni tshul khrims dang / /
dge ba'i chos ni bsdu ba dang / /
sems can don ni tshul khrims gsum / /
bdag gis so sor brtan por gzung / /
rdo rje rigs mchog chen po la / /
rdo rje dril bu phyag rgya yang / /
yang dag nyid du gzung bya zhing / /
slob dpon dag kyang bdag gis gzung / /
rin chen rigs mchog rnal 'byor gyis / /
dam tshig yid du 'ong ba la / /
nyin re bzhin du dus drug tu / /
sbyin pa rnam bzhi stsal bar bgyi / /
byang chub chen po las byung ba'i / /
pad+ma'i rigs mchog dag pa la / /
phyi dang gsang ba'i theg pa gsum / /
dam chos rab tu gzung bar bgyi / /
las kyi rigs mchog mthon po la / /
mchod pa ci nus bgyi ba dang / /
sdom pa thams cad ldan par bgyi / /
bla na med pa'i byang chub sems / /
dam pa de ni bskyed bgyi zhing /
sems can kun gyi don gyi phyir / /
sdom pa ma lus gzung bar bgyi / /
ma bsgral pa rnams bsgral ba dang / /
ma grol ba rnams bdag gis dgrol / /
dbugs ma phyin pa dbugs dbyung zhing / /
'gro kun mya ngan 'das la dgod / /
byams dang snying rje dga' ba dang / /
btang snyoms bzhi po bsam par bya / /
de nas hUM gi me lce yis / /
snod bcud thams cad stong par bsgom / /
oM swa b+hA wa shud+d+haHsarba d+harmaHsab+hA wa shud+d+ho\u0f85haM /
mnyam nyid stong par bsams nas su / /
de yi dbus su bltas nas kyang / /
der ni mtshan ma brtag par bya / /
mar me'i 'od kyis zhi ba ste / /
dmar po rdul gyis rgyas pa'o / /
nyi ma'i dkyil 'khor ltar snang ba / /
chags pa la sogs 'grub par 'gyur / /
mthar ni du ba nag mthong na / /
mngon spyod du ni rab tu grags / /
rlung gi mdog ltar 'khrug pa yis / /
de yi mod la bsgrag par 'gyur / /
zla ba dkar po'i 'od zer ltar / /
thams cad du ni dkar mthong na / /
rnal 'byor 'grub par shes par bya / /
blo ldan 'gro ba'i yang dag gnas /
de yi nang du bsam pa ni / /
yuM las rlung gi dkyil 'khor bskyed / /
k+ShuM las me yi dkyil 'khor bsam / /
de steng suM las chu rang bzhin / /
hUM las gser gyi sa gzhi dang / /
ri rab chen po bsam par bya / /
de steng hUM las gzhal yas ni / /
khang pa brtsegs pa bsam pa ste / /
gser las byung ba'i grong khyer mchog /
rin chen bdun po rnams kyis spras / /
g.yer ka'i dra ba'i phreng ba dang / /
dra ba dra phyed sogs pas brgyan / /
dbus dang phyogs bzhir seng ge'i gdan / /
nyi ma'i dkyil 'khor gyis brgyan par / /
'byung po glang po me mtshams su / /
rin chen bum pa gang ba'o / /
bden bral du ni ma he'i gdan / /
sbrul gyi gdan ni rlung mtshams su / /
sgo bzhir yi dags gdan dgod bya / /
dbus kyi nyi ma'i gdan steng du / /
rang gi dbugs las byung ba yi / /
hUM las rdo rje rtse lnga pa'o /
oM badzra shud+d+haHsarba d+harmA badzra shud+d+ho\u0f85haM /
de las ye shes mkha' 'gro bskyed / /
sems dpa' yi ni skyil krung can / /
skra grol bas ni g.yogs pa ste / /
sangs rgyas lnga yis mdzes par byas / /
kha dog sngon po drag chen mo / /
sbrul gyi rgyan gyis rnam par klubs / /
bzhad dang khro dang sgeg pa yis / /
zhal gsum po ni spyan gsum mo / /
ha har bzhad cing 'jigs pa ste / /
na bza' dmar pos shin tu mdzes / /
kha T+wAM gyen du bsgreng ba dang / /
gnyis pa na ni dgra sta nyid / /
gsum pa na ni rdo rje thogs / /
g.yon pa dril bu sgra sgrogs shing / /
gnyis pa na ni snod nyid de / /
gsum pa de bzhin ral gri 'phyar / /
'od zer sna tshogs 'phar ba ru / /
dbus su mkha' 'gro ma bsgom bya / /
oM yo ga shud+d+haHsarba d+harmA yo ga shud+d+ho\u0f85haM /
ye shes kyi ni shar phyogs su / /
bdag gi chu las byung ba yi / /
suM las rdo rje mkha' 'gro bsgom / /
kha dog dkar po shin tu mdzes / /
skra grol bas ni rnam par klubs / /
phyag gnyis sems dpa'i skyil krung can / /
rgyan rnams kun gyis rnam par brgyan / /
phyag na kha T+wAM rnal 'byor snod / /
shin tu mdzes pa'i na bza' klubs / /
'od zer sna tshogs 'bar ba'o / /
ye shes kyi ni byang gi shar / /
bdag gi me las byung ba yi / /
k+ShuM las byung ba'i drag mor bskyed / /
kha dog ser mo shin tu mdzes / /
sems dpa' yi ni skyil krung bcas / /
skra grol bas ni brgyan pa ste / /
sbrul gyi rgyan gyis rnam par klubs / /
sku la na bza' mdzes pa mnabs / /
phyag gnyis kha T+wAM rnal 'byor snod / /
ye shes kyi ni nub phyogs char / /
bdag gi rlung las byung ba yi / /
yuM las mkha' 'gro ro langs ma / /
phyag gnyis sems dpa'i skyil krung can / /
kha dog dmar po kun du 'od / /
kha T+wAM rnal 'byor snod bsnams shing / /
skra grol bas ni mdzes pa ste / /
lus kun sprul gyi rgyan gyis brgyan / /
shin tu mdzes pa'i na bza' gsol / /
'od zer sna tshogs 'bar bar bsam / /
ye shes kyi ni lha yi char / /
sa yi ye shes las byung ba'i / /
hUM las mkha' 'gro gtum mo bsgom / /
sems dpa' yi ni skyil krung can / /
kha dog sngon po shin tu mdzes / /
kha T+wAM rnal 'byor snod bsnams shing / /
rgyan rnams kun gyis klubs pa ste / /
skra grol bas ni shin tu mdzes / /
ha har dgod pas 'jigs par mdzad / /
'od zer sna tshogs 'bar ba'o / /
dpal ldan gyi ni phyogs kyi char / /
seng ge'i gdong ni bsam bya ba / /
kha dog dmar zhing ser ba ste / /
glang po yi ni stan la bzhugs / /
rdo rje lcags kyu sdigs mdzub can / /
shin tu mdzes pa'i na bza' gsol / /
'od zer sna tshogs 'bar ba yis / /
'bar ba'i lus can bsgom par bya / /
me mtshams bstab mo zhes bya ba / /
rin chen bdun gyi stan la bzhugs / /
phyag gnyis kha dog dkar zhing sngo / /
shin tu mdzes pa'i na bza' gsol / /
phyag na lcags kyus brgyan pa ste / /
g.yon pa sdigs mdzub zhags pa can / /
'od zer sna tshogs 'bar ba yis / /
'bar ba'i lus can bsgom par bya / /
bden bral lha mo ce spyang mo / /
ha har bzhad pas 'jigs par mdzad / /
ma he yi ni stan la bzhugs / /
mdog ni dmar zhing sngo ba ste / /
sku la na bza' mdzes pa gsol / /
phyag gnyis lcags kyu zhags pa dang / /
sdigs mdzub kyis ni shin tu mdzes / /
sbrul gyis brgyan zhing rnam par klubs / /
'od zer sna tshogs 'bar ba yi / /
'bar ba'i lus can bsgom par bya / /
rlung mtshams lha mo 'ug pa mo / /
kha dog ser zhing dmar ba ste / /
klu yi stan la yang dag bzhugs / /
rgyan yang de nyid sbyar bar bya / /
phyag gnyis sems dpa'i skyil krung can / /
sdigs mdzub lcags kyu zhags pa bsnams / /
'od zer sna tshogs 'bar ba yi / /
'bar ba'i lus can bsgom par bya / /
dbus kyi mkha' 'gro ma brgyad kyi / /
phyi rol dag ni rnam bzhi la / /
shar du mkha' 'gro phuM las skyes / /
phyag gnyis kha dog dkar po ste / /
yi dags kyi ni stan la bzhugs / /
sbrul gyi rgyan gyis klubs pa ste / /
shin tu drag cing skra grol ba / /
'od zer sna tshogs yang dag 'bar / /
lag gnyis kha ru bcug nas ni / /
ha har bzhad pas shin tu 'bar / /
byang du 'bar ma pheM las bskyed / /
kha dog ser po shin tu drag /
spyi bo'i steng du lag pa gnyis / /
thal sbyar me mar lta bur 'bar / /
drag po'i gzugs can 'tshigs pa ste / /
shin tu mdzes pa'i na bzas brgyan / /
yi dags kyi ni stan la bzhugs / /
'od zer me ltar 'bar ba bsgom / /
nub tu 'jigs byed phroM las bskyed / /
kha dog dmar mo 'jigs su rung / /
yi dags kyi ni stan la bzhugs / /
shin tu mdzes pa'i na bzas brgyan / /
lag gnyis snyim par sbyar byas nas / /
khrag gi rgyun ni 'thung bar mdzad / /
me ltar 'bar zhing shin tu gsal / /
'jigs byed drag mo bsgom par bya / /
lho ru 'phrog byed phriM las byung / /
kha dog sngon po kun du 'od / /
yi dags kyi ni stan la bzhugs / /
skra grol bas ni brgyan pa ste / /
shin tu 'bar ba'i na bzas brgyan / /
sprul gyi rgyan gyis klubs pa ste / /
sdigs mdzub dang ni gtun shing thogs / /
sems can sems ni rmongs par byed / /
'od zer me ltar 'bar zhing grags / /
kun rig pas ni thams cad bsgom / /
de nas ba dan gsum pa'i phyag rgyas bsrung bar bya ste / /
mgo bor ni k+ShuM ngo / /
mig tu ni hUM ngo / /
sna dang rna ba gnyis la yuM ngo / /
khar suM mo / /
mgrin par smraM ngo / /
nam tshong du h+m+r+yuM ngo / /
snying gar y+m+r+yuM ngo / /
lte bar k+Sh+m+r+yuM ngo / /
de nas rang gi sa bon las 'od zer 'phros pas /
sangs rgyas la bskul bas lha mo mang po byung ste / /
dbu rgyan dang bum pa la sogs pas dbang bskur bar bsam mo / /
bdag gi dbugs kyi 'od zer gyis / /
mkha' 'gro ma rnams spyan drangs te / /
de dag gi ni gzugs mdun du / /
dam tshig rnams ni bstan par bya / /
khu tshur gnyis ni bcings nas su / /
dbu ma gnyis ni brkyang nas su / /
rtse mo phan tshun sprad nas ni / /
ye shes lha mo bstan par bya / /
lag gnyis phan tshun sbyar nas ni / /
dbu ma dang ni mthe bong sprad / /
cung zad cig ni bskyod par bya / /
shar phyogs rdo rje ma la bstan / /
khu tshur mnyam par bcings nas su / /
mthe bong gnyis ni brkyang byas la / /
byang gi phyogs nas brtsams nas su / /
rgya 'di drag mo la bstan bya / /
phyag rgya de nyid bcings nas su / /
mthe'u chung gnyis ni brkyang bar bya / /
nub tu gnas pa'i ro langs ma'i / /
phyag rgya ru ni sbyar bar bya / /
phyag rgya de nyid bcings nas su / /
gung mo gnyis ni brkyang bar bya / /
lho phyogs phyag rgyar bshad pa ste / /
de ni phyag rgya bzhi pa'o / /
rdo rje khu tshur gnyis bcings nas / /
khro bo gnyis ni brkyang nas su / /
rtse mo sprad de gnas pa ni / /
mtshams bzhi yi ni phyag rgya yin / /
lag gnyis thal mo khar bcug nas / /
phuM zhes bya bar sbyar bar bya / /
shar phyogs mkha' 'gro'i phyag rgya yin / /
lag g.yon thal mo kha sbyar nas / /
spyi bo ru ni gzhag par bya / /
byang du gnas pa'i 'bar ma la / /
phyag rgya 'di ni bstan par bya / /
phyag 'tshal thal mo sbyar nas su / /
kha ru bcug ste hUM zhes bya / /
nub phyogs lha mo 'jib byed ma'i / /
phyag rgya ru ni sbyar bar bya / /
lag gnyis kun du bskor nas su / /
sor mo rnams kyi rtse mo ru / /
gsang ba'i gnas su bzhag nas kyang / /
lho phyogs 'phrog byed ma la gnas / /
bskyed pa'i dus su brkyang pa ste / /
phyag rgya'i dus su oM dang ni / /
swA hA'i bar du spel te bzlas / /
dam tshig lha mo rnams la ni / /
rdo rje khu tshur gnyis bcings nas / /
g.yon pa snying gar gzhag nas su / /
g.yas pa mchan khung gzhug par bya / /
dam tshig sems dpa' rnams la bstan / /
sngags ni oM hUM swA hA zhes so / /
de ltar ye shes sems ma dang / /
dam tshig sems ma rnams la ni / /
dam tshig so sor bstan nas kyang / /
gnyis su med par bsam par bya / /
da ni mchod pa 'byung ste / /
khro bo dang mthe bong sbyar la lhag ma brkyang ste /
oM puSh+pa mA le hUM swA hA /
me tog gi sngags dang phyag rgya'o / /
me tog gi phyag rgya las dbu ma bsgreng ba dang / /
oM d+hU pe shwa ri hUM swA hA zhes pa ni bdug pa'o / /
khu tshur las mthe bong brkyang ba dang /
oM badzra tIk+Sh+Na dI pe hUM swA hA /
zhes pa mar me'o / /
lag pa g.yas brkyang ba dang /
oM gan+d+he hUM swA hA zhes pa ni dri'i sngags dang phyag rgya'o / /
lag pa gnyis brkyang ste /
gung mo'i rtsar mthe bong bskyod pa dang / /
oM ku ru ku ru ma hA pa li hUM swA hA /
zhes bya ba ni gtor ma'i sngags dang phyag rgya'o / /
phyi nas mchod pa nyi shu yis / /
ye shes can gyis mchod par bya / /
hUM zhes bya ba'i glu blang zhing / /
rnal 'byor ma kun mnyes par bya / /
rdo rje khu tshur gnyis bcings la / /
rked pa'i mtshams su bzhag nas ni / /
yan lag gsum du hUM gis bskyod mi wang tshul du bsgreng ba dang / /
gling bu'i tshul du 'bud pa dang / /
zangs dung tshul du 'bud pa dang / /
dkrol ba'i tshul du dkrol ba dang / /
pa Ta ha ltar brdung ba dang / /
gar gyi tshul du bskyod pa dang / /
bsil yab tshul du g.yob pa dang / /
rgyal mtshan tshul du bsgreng ba dang / /
bla re'i tshul du bre ba dang / /
ba dan tshul du 'phyar ba dang / /
gdugs kyi tshul du dgab pa dang / /
rdza rnga'i tshul du brdung ba dang / /
rnga zlum tshul du brdung ba dang / /
'dzum pa'i tshul du bzhad pa dang / /
khro bo'i tshul du khro ba dang / /
sgeg pa'i tshul du sgeg pa dang / /
'gying ba'i tshul gyis rol pa dang / /
phyag 'tshal tshul du 'dud pa ste / /
mda' 'dren nu ma 'khyud pa dang / /
nyi shu'o / /
rnal 'byor ma brgyad de nyid kyis / /
dngos po kun gyis mchod par bya / /
hUM zhes bya bar bdag sprul nas / /
hUM gi glu ni blang bar bya / /
rgyud las byung ba nyid du ni / /
bdud rtsi myang ba'i bar du bya / /
rdo rje'i de nyid dang ldan pas / /
tshigs bcad 'di yis blang bar bya / /
rdo rje gsor ba mdzes pa yis / /
sems can rnam thar bsgral bar bya / /
rnam thar chos su bya ba ste / /
rdo rje shin tu snying po mchog /
de kho na nyid dang ldan pa'i dril bu 'dis blangs so / /
oM badzra g+haN+De hUM ho / /
oM badzra g+haN+De hUM hoHpra ra Ni ta saM pra ra Ni ta sarba bud+d+ha k+She tra pra tsa li te /
pradz+nyA pA ra mi tA nA tha swa b+hA be na badzra d+ha ra hr-i da ya a wa san+toSha ni hUM hUM hUM /
ho ho ho / /
oM a a swA hA /
gnas brgyad dril bu'i sgra bsgrags shing / /
rdo rje gsor te rang las byung ba'i lha mos bstod pa ni / /
lus can don phyir shes rab gsol btab pa / /
kun 'khyud la sogs gnyis kyis gnyis sprod cing / /
sgyu ma lta bur sbyor bas shin tu brgyan / /
srid pa las grol khyod la phyag 'tshal lo / /
rdo rje dga' ba'i mthu dang spyan gyis gzigs / /
yi ge'i dngos po rang bzhin stong par rol / /
dngos dang dngos med las sgrol dbu mas mkhyen / /
mi 'gyur bcom ldan lhag ma sems pa'o / /
gnyis spyod kun 'khyud chu yi bya ba can / /
gnyis med chos brnyes thar pa brnyes pa'o / /
bde ba'i 'khor mnan thar pa btang ba'o / /
thams cad dngos kyi rnal 'byor ma sngags rol / /
rnal 'byor ma lnga sangs rgyas de nyid mkhyen / /
gzugs ma sgyu ma sems can smin mdzad pa / /
rdo rje kun rtog chos kyi rmongs pa gcod / /
rnal ma ma rmongs snying chos tshogs la 'dud / /
sems can sgrol mdzad rnal 'byor bdag la bstod phyag 'tshal / /
thams cad bdag skyes ngo bo gcig la bstod phyag 'tshal / /
'khor ba'i rgya mtsho rmongs pa gcod la bstod phyag 'tshal / /
de nyid gcig la rtag tu bdag 'dud bstod phyag 'tshal / /
rang dgar sems can dgrol ba yi / /
rgyu med dngos la 'dud par bgyi / /
te na hUM /
te na te te hUM /
ston ka'i zla ltar rab mdzes shing / /
dung ltar dkar ba'i sku 'dzin pa / /
te na hUM /
te na te te hUM /
rdo rje dril bu'i phyag rgya can / /
gnyis 'khyud sbyor ba 'dzin pa'o / /
te na hUM /
te na te te hUM /
sgyu ma'i lus su thim pa yis / /
'gro ba 'dzin pa rgyu med dngos /
te na hUM /
te na te te hUM /
srid gsum 'bar ba'i sku ni rjes chags 'dul bar ldan / /
'od zer rnon po stong ldan nyi ma stong 'drar ldan / /
rnam mang sku dang cha byad rjes chags sems dang ldan / /
rdo rje sems dpa' dbang phyug mchog rol gar mdzad pa / /
zhes bya bas khyad par du bstod cing glu dang bstod pas mchod pas mnyes par bya / /
bar bar du hUM gi sgra dang dril bu bsgrags la smon lam rnam pa gsum gdab par bya'o / /
rdo rje thal mo dam bcings nas / /
snying ga'i phyogs su btsir bar bya / /
oM swa b+hA ba shud+d+haHsarba d+harmA swa b+hA ba shud+d+ho\u0f85haM /
oM badzra shud+d+haHsarba d+harmA badzra shud+d+ho\u0f85haM /
oM yo ga shud+d+haHsarba d+harmA yo ga shud+d+ho\u0f85haM /
zhes brjod la lha'i rnal 'byor la gnas par bya'o / /
ting nge 'dzin gyis skyon sngags bzla ste /
phreng ba de nyid dang ldan pas sngags 'dis sbyang ngo / /
oM pa te pa te ma hUM dz+nyA na sarba bud+d+ha ma hA ba be+e hUM hUM hUM ho ho ho a swA hA /
oM dzruM swA hA /
rtsa ba'i sngags so / /
oM hUM swA hA /
ye shes mkha' 'gro ma'o / /
oM suM swA hA hA /
oM k+ShuM swA hA /
oM yuM swA hA /
oM hUM swA hA /
oM s+m+r+yuM swA hA /
oM h+m+r+yuM swA hA /
oM y+m+r+yuM swA hA /
oM k+Sh+m+r+yuM swA hA /
oM phuM swA hA /
oM pheM swA hA /
oM phroM swA hA /
oM phriM swA hA /
zhes 'bum phrag gsum bzlas pas sngon du bsnyen pa byas par 'gyur ro / /
phyi nas las la sbyar ro / /
de nas langs par 'dod na smon lam gdab ste /
ma lus sems can kun gyi phyir /
smon lam dag ni gdab par bya / /
sems can thams cad nad med cing / /
sems can thams cad bde gyur cig /
gang gis lam la 'gro ba yis / /
sangs rgyas nyid dang phrad par shog /
ma brgal ba rnams bsgral bya zhing / /
ma grol ba rnams bdag gis dgrol / /
de ltar nyid du rjes brtse bas / /
rnal 'byor bstan bcos la gnas shog /
gtor ma btang ba ni / /
dmar ba yi ni rdzas rnams kyis / /
maN+Dal gru gsum byug par bya / /
me tog dmar po bdug pa dang / /
dri dang mar me la sogs dbul / /
nye bar longs spyod gtor mar ldan / /
sha rlon dang ni nya sha sogs / /
bza' ba'i rdzas rnams thams cad la / /
bdud rtsi lnga dang bcas par dgod / /
g.yon gyi cha ru snod gzhag la / /
g.yas kyi khro bo'i bstan par bya / /
ha zhes pa yis kha dog dbrog /
ho zhes pa yis dri zhim ste / /
hrIHzhes pa yis nus pa bskyed / /
go rims de ltar mngon par brjod / /
rnam gsum lan gsum brjod nas su / /
lha gsum du ni gsal bar bya / /
g.yas pa pad+ma bsams nas su / /
g.yon pa rdo rje bsgrengs nas kyang / /
pad+ma'i bskor ba bskor nas ni / /
phyag rgya chen po bstan par bya / /
oM ha hoHhriHswA hA /
phyag rgya chen po byin gyis brlabs pa'i sngags dang phyag rgya'o / /
rdo rje khu tshur gnyis bcings la / /
rgyab dang rgyab tu sbyar bar bya / /
mthe'u chung gnyis ni bsgrengs nas su / /
mdzub mo gnyis ni bsgreng bar bya / /
g.yas pa cung zad bskum nas su / /
sbyar bas lha rnams spyan drang ngo / /
oM ku ru ku ru sa ma ya a d+hi pa ti hUM dzaHswA hA /
spyan drangs pa'i sngags dang phyag rgya'o / /
shing gcig la sogs brjod par bya / /
bdud rtsi lnga yis kha bkang nas / /
las kyi go 'phang mngon par bsam / /
rnal 'byor rnal 'byor ma bsgoms te / /
las rnams thams cad sgrub byed cing / /
rdo rje khu tshur gnyis bcings nas / /
rgyab dang rgyab tu sbyar bar bya / /
mthe'u chung gnyis ni dkris nas su / /
khro bo dag tu sgrog tu sgrel / /
oM tiSh+Tha tiSh+Tha hUM b+hak+Sha b+hak+Sha dzaHphaT swA hA /
ji bzhin la sogs sbyar byas nas / /
gtor ma la sogs sbyar bar bya / /
zhi dang rgyas dang dgug pa dang / /
gsad bskrad dbye dang bcing ba dang / /
phyi rol gtor ma'i de nyid kyis / /
gtor ma'i las sogs pas bsgrub pas / /
mchog gi dngos grub 'dod rnams kyis / /
gsang ba'i gsang ba bsgom bya ba / /
lha yi rnal 'byor la gnas te / /
lte ba snying ga mgrin pa dang / /
mgo bo dang ni rnam pa bzhi / /
'dab ma drug cu rtsa bzhi dang / /
brgyad dang bcu drug rim pa ste / /
sum cu rtsa gnyis bsgom par bya / /
bde chen dang ni chos 'khor lo / /
thabs kyi cha ru shes par bya / /
sprul pa dang ni longs spyod gnyis / /
shes rab cha ru shes par bya / /
oM dang hUM dang a dang haM / /
lte ba bzhi la dgong par bya / /
'dab ma'i yi ge thams cad la / /
gtum mo me yi sbar thabs dang / /
bde ba bskyed pa'i rim pa ni / /
bla ma'i kha las rtogs par bya / /
ting 'dzin de las langs pa'i tshe / /
gzhan ni ci yang mi bsam par / /
rdzogs pa'i rim pa'i man ngag ni / /
mchog 'dod don la mos par bya / /
yang ni lha yi tshul gnas te / /
sgyu ma'i rnam pa bzhi ru brtag /
mdor na mchog 'dod rnal 'byor pas / /
man ngag rim pa 'di nyid la / /
zas la bya ba ji bzhin du / /
ma yengs nan tan bskyed par bya / /
bdag 'dras brtson par nus pa ma yin yang / /
sems can dman pa rnams la phan gdags phyir / /
'di byas bdud rtsi lta bu'i bsod nams kyis / /
thams cad kun gyis bden pa mthong bar shog /
dpal gdan bzhi pa'i sgrub thabs slob dpon chen po b+ha ba b+ha dras mdzad pa rdzogs so // //
rgya gar gyi mkhan po chen po ga ya d+ha ra dang /
bod kyi lo tsA ba chen po 'gos lhas btsas kyis bsgyur cing zhus te gtan la phab pa'o / /
[]
