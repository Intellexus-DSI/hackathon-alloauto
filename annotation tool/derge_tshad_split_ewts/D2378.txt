@## / /
rgya gar skad du /
bA yu ta t+t+waM b+hA ba na nA ma /
bod skad du /
rlung gi de nyid bsgom pa'i man ngag ces bya ba /
bla ma rnams la phyag 'tshal lo / /
dur khrod ma ni lhan skyes rtogs pa med / /
phra zhing mi dmigs rang bzhin yid 'ong ba / /
pad+ma'i dbus 'gyur sna tshogs rol mdzad de / /
dus kyi stobs kyis dpa' bo gnyis med pa / /
nam mkhar khyab cing thim par dmigs pa med / /
mnyam pa'i bde rtogs skad cig gcig la ni / /
khams gsum g.yo zhing bde lta rtogs pa ste / /
bla ma'i bka' yis gang yang lhan skyes so / /
bla mas ma rtogs lhan skyes gzhan du min / /
yon tan rnams la nga rgyal ma byed kye / /
lhan cig skyes pa'i gnyid log myos 'gyur ba / /
dam tshig glang chen lta bur spyod / /
dbang po sgo dgu'i sngags kyis lam bkag pas / /
brtan pa'i bum pas de ni mya ngan 'das / /
pad+ma'i ge sar rlung gi 'byung 'jug 'di / /
brtan par bcings na mgon po 'chags par 'gyur / /
rlung nyid thim pas mi 'gyur kha dog med / /
'brel med dran sems nyid ni stong pa la / /
bsgoms dang bsgom rgyu sgom byed de la med / /
g.yo ba'i sems nyid ting nge 'dzin gyis ni / /
sems kyi rgyal po brtan med mkha' la lding / /
mnyam par non cig lus kyi 'khrul 'khor bya / /
sems nyid bde chen bkram pas mya ngan 'das / /
gti mug zhags pas bcings shing gzhan dag spongs / /
skad cig gcig la 'khor ba'i chags pa bral / /
de nyid bcings pas bya ba bral 'gyur ba / /
'gro ba drug tu yang dag skye mi len / /
gang zhig rtsa sgor ma yengs gnas pa des / /
drag po'i rkun mas de la 'jigs pa med / /
gang zhig brdzun rku brdzun mi mya ngan med / /
sngags nyid rang gi lus la gnas pa ste / /
bde ba thams cad rnal 'byor dran par gyis / /
bde ba rtogs pas rnal 'byor skyes 'gyur ba / /
khyim gyi bdag mo rang lus rang bzhin tshim gnas la /
rlung gi sems nyid pad+ma'i chu dang 'dra / /
'byung ba rnams ni de yis myong 'gyur bas / /
de phyir g.yo ba'i sems la rnal 'byor pa'i / /
sgo dgu bkag nas nan tan gyis / /
rnal 'byor gyis ni gti mug bcad byas la / /
gnas kyi yon tan rtogs pas chags med 'gyur / /
sprin ltar cho 'phrul rang bzhin kun brtags kyi / /
gti mug gnas kyi gti mug bsregs byas nas / /
lhan cig skyes pa'i gnas la rnal 'byor thim / /
thams cad nub pas steng 'og lam 'gags pas / /
gnas kyi nyams kyis 'khor ba mya ngan 'das / /
de ni rnal 'byor bla ma'i drin gyis rtogs / /
nyin mtshan bla ma spyi bor bsgom byas nas / /
lhan cig skyes pa nyid du gnas 'gyur ba / /
yang nas yang du nam mkha'i bdud rtsi rngub / /
rjes 'brang bkur sti dri med sku thob pas / /
ka ba gcig la gzhal yas sgo dgu ste / /
lam gyi sgyu lus bdag gis gcig tu rtogs / /
de yis bdud bzhi bar gcod sel bar 'gyur / /
de phyir dge sbyin khrims sogs dgos mi 'gyur / /
dge sbyong chos smras lha nyid bsgom pa ste / /
chos kyi ro ni sus kyang rtogs pa med / /
sku gsum brtan par 'dod na rnal 'byor kye / /
phyi nang byang chub sems kyi rlung nyid bsgom / /
dug lnga'i yan lag bcad pas myur du ni / /
byang chub sems kyi lam la legs par 'jug /
rnal 'byor brtan pa thob ste skye mi 'gyur / /
rlung gi de nyid bsgom pa'i man ngag ces bya ba slob dpon tso ra g+hi sa mdzad pa rdzogs so
