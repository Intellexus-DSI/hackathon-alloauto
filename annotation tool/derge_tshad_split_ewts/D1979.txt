@## / /
yi dam bcas pa rdzogs pa dang / /
ting nge 'dzin rtse gcig gyur pa'am / /
mtshan ma brtan po thob pa na / /
dben pa'i gnas su song nas ni / /
sngags kyi brtul zhugs spyad par bya / /
sku gzugs sam ni mtshan ma la / /
ting 'dzin spro bsdu gsal bar bya / /
sgrub rdzas la yang de bzhin te / /
brkyang bskum tsam yang spangs nas ni / /
sems ni cung zad nyams mi bya / /
nam zhig mtshan ma byung ba na / /
the tshom med pas dngos grub blang / /
'di lta ste bsnyen pas rtags byung ba dang sgrub pa brtsam par bya ste /
shin tu dben pa'i gnas su maN+Dal bya ste /
der lha'i rten bzhugs su gsol te /
mchod pa'i rdzas dang dngos grub kyi rdzas kyang gzhag go / /
yang mchod pa gzhan yang bshams la /
dang po bsnyen pa'i dus ji lta ba bzhin mchod nas /
de nas bdag dam tshig sems dpar gsal ba'i thugs ka nas yi ge'i 'od zer 'phros pas /
phyogs bcu'i sangs rgyas spyan drangs nas sku'am mtshan ma la bstim ste /
nam sku 'dzum pa'am me tog 'bar ba'am /
bdug pa dri dang ldan pa'am rdzas khol ba dang /
dro ba dang dud pa 'thul ba na brtan pa'i sems kyis the tshom med par mchod pa'i sa lha la phul te /
lag pa g.yas kyis blangs la thugs kar bstim /
dngos grub kyi rdzas lag pa g.yon gyis blangs la gtad do /
the tshom skyes na bar chad du 'gyur ro / /
'di ni sgrub pa ste dngos grub blang ba'i thabs so / /
de phan chad brdzun dang /
ma thos pa'i chos mngon du 'gyur te /
rig pa 'dzin pa'i sa la gnas nas /
'gro ba ji ltar 'dul ba bzhin du las rnam pa bzhi thogs pa med do / /
mtshan ma ji lta ba bzhin ma byung na yang /
'jig rten na tshe ring /
lobs skyen /
las rnam pa bzhi 'grub bo / /
gzhan du skal pa bzang por sbyor ro / /
de la gnas gsungs pa ni /
rnam pa sna tshogs ri dgon dang / /
chu klung 'bab chu rnams dang ni / /
dur khrod dben zhing nyams dga' bar / /
sgrub pa dag ni brtsam par bya / /
de la brtul zhugs ni /
skye bo med pa'i nags tshal du / /
sngags pas lha yi brtul zhugs spyad / /
zas la gtsang sme mi lta zhing / /
yul la bzang ngan byed mi bya / /
ting nge 'dzin las mi nyams shing / /
phyag rgya bca' ba'am bzung ba ni / /
lhar bcas 'jig rten phyag mi btsal / /
glang po la yang lam mi gzur / /
rkang pa brag rir thogs med 'gro / /
kha nas gsang sngags rgyal po zlos / /
'di ni sngags kyi brtul zhugs bstan / /
de la mtshan ma bzhag pa ni / /
maN+Dal byi dor byas pa la / /
lugs ma ri mo la sogs dang / /
de bzhin be con ral gri dang / /
tri shUl 'khor lo la sogs pa / /
mtshan ma legs byas mdun du gzhag /
de la mchod rdzas ni /
me tog bdug pa mar me dri / /
bshos dang mchod yon sogs pa dang / /
bza' dang bca' bar sbyar ba yi / /
gtor ma sna tshogs gzhag par bya / /
de la dngos grub kyi rdzas ni /
ba ser ba yi mar gsar dang / /
sbrang rtsi kha rar bcas pa dag /
za ma tog gam pa rur gzhag /
de la dam tshig gi ting nge 'dzin ni /
bdag nyid 'jam pa'i rdo rjer gsal / /
thugs ka'i nyi ma'i snying po la / /
bzlas pa'i yig 'bru bsam pa ni / /
chu zla dag gam gzugs brnyan bzhin / /
gcig dang du ma bral bar bsgom / /
de la 'phro dang 'du ba ni / /
chu rlabs dag gam nyi zer bzhin / /
'od zer 'phros pa'i sbyor ba las / /
sangs rgyas kun gyi sku gsung thugs / /
'od zer tshul du bsdus nas ni / /
mtshan ma'am dngos grub rten la bstim / /
de la dngos grub kyi rtags ni / /
sku gzugs 'dzum dang mtshan ma 'bar / /
mar ni gol ba mchog tu bshad / /
dud pa 'thul ba 'bring yin te / /
dro ba dag ni tha ma'o / /
de la dngos grub blang ba'i thabs ni /
dang por mchod rdzas lha la dbul / /
de nas sgrub rdzas bdag nyid btung / /
de la dngos grub kyi gegs ni / /
sems g.yengs pa'am rmugs dang gnyid / /
dngos po bar chad 'gyur ba'am / /
the tshom skyes na dngos grub med / /
de la grub pa'i dus ni /
bsnyen pa'i rdzogs gyur phyin chad ni / /
zla ba drug gis 'grub par bshad / /
gal te grub par ma gyur na / /
de bzhin lan gsum brtsam par bya / /
des kyang grub par ma gyur na / /
drag shul tshul bzhin zhag bdun bsgrub / /
de las phyir 'bad med par bshad / /
de la drag shul gyi ting nge 'dzin ni 'di yin te /
kyo ba rdo rje 'bar ba ni / /
gnam lcags zhun ma 'dra ba dag /
rang gi snying las 'od 'phros te / /
kyo ba ye shes thugs nas drangs / /
rdo rje 'bar bas dbab byas nas / /
yang dang yang du gzhug par bya / /
sgrub pa'i cho ga slob dpon zhi ba'i ye shes kyis mdzad pa rdzogs so // //
[ ]
