@# / /
'phags pa spyan ras gzigs dbang phyug pha rol rnam par gnon pa la phyag 'tshal lo / /
re zhig sgrub pa po brtson 'grus can the tshom mi za bas /
dgra dang gdon dang nad la sogs pa pha rol gyi 'jigs pa thams cad bsrung ba'i phyir /
dang po kho nar byang chub tu sems brtan par bya'o / /
de nas sems can thams cad la / /
snying rje chen po mdun gzhag ste / /
bsgrub pa'i bar chad bsal ba'i phyir / /
srung ba'i 'khor lo bsgom par bya / /
rang lus pad+mo 'dzin khros sku / /
rdo rje sdigs mdzub 'khor lo 'dzin / /
'bar ba'i lte ba rnam par gnon / /
brgya phyed ral gri'i rtsibs 'pho ba'o / /
mi pham snying po hrIHyin te / /
gcod byed brgya phyed a kas mtshan / /
ye shes me dpung 'bar ba'i dbus / /
dpa' bo rdza mkhan 'khor lo bzhin / /
pha rol byad ma la sogs bgegs / /
rnam par gnon mdzad thugs rje che / /
nyid kyi thugs skyod khros pa yis / /
ye shes spyan drangs gsang sngags gsungs / /
oM AHhrIHpa re a dzi ta ma hA kA ru NI ka kro d+ha sa ma ya sma ra hUM /
khaD+ge saM sho d+ha ya ma na sarba pA paM big+h+nAM sa trUM byA d+hi ad+ni s+phuT s+pho Ta ya /
mA ra mA ra /
mA ra ya mA ra ya /
ha ra ha ra /
pra ha ra pra ha ra /
sarba pa rau pra trA rak+Sha rak+Sha hUM phaT phaT /
bde bar gshegs pa thams cad kyi sku gsung thugs la 'jug pa bcom ldan 'das pha rol rnam par gnon pa'i de kho na nyid ting nge 'dzin byed pa dang ma bral bas gsang sngags kyi rgyal po chen po bar ma chad par rjes su bzla zhing gnod pa thams cad bsreg par bya'o / /
rig pa 'di bzlas pa tsam gyis sngon gyi dam tshig rjes su dran pas 'phags pa nyid snying la 'jug cing yid la snang ba'i rnam pas bgegs la sogs pa thams cad rnam par zlog par byed do / /
sgrib pa dang sdig pa thams cad kyang yongs su gtong bar byed do / /
ya nga ba dang 'jigs pa gzhan dag kyang rnam pa thams cad kyi thams cad du mi 'byung ngo / /
de la phyogs bcu'i sangs rgyas byang chub sems dpa' thams cad kyang rtag tu dgongs pa mdzad par 'gyur ro / /
ting 'dzin ldan pas sngags bzlas brtson 'grus can / /
'bar ba'i ral gri me lces bzhus pa'i zhun / /
dmar 'khrug rdo rje'i tsha tsha 'phro bar byed / /
skad cig de la dgra rnams thal bar 'gyur / /
skyo bas thun gyi mtha' la bab pa na / /
snying rjes yid brtul nga rgyal spangs pa yis / /
brtan pa'i dran pas g.yo ba rgyun bcad la / /
rgya chen phyi nang mchod pas 'khor lo mchod / /
pha rol gyi gnod pa bsrung ba rdzogs so //
[ ]
