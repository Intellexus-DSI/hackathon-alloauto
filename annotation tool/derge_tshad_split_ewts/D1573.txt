@## / /
rgya gar skad du /
shukla badzra bA rA hI sA d+ha naM /
bod skad du /
rdo rje phag mo dkar mo'i sgrub thabs /
rdo rje phag mo la phyag 'tshal lo / /
blo ngan sreg brtson mi snyan 'joms mdzad pa'i / /
'gro tshogs dug gzir 'bad med grol bar byed / /
rab mnyam bde ldan rdo rje phag lha mo / /
kong ka sbyin btud sgrub thabs bri bar bya / /
de la nub mo thun phyed lus pa dang cho ga bzhin du langs te /
dur khrod la sogs pa yid dang mthun pa'i gnas zhig tu tsan+dan la sogs byugs la /
me tog rnam pa sna tshogs kyis nye bar brgyan te /
dngos su ro'i gdan la /
ji ltar bde bar 'dug ste /
byams pa la sogs pa sngon du song bas rang gi snying gar yi ge aM las skyes pa'i nyi ma'i dkyil 'khor la yi ge hrIH dkar po'i 'od zer gyi tshogs kyis gsal bar bya ste rdo rje phag mo la sogs pa /
bla ma dang rnal 'byor ma dang byang chub sems dpa' dang de bzhin gshegs pa rnams gnas ji lta bar mdun du yang dag par dmigs la /
snying ga'i sa bon las byung ba'i rab tu gtum mo dang /
gtum pa'i mig can ma dang /
'od ldan ma dang /
sna chen ma dang /
dpa' bo'i blo ma dang /
mi thung ma dang /
lang ka'i dbang phyug ma dang /
shing grib ma ste thugs kyi 'khor lo brgyad dang /
e ra ba ti dang /
rdo rje 'jigs byed ma dang /
rlung gi shugs can ma dang /
chang 'thung ma dang /
lha mo sngo bsangs ma dang /
su badzra dang /
ha ya kar+Na dang /
kha ga na ste gsung gi 'khor lo brgyad do / /
'khor lo'i shugs can ma dang /
dum skyes ma dang /
shauN+Di nI dang /
'khor lo'i go cha ma dang /
su bI ra dang /
stobs chen ma dang /
'khor los sgyur ma dang /
brtson chen ma ste sku'i 'khor lo'i brgyad rnams so / /
mdog ni sngon mo dang /
dmar mo dang /
dkar mo'o / /
mi bskyod pa dang /
'od dpag med dang /
rnam par snang mdzad dbul 'chang ba ste /
zla ba'i gdan la spyan gsum pa phyag rgya lnga rnam par 'dzin pa'o / /
rdo rje dang /
pad+ma dang /
'khor lo dang /
thod pa'i phreng ba rtse gsum pa dbu la bcings shing brgyan pa'o / /
gri gug dang /
thod pa dang /
kha T+wAM ga dang ldan pa'i phyag gi yal ga mchod pas sbrel ba rnams kyis a la sogs pa rnams kyi mchod pa sngon du 'gro bas mchod pa byas nas phyag 'tshal ba dang /
sdig pa bshags pa dang /
slan chad mi byed par sdom pa dang /
bsod nams la rjes su yi rang ba dang /
gsum la skyabs su 'gro ba dang /
sems bskyed pa dang /
lam bstan pa dang /
bdag nyid dbul ba dang /
gsol ba gdab pa dang /
bskul ba rnams cho ga bzhin du byas te /
bsod nams yongs su bsngo ba byas nas stong pa nyid kyi ye shes bsgrub par bya ba'i phyir mgo bor thal mo sbyar te /
tshig brjod pa sngon du 'gro bas de bzhin gshegs pa thams cad la gsol ba gdab par bya'o / /
de la tshig ni oM sarba ta thA ga tA saM shriM tAH sarba satwa ni sarba sid+d+hi aH saM par+ya n+ti sarba ta thA ga ta sh+tsa a d+hiSh+Tha na ti /
oM swa b+hA ba shud+d+haH sarba d+harmAH swa b+hA ba shud+d+ho\u0f85haM /
de nas mchod bya dang /
mchod pa dang /
mchod pa po dang /
chos thams cad stong pa nyid dang /
mtshan ma med pa dang /
smon pa med pa'i rnam pas rmi lam gyi shes pa bzhin du so sor rang gis rig par bya ba lhag par mos par bya ste /
snying ga'i 'od zer gyi tshogs kyis snang ba med par byas nas /
oM shU n+ya tA dz+nyA na badzra swa b+hA pa At+ma ko\u0f85haM /
zhes bya ba la nga rgyal bya'o / /
de nas rang gi sems paM dmar po'i gzugs su grub ste /
de yongs su gyur pa las pad+ma dmar po'i steng du a las skyes pa'i nyi ma'i dkyil 'khor la gnas pa'i hrIH dkar pos mtshan pa'i rdo rje cung zad dmar ba bsgoms nas spro ba dang /
bsdu ba sngon du 'gro bas de yongs su gyur pa las lo bcu drug gi rnam pa /
ston ka'i zla ba ltar dkar ba /
spyan gsum dmar zhing zlum pa /
cung zad mche ba gtsigs pa'i zhal me tog sna tshogs kyis brgyan pa'i sgra phyed bcings shing grol bar mdzes pa'o / /
rdo rje phreng ba nag po gnyis kyi dbus su thod pa gsum byas pa'i phreng ba dbul bcings pa'o / /
'khor lo dang /
rna cha dang /
mgul rgyan dang /
lag gdub dang /
ske rags kyis brgyan pa ste /
'gying bas g.yas pa'i phyag gis g.yas ga na gnas pa'i dar dpyangs 'bar ba gsum dang ldan pa /
gong du bstan pa'i rdo rjes mi shes pa'i skyes bu 'jigs par byed pa ste /
g.yon na 'og tu rdo rje rtse gcig pa'i steng rdo rje rtse lnga pa /
dbyug pa dkar po'i rjes su song ba'i mgo bo skam po dang rlon pa la sna tshogs rdo rje la gser gyi bum pa'i rtsa ba nas byung ba'i sgra 'khrol ba'i dril bu phra mo dang ldan pa /
sna tshogs dar dpyangs kyis brgyan pa'i dpung pa la reg pa'i kha T+wAM ga bsnams pa'o / /
bdud bzhi'i khrag gis bkang ba'i thod pa'i snod 'dzin pa /
rlon pa khrag 'dzag pa'i rgyu mas brgyus pa'i mgo bo nyi shu rtsa lnga'i phreng ba 'phyang pa /
pad+ma dmar po'i steng du nyi ma la gnas pa'i mi shes pa'i skyes bu la g.yas brkyang ba'i zhabs kyis bzhugs pa /
gos dang bral ba rab tu rno ba'i nyi ma'i 'od 'phro ba can /
ba spu'i phreng ba can /
gzugs brnyan lta bu'i sgeg pa la sogs pa'i nyams dang ldan pa /
phyogs bcur sprul ba sna tshogs kyis 'gro ba'i don byed pa'i mchog /
nyi ma la gnas pa'i yi ge hrIH sa mtshan pa'i rdo rje snying ga na yod pa'i rdo rje phag mor bdag nyid bsam par bya'o / /
de nas rang gi snying ga'i sa bon gyi 'od zer gyi tshogs kyis sems can de dag gzugs su bskyed la bdag nyid la gzhug par bya'o / /
rang nyid bcom ldan 'das ma rdo rje phag mor nga rgyal bskyed par bya'o / /
de nas rang gi lte bar sna tshogs pad+ma la dkar zhing dmar ba'i nyi ma'i dkyil 'khor la yi ge hrIH dkar po bltas nas sngags kyi phreng ba de bgrang phreng gi rnam pa lta bu dkar po 'khor lo 'khor ba'i sbyor ba zhal gyi khung bu nas phyir spros te /
sangs rgyas kyi yon tan dang /
sman dang /
sngags dang /
nor bu dang /
skar ma dang /
bris pa'i bstan bcos dang /
sgyu rtsal la sogs pa'i rig pa blangs te lte ba'i bu gar bcug nas /
rang dang gzhan thams cad kyi mi shes pa sreg pa'i bdag nyid du bsgom par bya'o / /
de nas snying ga'i sa bon gyi 'od kyis bskul ba'i nam mkha' la gnas pa'i ye shes kyi lha mo mdun du bltas la sngon du gsungs pa'i tshogs kyis ar+g+ha la sogs pa sngon du 'gro bas mchod de phaiM gyi rnam pa'i sngags brjod la sngon bzhin 'bar ba'i phyag rgya bcings pas dpral bar g.yon du bskor zhing de bcug ste /
de nas gcig tu gyur par bsgoms la sngags kyi nga rgyal bya'o / /
de la sngags ni 'di yin te /
oM yo ga shud+d+haH sarba d+harmA yo ga shud+d+ho\u0f85haM /
de'i snying gar sa bon de yis bskul te /
nam mkha' la gnas pa'i mi bskyod pa la sogs pa de bzhin gshegs pa rnams spyan drangs te /
de rnams kyis de bzhin gshegs pa lnga'i bdag nyid bdud rtsi lngas gang ba'i bu ma pa bsnams pa dang /
des sprul pa sna tshogs pa'i rnga dang /
dung dang /
rdza rnga dang /
rnga bran dang /
pi wang dang /
gling bu dang /
glu dbyangs kyis lha dang lha ma yin gyis 'jo 'jo rnams ched du byed pa dang /
gur gum dang /
ga pur dang /
gla rtsi dang /
dri zhim pa'i me tog gi char rab tu 'bab pa dang /
ji ltar bltams pa tsam gyis ni / /
de bzhin gshegs pa khrus gsol ltar / /
lha yi chu ni dag pa yis / /
de bzhin bdag gis khrus bya'o / /
zhes bya ba la sogs pa'i tshigs bcad brjod par bya zhing bdag la dbang bskur ba'o / /
oM sarba ta thA ga ta a b+hi She ka ta sa ma ya shrI ye hUM /
zhes bya ba 'dis byin gyi brlabs la /
de la sna tshogs pad+ma dang rdo rje la gnas pa'i mi bskyod pas spyi bor byin gyis brlabs par bsam par bya'o / /
de nas des sprul pa'i rab tu gtum mo la sogs pa'i lha mo rnams kyis des sprul pa'i mchod pa rnam pa sna tshogs pa rnams kyis bdag nyid la mchod la /
'og nas 'byung ba'i rim pa bzhin du bdud rtsi myang ba byas nas ji srid 'dod pa bsgom par bya'o / /
spro ba dang /
bsdu ba dang /
'gro bas myur ba la sogs pa'i skyon dang bral bas sngags bzlas par bya ste /
de la sngags ni 'di yin te /
hrIH gal te ldang bar 'dod na sngags kyi phreng ba lte bar bsams la hrI'i yi ge'i nang du bcug ste mchod pa sngon du 'gro bas smon lam btab ste /
bsod nams yongs su bsngo ba byas nas yi ge brgya pa lan gsum du brjod la /
lha mo'i nga rgyal dang ldan pas chos thams cad de'i gzugs su rdzogs par bltas la ji ltar bde bas gnas par bya'o / /
de la yi ge brgya pa'i sngags ni 'di yin te /
oM badzra sa twa sa ma ya ma nu pA la ya /
badzra sa twa twe no pa tiSh+Tha /
dr-i D+ho me b+ha ba /
su toSh+yo me b+ha wa /
a nu rak+to me b+ha wa /
su po Sh+yo me b+ha wa /
sarba sid+d+hi m+me pra yats+tsha /
sarba karma su tsa me tsit+taM shre yaH ku ru hUM ha ha ha ha hoH b+ha ga bAn sarba ta thA ga ta /
badzra mA me muny+tsa /
badzrI b+ha ba /
ma hA sa ma ya sa twa AH hUM phaT /
ces bya ba'i thun mtshams gzhan la yang skad cig lha mo'i rnam pa mngon du byas la /
mchod pa la sogs pa mngon du byas pa'i ji srid 'dod kyi bar bsgoms la /
sngon bzhin du bzlas pa byas nas gong du bstan pa bzhin du thams cad bya'o / /
mtshan phyed kyi thun mtshams su sngon bzhin thams cad bya'o / /
nyal ba'i dus su sngas su sangs rgyas dang bla ma dang byang chub sems dpa' bltas nas yang dag par mchod do / /
de nas yan lag brgyad kyis phyag byed pa'i bsam pas seng ge'i khri la nyal bar bya'o / /
de nas tho rangs kyi thun mtshams su lha mo rnams kyis bskul te sngon bzhin du thams cad bya'o // //
yang na rim pa 'dis gnas kyi phyogs gcig tu sems dpa'i skyil mo krung gis bde ba'i stan la 'dug ste /
snying rjes sems can la dmigs te /
sdig pa bshags pa byas nas bzung ste ji srid byang chub mchog tu sems bskyed pa sngon du 'gro bas yi ge a yongs su gyur pa las rang gi lce pad+ma'i 'dab ma'i rnam pa la /
yi ge hrIH 'od 'bar ba ji srid 'dod par bsgoms te /
brtan par byas la brgya phyed kyi ri lu'i phreng ba bgrang phreng byas la thun mtshams gsum dang bzhir bzlas pa byed pa'i rnal 'byor ba nyal ba'i dus su sngon gyi cho gas nyal bar bya'o / /
de ltar bsgom pa dang /
bzlas pa'i bdag nyid can cho ga bzhin du rjes su gnang ba thob pa /
'jig rten gyi chos brgyad las grol ba /
dad pa dang ldan pa /
dam tshig dang sdom pa la gnas pa /
snying rje dang ldan pa /
dge ba'i bshes gnyen la bsnyen bkur ched du byed pa'i rnal 'byor pas 'bum phrag bdun bzlas pas bstan bcos dang sgyu rtsal thams cad kyi tshogs la mkhas par 'gyur ro / /
'dzin blo rno zhing dpa' bo 'jigs pa med pas zil gyis mi non cing rtsod pa mkhan du 'gyur ro / /
rims dang sbyar ba'i dug dang mkha' 'gro ma la sogs pa rnams kyis zil gyis gnon par mi nus so / /
ci bzas pa bdud rtsir 'gyur ro / /
sngags kyi bzlas pa 'di 'grub na de'i sngags kyis thod le kor la mngon par bsngags te /
gang gi lag par byin na de rmongs pa yin yang snyan ngag mkhan chen por 'gyur ro / /
de'i dri tsam gyis sbrul la sogs pa nye bar mi 'gyur ro / /
nye bar 'tshe ba de rnams kyis gtses pa gzhan rnams la yang dgos pa thams cad nus par gyur /
mang du brjod par ci bya ste /
blun po bdag gis kyang bstan bcos la nyon mongs pa ma byas par mi yeng ba'i sems kyis sngags 'di 'bum phrag gnyis bzlas pas shes rab sgron ma zhes bya ba 'di byas so / /
gang yang brtan pa'i sems kyis ni gong du bstan pa'i yon tan dang ldan par 'gyur te /
de kun shin tu myur bar 'grub par 'gyur ro / /
shes rab sgron ma'i sgrub thabs kyi cho ga sems can gyi dbang du byas te de 'phags pa'i bden pa bzhi la zhugs par bya ba'i phyir dbang du bya ba'i cho ga brjod par bya ste /
de la sngon du bstan pa'i cho ga'i rim pas yongs su rdzogs pa'i bcom ldan 'das ma /
'on kyang sa bon hrIH dmar po dang phyag mtshan yongs su gyur pa las mdog dmar po bsgoms nas yang dag par mchod de /
bstod pa byas te /
mi bskyod pa ni ye shes che / /
zhes bya ba'i tshigs bcad kyis so / /
de nyid gsum las yang dag par byung ba kha 'og tu bltas pa'i thod pa gsum gyi steng du yi ge AH dmar po las skyes pa'i pad+ma'i snod du dam tshig gis bcug ste /
dbyangs yig bcu drug dang /
kA li la sogs pa bzhi bcu rtsa bzhi gsal byed kyis byin gyis brlabs par bltas la 'og tu yaM dang raM yongs su gyur pa las rlung dang me gnyis kyi dkyil 'khor 'bar zhing tsha bar byas la /
dam tshig bkod pa'i sa bon gyis de bzhin gshegs pa'i tshogs bkug ste nang du gzhug par bya'o / /
dbyangs yig dang po las skyes pa'i zla ba'i dkyil 'khor gyi steng du hUM las skyes pa'i zla ba la gnas pa'i yi ge hUM gis byin gyis brlabs pa'i rdo rje dkar po rtse lnga pa las 'od zer gyi tshogs spros pas rdo rje 'chang yang bkug ste /
zla ba dang rdo rje yang der zhugs pa las shin tu sbyin pa dang /
ya nga ba la sogs pa'i skyon dang bral te /
de'i steng du yi ge oM bsams la /
de'i 'od zer gyis de bzhin gshegs pa rnams bdud rtsi'i ngo bor grub pa dang /
'jig rten gyi khams sna tshogs na gnas pa'i bdud rtsi yang de la bstim mo / /
oM yang der thim pa las ji lta ba bzhin rdzogs pa'i bdud rtsir bltas la /
lan gsum du de nyid gsum gyis byin gyis brlabs la cho ga bzhin du bdud rtsi myang bar byas te /
ji srid 'dod kyi bar du bsgom pa byas nas rang gi ming gi yi ge dang po yongs su gyur pa las bsgrub bya mdun du bltas la /
sngags kyi phreng ba de las byung ba'i 'od zer gyis de blangs te de'i nang du thim par bsam mo / /
sems a yig yongs su gyur pa las zla ba'i dkyil 'khor shin tu dmar bar bsams la /
sngags kyi phreng ba de las byung ba'i lha mo mdog dmar mo g.yon pa'i phyag na d+hIH'i rnam pa'i zhags pa bsnams pa /
g.yas pa'i phyag na dmar po kha phye ba lta bu'i rnam pa'i rdo rje lcags kyu bzung ste /
bsgrub bya sngon du bltas par bsams la /
oM AH d+hIH che ge mo tsit+ta A kaR+Sha ya hUM dzaH zhes bya bas de la rnal 'byor pas bka' bsgo'o / /
de nas lha mo des cho ga bzhin du zhugs te zhags pa 'dis yang dag par bzung zhing lcags kyus dgug cing ji lta ba bzhin du rang gi sems la zhugs par bya'o / /
lha mo'i sngags kyi phreng ba'i nang du zhugs par blta'o / /
de nas skra grol ba /
myos pa 'gul mi nus shing 'dod pa gcig tu gzhan gyi dbang du gyur pa las lag pa thal mo sbyor zhing sgrub pa po la mngon du phyogs nas ci bgyi byed pa'o / /
rdo rje phag mo dkar mo sgrub pa'i thabs slob dpon kong ka sbyin gyis mdzad pa rdzogs so // //
rgya gar gyi mkhan po paN+Di ta rak+Shi ta'i zhal snga nas dang /
lo tsA ba khams pa ba ri d+harma kI rtis zhus shing gtan la phab pa'o / /
[]
