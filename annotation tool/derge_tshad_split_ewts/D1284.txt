@# / /
rgya gar skad du /
pra ti sta bid+hiH bod skad du /
spyan dbye ba'i cho ga /
rnal 'byor ma rnams la phyag 'tshal lo / /
rdo rje slob dpon gyis rab tu gnas pa'i las bya ba'i phyir /
cho ga gang gis gang la rab tu gnas pa de'i mtshan nyid bshad par bya'o / /
de yang thams cad la 'thad cing dgos pa ma yin te /
skye ba med pa la gang zhig rab tu gnas par bya /
kun rdzob gtso bor spyod pas kyang /
de nyid byin rlabs yin shes na / /
rab gnas cho ga mi 'thad do / /
sems can dang po'i las can gyis / /
rgyud rnams yang dag smin phyir byas / /
de yang slob dpon mthu thob pa dang /
ma thob pa'i bye brag gis cho ga bsdus pa dang /
rgyas pa'i bye brag gis ci rigs par bla ma'i man ngag la brten pa rnams kyis shes par bya'o / /
de la cho ga rgyas pa ni dang po bsnyen pa gtso bo'i 'bum mam /
'khor gyi khrir /
de ltar grangs sam /
mtshan ma'i bsnyen pa byas la /
dkyil 'khor bri ba'i cho ga dag tshul bzhin du byas la /
khrus sa'i stegs bu brtsigs la /
bum pa rnams bkod la /
bzlas brjod kyi cho ga ni rang gi yi dam gyi lha'i sbyor bas /
mtshan nyid ldan pa'i bum pa las / /
thams cad chu las kham phor du / /
cung zad blugs te rnam rgyal gyi / /
bum pa paM las skyes pa yi / /
rin po che yi steng du gzhag /
der ni dkyil 'khor bskyed bya ste / /
dam tshig bdag nyid rdzogs pa dang / /
ye shes dkyil 'khor spyan drangs nas / /
zhal bsil la sogs rim par dbul / /
dam tshig lhan cig bcug byas te / /
mchod pa rnams kyis tshim byas la / /
me tog spos sogs rol mo yis / /
'bad pa yis kyang mchod par bya / /
dril bu dag ni dkrol ba dang / /
bstod pa gshegs kun khrus gsol ba / /
lha yi chu ni dag pa yis / /
de bzhin bdag gis bkru bya'o / /
oM sarba ta thA ga ta kA ya sa b+hi she ka sa ma ya shri ye hUM /
'di ni khrus sngags so / /
ras sogs rang rang gsang sngags kyis / /
mnyam par gzhag pas dbul par bya / /
yang na rang gi sngags kyis dbul / /
bzlas te phyag 'tshal gtso bo la / /
oM badzra bA sa se swA hA /
me tog la sogs pa'i sngags su yang 'gyur ro / /
gser la sogs pas snod byas te / /
sbrang rtsi mar sar byugs pa yi / /
gser gyi thur ma yis ni mig /
dbye ba'am yang na bsam gtan gyis / /
oM tsak+Shu sa man+ta tsak+Shu bi sho d+ha ni swA hA /
ji ltar rdzogs pa'i sangs rgyas kun / /
dga' ldan yang dag rab bzhugs nas / /
ji ltar lha mo sgyu 'phrul lhu mas / /
de bzhin 'dir gnas bzhugs byas la / /
'dir ni rgyun du zhugs gyur nas / /
mgon po me tog la sogs 'di / /
byang chub sems kyis bsdus pa'i phyir / /
che ge mo yi don du bzhes / /
lha rnams brtan par 'dod pa yis / /
mgo bo snying ga gsang gnas su / /
rdo rje yis ni bskor byas nas / /
lan gsum bskor te rab gnas bya / /
chad pa'am ni lhag pas kyang / /
bdag gis brjod nas gang bgyis pa / /
gang phyir lus can skyabs mdzad pa / /
mgon po khyod kyis bzod par mdzod / /
ma rnyed pa dang ma shes pa / /
ma lus par yang bzod par mdzod / /
nyungs pa'am gzhan du bgyis pa gang / /
de dag bzod par mdzad par rigs / /
zhes pas bzod par gsol la smon lam gdab po / /
mchod rten glegs bam la sogs la / /
kye yi rdo rje 'khor bcas pas / /
rab tu gnas par bya ba dang / /
rnam pa dag ni ci rigs par / /
de nas slob ma rtsa ba'i dkyil 'khor du bcug la / /
ci bde bar ni mchod par bgyis / /
zhes bsgo'o / /
de nas gtor ma dang sbyin sreg gi las bya ste /
de rnams kyi cho ga ni gzhan du shes par bya'o / /
mchod pa dang bstod pa sngon du 'gro bas /
ye shes kyi lha gshegs su gsol ba la sogs pa bya'o / /
de ni cho ga rgyas pa'o / /
rdo rje slob dpon nus dang ldan pas ni / /
nyin gcig gi rab tu gnas pa'i cho ga rdzogs par bya ste /
rang gi lha bskyed pa'i rim pa byas la /
rang gi lha'i sngags brgya'am /
stong du bzlas brjod byas te /
rab tu gnas pa'i rten sbyang ba dang /
brten pa'i ye shes sems dpa' gzhug pa byas la /
yid kyis mchod pas mchod pa bzlas brjod ci rigs pa bya'o / /
rdzogs so //
