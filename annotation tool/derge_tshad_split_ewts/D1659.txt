@## / /
rgya gar skad du /
shrI sarba bud+d+ha sa ma yo gi DA ki nI mA yA sham+bA ra ta n+t+rA r+tho da ro TI kA nA ma /
bod skad du /
dpal sangs rgyas thams cad dang mnyam par sbyor ba mkha' 'gro sgyu ma bde mchog gi rgyud kyi don rnam par bshad pa zhes bya ba /
dpal rdo rje sems dpa' la phyag 'tshal lo / /
dpal ldan rigs sku ye shes kun gyi bdag nyid rin po che / /
thams cad 'byung gnas gnyen gyur ma 'dres las mdzad nyi ma'i 'od / /
gnyis med rdo rje 'chang ba las byung brgya rtsa nyi shu brgyad / /
dkyil 'khor las spros grangs med rigs kyi lha rnams rgyal gyur cig /
rgyud rgyal sangs rgyas thams cad mnyam sbyor mkha' 'gro sgyu ma yi / /
dngos po de nyid gsal byed dgongs mdzad rnam ston rjes 'jug la / /
mtshon byed rtog pa bzhi bcu rtsa gnyis legs pa'i don bsdus bcu yi gzhung / /
phyi ma rtog bsdus la sogs gsung gi tshogs rnams rgyal gyur cig /
dus gsum rgyal ba'i thugs 'dzin rjes 'gro rdo rje gsang ba'i bdag /
sprul pas don mdzad gsang ba'i sgo 'byed 'dzam gling nyi ma rgyal / /
nyin mtshungs dbyer med dgongs pa'i tshogs dgrol sangs rgyas gnyis par grags / /
mgon mchog brgyud pa rnams la phyag 'tshal dgra yi tshogs las rgyal gyur cig /
bstan pa'i snying po dri med rgyud rnams kun gyi rtsa ba'i rgyal / /
yan lag lnga yi tshul ldan rgya mtsho las byung rin po che / /
tshig zur du ma'i sgron sbar chos rtags phyag rgya bzhis bsgrubs te / /
bla ma'i gsung bzhin 'gro la phan phyir rab tu bshad par bya / /
rgyal ba kun gyi bdag nyid rdo rje 'chang / /
bskal pa bzang po'i thog mar rab sprul nas / /
snod bcud brtan g.yo dngos po dag bya'i phyir / /
thugs rjes sprul pa'i dkyil 'khor snang bar mdzad / /
skal ldan rjes 'jug lha tshogs gzung bya'i phyir / /
sngon byung ston pa'i dgongs mdzad rjes mthun par / /
mtshon cha'i rgyud don gsal bar bstan dgongs nas / /
ri rab rtse mor dkyil 'khor rnam sprul zhing / /
dang po'i rgyud chen la sogs rim bzhin du / /
dag pa'i rnal 'byor la sogs rim bzhin bshad / /
gsang ba'i bdag po la sogs skal ldan gyis / /
rgyal ba'i thugs kyi dgongs pa rgya mtsho'i bcud / /
rgyas 'bring bsdus pa'i sgo nas dbye mdzad cing / /
dgongs don so so'i las gzhung mthun pa bzhin / /
legs bsdus mtshon byed tshig gi gzhung bkod de / /
rgyal ba'i dgongs don yun ring gnas pa'i thabs / /
sprul sku nyi mas 'dzam gling gsal mdzad nas / /
sde snod gsum gyis 'dzam gling 'dul ba'i dus / /
blo dman 'phags pa'i lam la bkod byas kyang / /
rang gi de nyid nges don gsal ma mthong / /
ma 'ongs blo mchog grol bar bya ba'i phyir / /
sprul pa'i byang chub sems dpa' blo gros mchog /
dgongs pa'i dbang gis rmongs pa 'dul ba'i tshul / /
dkyil 'khor 'phrul pa'i 'khor lo rab snang mdzad / /
mgon po rnams kyi rjes su bslab bya ste / /
dpal ldan sangs rgyas thams cad mnyam sbyor gzhug /
gsang ba'i dkyil 'khor rim gyis bsgrub don gsal / /
gdul bya dag pa'i tshogs rnams grol bar mdzad / /
yun ring gsang ba'i theg pa gnas bya'i phyir / /
sprul pa'i byang sems sme khro rgyal po la / /
gsang ba dam pa'i man ngag rab bkrol zhing / /
rnal 'byor don phyir rab tu gdams pa mdzad / /
sprul pa'i sku 'das phyi ma'i dus zhig tshe / /
rgyal ba'i bka' gsang 'dzam gling gnas su shar / /
rgyal po'i khab tu spyan drangs mchod byas te / /
dga' zhing gus bstod legs bltas brda ma 'jal / /
thugs rjes 'brel shugs gsang sngags 'dzin par grags / /
dam par gzung ste glegs bam gzigs par zhus / /
sgyu 'phrul thig le stong pa'i dkyil 'khor gzhung / /
grub thob lhag pa'i lha yis lung bstan mdzad / /
rdo rje theg pa'i gzhung lugs sna tshogs mtha' / /
dam pa rnams kyis gdams ngag ji bzhin pa / /
mi 'gal legs par bsdus shing rab bkrol te / /
'grel dang bsdus don sgrub thabs mang du bstan / /
rgyal ba kun gyis rgyud mang bshad mdzad cing / /
rjes mthun rnam par bshad pas 'di ci dgos / /
dam pa'i gzhung lugs rnam bkod rtogs dka'i don / /
rgya che'i don mang tshig nyung bsdus pa dang / /
cung zhig gsal bar byas te dam pa'i gzhung / /
'di la nyes pa'i skyon sogs ci zhig yod / /
snyigs ma lnga dus nyon mongs rlabs 'khrugs pa / /
tshe thung brtson zhen rang gi grub mtha' can / /
las rnams kun la 'jug cing don med pa / /
rjes su gzung phyir bka' yi gsang don dgrol / /
gang zhig dgos 'brel yan lag ma tshang ba / /
de ni legs par brtsams pa ma yin te / /
gang zhig bshad pa'i yan lag zur nyams pa / /
des ni rgyud don gsal bar ston mi nus / /
gang zhig lta bsgom spyod pa rmongs pa la / /
des ni yang dag bden don mi mthong ste / /
gang zhig lam gnyis sgrub pa'i yan lag bral / /
des ni legs bshad 'bras bu 'grub mi 'gyur / /
brjod bya nam mkha'i mtha' dang mnyam par bzhugs / /
bskal pa bzang po'i rdo rje sems dpa' dpal / /
thabs dang shes rab bde ba chen po'i sku / /
sangs rgyas mnyam sbyor mkha' 'gro sgyu ma bde / /
rgyud don ston pa gnyis su med pa'i tshul / /
sku gsum gnyis med rtog pa'i ngo bor bzhugs / /
brjod pa gzhung tshogs tshig gi tshogs rnams te / /
rtsa rgyud chen po'i don tshogs rnams bsdus pa / /
phyi ma'i phyi ma phyi ma la sogs kyis / /
gsal bar ston pa'i rtog pa bcu bdag nyid / /
rgyud bzhi'i gzhung tshad khri las brgya stong lhag /
bshad rgyud la sogs grangs kyi 'bum sder grags / /
de ltar bstan kyang las su bya ba la / /
dgos med skyes bu 'jug par mi 'gyur te / /
las rnams bsdus bsgrub bya ba gang yang rung / /
bstan bcos la sogs bshad pa'i rgyud dag la / /
ji srid dgos pa'i gtan tshigs ma smras par / /
de srid skyes bu gang zhig 'jug par byed / /
dgos pa bdag gzhan dkyil 'khor du zhugs shing / /
de nyid lam zhugs 'jig rten las bsgrub pa'o / /
yang dgos phyag rgya chen po'i dngos grub ste / /
tshogs gnyis thabs shes las byung 'bras bu'o / /
'brel pa dang po mtshon bya mtshon byed tshul / /
gnyis pa rgyu 'bras thabs dang thabs byung tshul / /
khyad par dgos don rgya mtsho 'khrugs 'dra la / /
sgrub thabs yan lag tshang bas bdud rtsi bton / /
rin chen snod bzang legs bcas 'gro la spel / /
nad mang zug rngu rab sel bde la bkod / /
yan lag dpe don nyes pa'i skyon bsal zhing / /
lung dang man ngag gtan tshigs mthun pas bsgrub / /
dpe yi 'thad pa gnas skabs dbye bas bdun / /
don tshogs bshad pa'i yan lag rnam pa lnga / /
nyes pa'i skyon tshogs rnam pa brgyad du bstan / /
rgyud lung mkha' 'gro sgyu ma'i rjes 'gro rnams / /
man ngag sbas pa gsum 'byin brdas dgrol zhing / /
gtan tshigs khyad par tshad mas legs bsgrubs te / /
shin tu brtag dka' nor bu rin chen gzugs / /
yan lag kun gyi sgo nas gtan la dbab / /
de dag rnal 'byor don snang gsal byed pa / /
rnal 'byor tshig gis rnam par dgrol bya ste / /
mu stegs sogs sbas gsang ba'i brda don ni / /
sgra tshad rtog ge'i sgo nas shes pa min / /
de ltar dang po'i sangs rgyas rgyud las kyang / /
gsang sngags rgyud don shin tu rtogs dka' ba / /
bshad rgyud cha mthun sogs kyis bsgrub byas te / /
de nyid brgyud pa'i gdams ngag lags btsal bas / /
nges pa'i klong bskyed thag bcad rtogs par bya / /
de don ma 'ongs 'gro ba blo ldan pa / /
sgrub thabs bsdus don 'grel sogs 'thad pa yis / /
legs brtsams rnam par bsdus byas nga yi bka' / /
yun ring gnas phyir gus par gzung bar gyis / /
zhes pas rtogs dka' bshad gsal 'gal ba gang / /
gzhan yang rjes su 'jug pa bskul ba'i phyir / /
tshig gi thigs pas don gyi rgya mtsho gsal / /
de nyid rab tu sbyar ba'i sgra bzhin du / /
rnam par bshad pa 'gal ba ci zhig yod / /
de ni sgo nas 'jug pa'i rnal 'byor pas / /
tshegs med chung ngus chen po'i don 'grub ste / /
nor bu rin chen legs par mchod pa bzhin / /
dang ba'i dad pas rab brtson blang bar gyis / /
bsdus pa'i don ni rnam pa gnyis yin te / /
mtshon byed mtshon bya rgyud kyi sgo nas so / /
re zhig tshig gi rjes su dpyad bya ste / /
zhes pa phyogs gcig bsdus pa'i rgyud 'di la / /
dang po gleng gzhi 'brel tshul gleng bslang don / /
mtshan [(]kyi [,]gyi [)]sgo nas rgyud don mdor bsdus shing / /
yongs su shes bya'i dngos po 'bring du bstan / /
rtsa ba'i rgyud kyi le'u gsum rnams bsdus / /
gnyis pas lta ba spyi yi mtshan nyid dang / /
rtogs thabs gtan tshigs spyod lam bzhi yi chos / /
gzhi lam 'bras bu kun gyi phan yon te / /
rtsa ba'i rgyud kyi bzhi pa bsdus pa yin / /
gsum pas grub pa spyi yi mtshan nyid dang / /
don dang thabs dang khyad par phan yon te / /
thun mong mchog gi dbye ba gnyis su bstan / /
des ni lnga pa'i tshig don bsdus pa'o / /
bzhi pas spyod pa spyi yi mtshan nyid dang / /
gang zag bzhi yi sgo nas bdag gi don / /
gzhan gyi don dang 'bras bu phan yon can / /
rjes 'jug spyod pas lam gyi chos yin la / /
mthar phyin rgyal ba'i mdzad bcas 'bras bu'ang bstan / /
drug pa'i tshig don rnam par bsdus pa'o / /
lnga pas rdor sems rnam snang he ru ka /
gar dbang nyi ma rta mchog rol pa yis / /
dbugs dbyung rngub pa bsdus pa'i sgo rnams nas / /
khyad par gleng gzhi sngon byung dgongs mdzad dang / /
rjes 'jug ting 'dzin nyams su blang ba'i thabs / /
rtog pa drug gi tshig don bsdus te bstan / /
drug pas tshogs 'khor bshad par zhal bzhes shing / /
lha yi mtshan nyid sngon du 'gro ba dang / /
bsod nams ye shes tshogs 'khor rjes su 'gro / /
slob ma'i bya ba phrin las 'bras bu bsdu / /
zhor la rten gyi mtshan nyid dam tshig dang / /
bcu gsum pa yi tshig don bsdus pa yin / /
bdun pas gzugs brnyan mdor bstan 'dod pa yi / /
phun tshogs dkyil 'khor cho ga 'jug pa'i las / /
dbang bskur rdzas kyi mtshan ma so so'i rgya / /
rjes 'jug zhar la 'phros tshogs bsdus pa yin / /
brgyad pas mchod pa mdor bstan rgyas pa'i lam / /
phyag 'tshal phyag rgya'i sgo nas mchod pa dang / /
mchod pa'i phyag rgya'i sgo nas mchod pa ste / /
rtog pa kun gyi cho ga'i yan lag yin / /
dgu pas phyag rgya nyi shu rtsa bdun tshogs / /
bsgrub bya'i cho ga kun gyi yan lag yin / /
dang po'i phyag rgya chen pos rgyas btab pa / /
ting 'dzin sgrub pa kun gyi yan lag yin / /
gnyis pa dam tshig phyag rgyas brtan bya ba / /
dam tshig ting 'dzin phrin las yan lag yin / /
gsum pa bdag sogs byin gyis brlabs pa ste / /
ting 'dzin dam tshig dbang gi yan lag yin / /
bzhi pa sbyor ba bzhi yi sngon 'gro ba / /
lta ba ting 'dzin bsgrub pa'i yan lag yin / /
lnga pa sbyor ba sna tshogs bya ba ste / /
tshogs dang phrin las bskyod pa'i yan lag go / /
drug pa bzhin gyi 'gyur bas gnas bya ba / /
mchod bstod bsgrub pa phrin las yan lag go / /
bdun pa so so'i 'jug pa'i cha lugs rgya / /
mchod bstod spyod pa'i rim pa'i yan lag go / /
brgyad pa so so'i lta stangs 'gyur ba'i spyan / /
sgrub pa phrin las kun gyi yan lag go / /
dgu pa lce la chos kyi snying po'i tshogs / /
rgyas gdab bzlas brjod cho ga'i yan lag go / /
bcu pa glu 'gyur skad kyi bye brag ste / /
mchod cing bstod pa'i las kyi bye brag go / /
bcu gcig so so'i las bzhi bya ba dag /
mchod bstod phrin las rtsom pa'i yan lag go / /
bcu gnyis gar thabs sna tshogs las bya ba / /
sgrub pa tshogs kyi 'khor lo'i yan lag go / /
bcu gsum rdo rje glu yi bye brag rnams / /
mchod cing gsol 'debs bskul ba'i yan lag go / /
bcu bzhi mchod pa lnga yi rdzas bsham pa / /
tshogs bsags gzugs brnyan bsgrub pa'i yan lag go / /
bco lnga mgron mnyes bar chad zhi ba'i las / /
dkyil 'khor sgrub tshogs phrin las yan lag go / /
bcu drug lha dang slob ma dbang bskur ba / /
ting 'dzin dbang bskur ba yi yan lag go / /
bcu bdun dngos grub shis par bya ba'i las / /
sgrub tshogs bdag don phrin las yan lag go / /
bco brgyad yi ge'i mtshan mas mnyes bya ba / /
tshogs bsrung bsgrub pa dbang gi yan lag go / /
bcu dgu rnal 'byor don rtogs mtshon pa ste / /
dbang dang dam tshig tshogs bsgrub spyod pa yin / /
nyi shu zag med mngon shes sgrub pa'i thabs / /
bsgrub pa phrin las dkyil 'khor mtshan rtags so / /
nyi shu gcig pa sra sre yo ga'i ltas / /
bsgrub pa phrin las dbang gi yan lag go / /
nyi shu gnyis pa bdag gzhan bsrung ba'i las / /
bsgrub pa'i phrin las rtsom pa'i yan lag go / /
nyi shu gsum bzhi lnga dang drug pa ni / /
phrin las phyogs gcig dag pa'i yan lag yin / /
nyi shu bdun pa dngos grub las dbang byed / /
tshogs dang bsgrub pa kun gyi yan lag go / /
rtog pa bcu bzhi pa nas bzhi bcu'i bar / /
rtog pa nyi shu rtsa bdun bsdus pa yin / /
bcu pa bsdus don 'bras bu phan yon de / /
bshad par dam bca' don bzhin bshad pa la / /
sbyor ldan gar gyi phyag rgya dgrol ba dang / /
dkyil 'khor bsgom pa'i don bzhin bsgrub pa dang / /
phan yon 'bras bu yon tan mdzad par bcas / /
rang nyid mchod cing phyag rgyas gdab pa'i thabs / /
dgyes shing yi rang mngon par bstod pa ste / /
mtha' ma rtogs pa gnyis dag bsdus pa'o / /
'brel tshul gleng gzhi rgyu ste thog mar bstan / /
gleng bslang rkyen te de yi rjes la'o / /
rtogs sla'i don du mdor bsdus 'bring du byas / /
rgyud don ston pa gnyis med brjod bya'i tshul / /
lta ba phan yon shes bya gzhi yi chos / /
lnga pa'i khyad par gleng gzhi dag dang 'brel / /
de yi don bzhin bsgrubs pas gsum pa ste / /
de dang rjes mthun spyod pas bzhi pa'o / /
dgongs mdzad dang mthun rjes su dpyad dgongs pas / /
ting 'dzin rim par lnga pa byung ba yin / /
sngon 'gro tshogs dbang dam tshig brtan pas drug /
de yang gzugs brnyan la brten bdun pa'o / /
kun gyi yan lag mchod pa'i las yin brgyad / /
phyag rgya nyi shu bdun gyi kha skong dgu /
de ltar lam la spyod pa byas pa'i mthus / /
mthar phyin 'bras bu la sogs bcu pas bstan / /
mtshon bya don gyi 'brel tshul rnam pa gnyis / /
bdag don sgrub dang gzhan don spyod pa'o / /
gang zhig sngon 'gro phun sum tshogs ldan pas / /
shes bya dngos dngos gnas lta shes byas la / /
gnas mchog phun sum tshogs pa gzhir ldan par / /
gzugs brnyan dkyil 'khor dbang dang dam tshig dang / /
ting 'dzin phrin las spyod pa'i bye brag dang / /
tshogs kyi 'khor lo bsgrub pa'i rim pa dag /
bdag gzhan don gyi dbye ba'i rnam grangs kyis / /
rim pa gnyis su sbyar zhing shes par bya / /
lam gnyis nyams su blangs shing goms byas pa / /
'bras bu mdzad bcas yon tan snang ba yin / /
khyung chen mkha' lding spyi rgya rlabs kyis bcad / /
ngang pa'i rgyal po mi 'khor don la 'bebs / /
seng ge mchongs pas snor mtshams 'phen sdud shes / /
rus sbal nus 'gros yan lag 'bru la dbab / /
gna' bu brag gnas mi 'tsham 'tsham par bstan / /
bya lag gzan snyog gces ka dgongs pa 'dzin / /
rin chen sgron mas tshig zur du ma sbar / /
dpe don mthun pas le'u mtshams gtan la dbab / /
zab dang rgya chen don gyi bye brag la / /
thun mong khyad par mtshan nyid gsang sngags gzhung / /
dman pa dbyibs tshogs gsang sngags don gyi gzhung / /
mthar thug chos kyi don du shes par bya / /
nyes pa'i skyon tshogs zhar la bshad pa ste / /
rgyud lung mi 'gal mthun gsal nges shes bskyed / /
man ngag tshig don yi ge sbas pa 'byin / /
gtan tshigs brgal lan sgro 'dogs gcod par byed / /
de la spyir theg pa chen po gsang sngags kyi rgyud mtha' dag bsdu na /
mtshon bya don dang /
mtshon byed tshig go / /
dang po ni rgyud dang thabs dang 'bras bu'i mtshan nyid can no / /
de dag kyang 'gro ba thams cad sangs rgyas kyi rang bzhin du gnas pa dang /
zag pa med pa'i smin pa dang /
grol ba'i rgyud kyis bsdus pa'i lam la spyod pa dang /
bdag gzhan la snang ba'i sku dang ye shes yon tan mdzad pa dang bcas pa'o / /
gnyis pa'i tshig ni bya ba'i rgyud dang /
spyod pa'i rgyud dang /
rnal 'byor gyi rgyud dang /
rnal 'byor chen po'i rgyud do / /
de la bskyed rdzogs rnam pa gsum gyis phye ste /
dang po rgyud kyi rnam grangs bco brgyad du gsungs pa la /
'di nyid sku'i rgyud thams cad kyi gzhi dang rtsa bar gyur pa ste /
de dag gi mtshan nyid dang dbye ba rgyas par ni dpal phreng ba dam pa'i 'grel par bstan pas 'dir spro bar mi bya'o / /
da ni rgyud kyi don la 'jug par bya ste /
mtshon bya'i don ji lta ba bzhin mtshon pa'i sgo nas rnam par bshad pa la /
dang por phun sum tshogs pa'i rgyu ma tshogs na gzhi med de ston pa la sogs pa gleng gzhi'i don bstan pa'i phyir gsungs te /
sems dpa' sangs rgyas kun gyi dngos / /
rdo rje sems dpa' bde ba'i mchog /
gsang ba mchog gi dgyes pa na / /
thams cad bdag nyid rtag tu bzhugs /
zhes so / /
gzhan dag na re /
bcom ldan 'das kyis rigs kyi bu dag nga yongs su mya ngan las 'das nas khyed rnams kyis dam pa'i chos rnams bsdu bar bya ste /
bka' thams cad kyi dang por 'di skad bdag gis thos pa dus gcig na zhes pa la sogs pa'i gleng gzhi rgyas pa dang /
zhabs su yi rang zhing bstod pa thogs shig ces gsungs pa la /
'dir sdud pa po gsang ba'i bdag po phyag na rdo rje ma smos pa ci'i phyir zhe na /
de'i rgyu ni gnyis te /
rdo rje 'chang chen po'i dgongs mdzad rgya cher slob pa'i rim pa rtsa ba'i rgyud rtog pa bzhi bcu rtsa gnyis par rgyas par gsungs pa dang /
rdo rje 'chang chen po'i mi gnas pa'i mya ngan las 'das pa chen po'i rang bzhin du rtag tu bzhugs te /
bdag nyid chen po rtag pa yi / /
zhes pas gsal lo / /
des na rgyud gzhan las ni gleng gzhi dang brjod bya so sor bstan la /
'dir ni gnyis su med pa'i sgo nas sangs rgyas rigs drug gi mtshan gyi don gyis gleng gzhi bstan te de nyid ni brjod bya'i don du gnas so / /
'o na yongs su shes par bya ba'i dngos po dang khyad par med pas logs su gzhag mi dgos so zhe na /
de ltar yin yang gzhan yang cha mthun pa'am /
thog mar rgyu bkod pa'i tshul gyis rtsa ba'i rgyud bsdus pa'o / /
de la lung gzhan dang sgo mthun pa'i tshul du ni /
ston pa dang /
gnas dang /
'khor dang /
sdud pa po dang /
dus so / /
de'i phyir rtsa ba'i rgyud las /
'di skad bdag gis thos pa dus gcig na /
bcom ldan 'das sku gsum gnyis su med pa'i sangs rgyas rdo rje 'chang chen po de bzhin gshegs pa dang /
rdo rje dang pad+ma dang rin po che dang rgya gram kun gyi bdag nyid dam pa thams cad kyi 'byung gnas su gyur pa zhes bya ba la sogs pa'i tshig rgya chen pos ston pa'i rang bzhin gyi de kho na nyid dang /
mtshan nyid kyi tshogs dang /
yon tan gyi snang ba dang /
phrin las rgya chen po'i sgo nas gzhan las khyad par du gyur pa dang /
'phrul pa'i zhing khams dang /
bshad pa'i gnas dang /
de nyid las mi gzhan par 'phrul pa dang /
tha dad rang rgyud pa'i 'khor phal po che dang /
thugs kyi dkyil 'khor sdud pa'i de bzhin gshegs pa'i tshogs dang /
gsung gi sdud pa po byang chub sems dpa' gsang ba'i bdag po phyag na rdo rje dang /
'phrul pa dang bshad pa'i dus rnam pa gnyis kyis mtshan nyid rgya cher bstan to / /
rtog pa bdun las kyang /
gzhung gzhan mi 'gal bsgrub pa'i phyir / /
ston pa gnas dang 'khor tshogs dang / /
sdud pa dus kyi bye brag gis / /
thun mong gleng gzhi rnam par bstan / /
zhes so / /
gsang sngags khyad par gyi don du sangs rgyas drug gi mtshan gyi sgo nas phun sum tshogs pa'i don ston te /
rtog pa bsdus pa las /
sems dpa' sangs rgyas kun dngos ni / /
rdzogs sangs rgyas phyir rnam snang mdzad / /
rdo rje sems dpa' rgyal chen po / /
ye shes rdo rje 'dzin mchog phyir / /
gsang ba khrag 'thung zhes bya ste / /
phyag rgya chen po grub pa'i lha / /
mchog ni pad+ma 'dzin rgyal po / /
dam tshig dam pa shes ldan byed / /
dgyes pa nyi ma dam pa ste / /
sbyin pa la sogs mchog grub 'gyur / /
thams cad bdag nyid rtag tu bzhugs / /
rdo rje rta mchog las nyid bdag /
ces pa dang /
rtog pa bdun pa las kyang /
sangs rgyas drug gi mtshan gyis ni / /
khyad par gleng gzhi'i don gsal byed / /
ces so / /
de yang rnam par snang zhing ye shes gsal ba'i bdag nyid kyis gnyis su med pa'i sems dpa' mdzad pa khyad par can gyi las kyis phun sum tshogs pa gnyis mnga' bas sangs rgyas kun gyi dngos nyid do / /
de nyid kyi mtshan nyid kyi bye brag ni rdo rje sems dpa' dang /
bde ba chen po'i sku mchog tu gyur pa zhes bya ste /
don rtags gnyis kyi sgo nas rdo rje sems dpa' ni bde ba'i mchog tu gyur pa'o / /
yi ge gsum gyis rnam par thar pa'i sgo gsum ston cing /
de mtshon par byed pa ni b+ha ga gru gsum pa gsang ba'i gnas kyi dbyibs so / /
de nyid ni chags pa'i mtha' thams cad dang bral zhing /
chags pa chen po'i bdag nyid rtog pa'i dri ma dang bral zhing dag par byed pas na mchog tu gyur pa ste /
pad+ma gar gyi dbang phyug gi rang bzhin no / /
bde ba byang chub sems kyi mtshan nyid dgyes pa'i longs spyod thams cad 'byung ba'i gnas su gyur pa yon tan gyi bkod pa ste nyi ma'o / /
rta mchog ni phrin las kun gyi bdag nyid de /
'khor thams cad dang /
sdud pa po'i bdag nyid dang /
dus kun du rang gi mtshan nyid dang /
gdul bya'i don du rtag tu bzhugs pa'o / /
gsang sngags kyi g.yo ba'i rten dang /
gsang ba'i brten pa gnyis su med par gnas pa'i ye shes chen po'i rang bzhin te sems dpa'o / /
de nyid sangs rgyas kun gyi rang bzhin rlung lnga'i dngos por bzhugs te /
gzhan gyis mi shigs pa'i las mdzad pas rdo rje lta bur gnas shing /
rang gi de kho na nyid nyams su myong ba'i sems dpa' chen po bde ba'i ros rgyas pas /
de ni zag pa med pa'i lam ste mchog tu gyur pa'o / /
gsang ba'i don sngags gsum gyi rnam pa 'byung 'jug gnas pa'i sgo nas 'phro 'dus las mdzad de /
mchog tu gyur pa'i rtsa gsum dgang zhing bde ba chen po'i ting 'dzin gyis dgyes pas na chos thams cad kyi bdag nyid du rtag tu bzhugs so / /
de yang rtog pa bdun pa las /
gnyis med ye shes sems dpa' che / /
sangs rgyas kun bdag g.yo ba lnga / /
rdo rje sems dpa' bde chen rgyal / /
zag pa med pa'i lam mchog rgyas / /
gsang ba sngags gsum 'byung 'jug gnas / /
mchog gyur rtsa gsum bde chen dgyes / /
kun gyi bdag nyid de bzhin nyid / /
chos rnams thams cad 'byung ba'i gnas / /
zhes gsungs so / /
dbyibs kyi sgro nas thabs dang shes rab gnyis su med pa'i mtshon bya sems dpa'i rang bzhin de nyid 'byung lnga 'khor lo'i rnam par sangs rgyas kun gyi dngos por bzhugs te /
rdo rje sems dpa'i mtshan ma'i yi ge'i rnam pa dang /
bde ba chen po gnyis su med pa'i mchog tha dad med cing /
gsang ba'i gnas rdo rje dbyings phyug ma'i phyag rgya dang /
rin po che 'bar ba ka ta sbyar bas rlung dang me'i rkyen gyis bde ba'i mchog gis bskul te skad cig ma bzhi las dga' ba bcu drug tu 'phel bas dgyes shing tshim nas /
chos thams cad snang stong gnyis su med pa'i ngo bo la bde ba chen po'i rgyas btab ste /
sku gsum gnyis su med pa'i sangs rgyas kyi bdag nyid du rtag tu bzhugs so / /
de yang rtog pa bdun pa las /
gnyis med sems dpa' sangs rgyas mchog /
'byung khams 'khor lo'i rnam par gnas / /
yi ge gnyis med bde chen mchog /
rdo rje sems dpa' de bzhin nyid / /
gsang ba'i phyag rgya rab sbyor nas / /
bde mchog rkyen gyis bskul bya ste / /
dga' bzhi bcu drug gnas spro zhing / /
thams cad bde ba chen po'i sku / /
zhes so / /
chos kyi tshul du sems dpa' rang byung gi ye shes chen po rtog pa'i dri ma thams cad dang bral ba de nyid ni sangs rgyas kun gyi dngos nyid do / /
de yang yul dang yul can gnyis su med pa'i tshul du bde ba chen po'i skur bzhugs shing /
zag pa med pa'i ye shes las grub pas 'bral ba med do / /
chos thams cad kyi de kho na nyid sku nyams su bstar ba'o / /
de'i don dngos po kun la gnas kyang rtog pa'i dri mas bsgrib cing rang gsang du gnas la /
mtshan nyid kyi theg pas dka' ba spyad kyang ma rtogs pas snang ba shin tu lkog tu gyur pa lta bur gnas so / /
de la spyod pa'i theg pa chen po gsang sngags kyi lam pa dag ni sku gsum gnyis su med pa'i 'bras bu mchog dang ldan zhing /
bde ba chen po'i ros dgyes te chos thams cad kyi bdag nyid du rtag tu bzhugs pa'o / /
de yang rtog pa bdun pa las /
snang ba nyid ni stong pa'i dngos / /
de nyid bde ba chen po yis / /
de nyid sems dpa' sangs rgyas dngos / /
de nyid chos rnams kun gyi dbyings / /
bde chen rdo rje sems dpa' ni / /
snang khyab gsal ba'i tshul du bzhugs / /
zhes so / /
de dag ni brjod bya'i don dang de 'byung ba'i rgyu gnyi ga yin te /
gleng gzhi phun sum tshogs pa'o / /
gzhan yang rkyen med par ni rgyu tshogs pas kyang mi 'byung ste /
pr-i ka ta'i me tog gi 'bras bu bzhin no / /
de nas sangs rgyas gnyis kyi mtshan gyi sgo nas gleng bslang ba'i le'u gnyis pa bsdu bar bya ba'i phyir /
'di ni rang byung bcom ldan 'das / /
gcig pu rab tu che ba'i lha / /
zhes pa ste /
rang bzhin lhun gyis grub pa'i phyi nang gi dngos po dag las rang gi de kho na nyid don dam pa dang /
kun rdzob kyi chos su dran cing rtogs pa mngon du gyur pa'i phyogs bcu'i sangs rgyas kyis kyang rang gi de kho na nyid don dam pa dang /
kun rdzob kyi chos ston to / /
de'i phyir gsungs te /
de nas sku gsum gnyis su med pa'i sangs rgyas rdo rje 'chang chen po'i byin rlabs las /
'od zer gyi snang bas stong gsum la sogs pa'i gnas rnams gsal bar byas te /
phyogs bcu'i sangs rgyas dang byang chub sems dpa'i tshogs rnams bskul zhing /
rgyud yongs su dag pa'i 'gro ba thams cad bsdus nas /
de dag gi mdun du dkyil 'khor gyi rim pa sna tshogs sprul zhing 'khod pa las /
nyid kyi mthus 'byung ba dang /
'byung ba las gyur pa'i brtan g.yo dang /
phyogs bcu'i sangs rgyas dang sprul pa'i tshogs rnams kyis dpal sangs rgyas thams cad dang mnyam par sbyor ba mkha' 'gro ma sgyu ma bde ba mchog gi don /
bden pa gnyis su med pa'i mtshan nyid ston te gzugs kyi 'phrul pa sna tshogs dang /
sgra'i 'phrul pa sna tshogs snang ba mdzad do / /
de'i tshe 'khor gyi tshogs rnams rtog pa skyes te /
sna tshogs rab tu bkod pa'i mchod pa'i tshogs dang /
sna tshogs rnam par bsgyur ba'i bstod pas gtso bo'i dkyil 'khor mnyes par mdzad nas lan mang du bskor bas 'dud cing phyag 'tshal te /
byang chub sems dpa' sems dpa' chen po lag na rdo rje la sogs pa sum cu rtsa gnyis kyis yang dang yang du gsol ba btab cing gleng bslang ngo zhes pa la sogs pa'i tshig don rgya cher gsungs so / /
tshig gi don 'di ni nye ba mngon sum pa'i tshig ste snang srid kyi dngos po dbang po'i snang ba dag go / /
de nyid dbyings skye ba med pa stong pa nyid las rang byung ste yon tan gyi rnam par 'phrul pa 'byung ba chen po lnga dang 'gro ba lnga dang phung po lnga la sogs pa so so'i mtshan nyid 'dzin pa dang spyi'i rnam pa'i sgo nas mi mthun pa'i mtshan rtog gnas su dag pa'i bcom ldan 'das sangs rgyas drug gi spyod yul du snang ba'o / /
de nyid gsal bar byed pa'i rang byung gi ye shes chen po gnyis can gyi dri ma thams cad dang bral ba'i snang stong zung du 'jug pa'i tshul bde ba chen po'i sku gcig pu ni dngos po'i mtshan nyid de dus gsum sangs rgyas thams cad kyi dgongs pa'o / /
de las rnam par 'phrul pa'i thugs rje chen po rab tu che ba'i lha dag ni so sor rigs kyi dkyil 'khor mdzad pa'i tshul du phun sum tshogs par bzhugs so / /
de yang rtog pa bdun pa las /
'di dag stong nyid rang byung ba / /
snang srid chos rnams bcom ldan 'das / /
gnyis med ye shes gcig pu las / /
dkyil 'khor sna tshogs che ba'i lha / /
byin rlabs sprul pa'i sgra yis ni / /
rgyud don de nyid gleng slong mdzad / /
ces so / /
des ni zab pa dang rgya che ba'i don phyogs gcig tu bstan to / /
khyad par gyi dbang du dpal rdo rje sems dpa' ni sangs rgyas kun gyi rang bzhin chos thams cad kyi 'byung gnas dkyil 'khor sna tshogs rnam par 'phrul pa po ste /
'di ni rang byung gi ye shes chen po'i snang ba las grub pas bdud bzhi bcom zhing dbang phyug brgyad dang ldan pas bcom ldan 'das chen po gnyis su med pa'i bdag nyid gcig pu'i ngo bor gnas shing yon tan gyi rnam pas rab tu phye ba'i lhar gnas so / /
de yang rtog pa bdun pa las /
rdo rje sems dpa' bde chen sku / /
kun bdag rang nyid bcom ldan 'das / /
gnyis med ye shes gcig pu'i dngos / /
rnam 'phrul rab tu che ba'i lha / /
zhes so / /
sngags dang dbyibs kyi sgo nas rnam par rgyal ba'i rlung zhu ba de gnyis dang bcas pa 'di ni rang byung bcom ldan 'das te rlung rnam pa bcu dang sum cu rtsa gsum gyi gnas kyi rtog pa 'joms shing rang bzhin bde ba chen po gcig pu'i ngo bor bzhugs pas rab tu che ba'i lha'o / /
de yang rtog pa bdun pa las /
sngags tshogs dbyibs kyi phyag rgya yis / /
'byung 'jug gnas pa'i byang chub sems / /
gnyis med rang byung bcom ldan 'das / /
bde chen rab tu che ba'i lha / /
zhes pa dang /
yang /
dngos po de nyid la brten te / /
dkyil 'khor rab sprul sgyu ma'i tshogs / /
sngags dang dbyibs kyi mtshan nyid kyis / /
chos kyi de nyid rab ston phyir / /
don de nyid kyi sgo nas ni / /
don de nyid ni gsal bar byed / /
brda yis gleng slong rkyen du mdzad / /
ces so / /
de dag ni gleng bslang ba'i don mdor bstan pa'i bshad pa'o / /
de ltar rgyu rkyen tshogs pa las byung ba ni mtshon byed kyi rgyud do / /
des bsgrub par bya ba ni gzhi dang lam gyi chos te de las byung ba ni sku drug lhun gyis grub pa'o / /
de'i phyir mtshon bya mtha' dag ni 'bras bu'i tshul du gnas skabs kyis gnas so / /
des na rgyud dang ston pa gnyis su med pa'i mtshan nyid kyi sgo nas yongs su shes par bya ba'i dngos po mdor bstan cing /
rtog pa gsum pa'i don bsdu ba'i phyir /
sangs rgyas thams cad mnyam sbyor ba / /
mkha' 'gro sgyu ma bde ba'i mchog /
ces te /
de ltar tshig drug po des ni 'og gi gzhung rnam par bsdus pa'o / /
de la phyogs bcur gnas shing dus gsum gyis bsdus pa'i rang bzhin gyi sangs rgyas thams cad ni chos can dang chos nyid gnyis su med pa'i ngang du mnyam par sbyor la /
rtogs pa'i rgyal ba rnams ni phun sum tshogs pa kun gyi bdag nyid de /
ye shes chen pos chos nyid la gnas shing thugs rje chen pos sems can gyi don la mnyam par sbyor ro / /
mkha' 'gro rnam pa lnga'i sgo nas rang rang gi de nyid la gnas shing /
sgyu ma'i dkyil 'khor sna tshogs kyis gdul bya'i don dang mthun par sprul cing /
theg pa'i rim pa tha dad pa'i sgo nas sems can gyi khams dag theg pa thun mong gi lam lnga dang /
khyad par gyi lam gnyis kyis nges par legs pa'i bde ba mchog /
sku dang ye shes yon tan mdzad pa dang bcas pa'i gnas la 'jog par mdzad pa'o / /
de yang rtog pa bdun pa las /
dus gsum sangs rgyas kun gyi dngos / /
rdo rje 'dzin mchog bde chen sku / /
phyogs bcu'i chos rnams ma lus dang / /
thams cad sku gsum mnyam sbyor zhing / /
mkha' 'gro sgyu ma'i dkyil 'khor gyis / /
sna tshogs sku gsung thugs kyi las / /
rnam 'phrul bstan pas 'dul mdzad de / /
bde mchog 'bras bur bcas pa'i lam / /
zhes so / /
khyad par gyi dbang du sangs rgyas kyi sgo nas mtshan med kyi ting nge 'dzin dang /
thams cad kyi sgo nas mtshan bcas dang phrin las dang tshogs 'khor dang /
mnyam sbyor gyi sgo nas sgrub pa la sogs pa dang /
mkha' 'gro'i sgo nas gzugs brnyan gyi dkyil 'khor dang /
sgyu ma'i sgo nas lta ba dang /
spyod pa dang /
bde mchog gi sgo nas dbang bstan to / /
de yang rtsa ba'i rgyud kyi rtog pa sum cu rtsa bzhi pa las /
sangs rgyas la sogs mtshan gyi grangs / /
tshig drug rnam par bstan pa gang / /
gzhir gyur ji ltar gnas pa dang / /
lam gyi yan lag brgyad tshogs dang / /
'bras bu mdzad bcas bsdus pa ste / /
mtshon bya'i de nyid gcig pa las / /
khyad par sgra yi tshig lam gyis / /
brda don nges pa'i gtan tshigs bstan / /
zhes so / /
sngags kyi tshul gyis srog dang stsol ba gnyis su med cing rtog pa'i dri ma dag pa'i sangs rgyas de nyid stsol ba lnga nas nyi khri chig stong drug brgya'i bar du spro zhing /
gnas bcu nas bye ba bzhi 'bum du bsdus te /
dngos po thams cad kyi de kho na nyid la mnyam par sbyor nas nyams su myong ba'i khyad par gyis srog stsol sngags kyi rnam pas mkha' 'gro sgyu ma'i rang bzhin a wa d+hU tIr zhugs te /
bde ba chen po'i ye shes zag pa med pa'i mchog tu gnas so / /
de yang rtog pa bdun pa las /
srog stsol gnyis med sangs rgyas sku / /
dri med 'khor bcas gnas sbyor zhing / /
mkha' 'gro sgyu ma'i rnam 'phrul gyis / /
bde chen a wa d+hU tIr zhugs / /
zag pa med pa'i ye shes mchog /
chos kun de las gzhan ma yin / /
zhes so / /
dbyibs kyi tshul gyis lhan cig skyes pa'i byang sems 'khor lo'i gnas la bzhugs pa'i snang ba las /
'khor lo'i 'dab ma dang yi ge thams cad du bskor zhing /
thabs dang shes rab me rlung sgrub pa'i rkyen gyis mnyam par sbyor te /
kun rdzob byang chub kyi sems 'bebs pa dang /
gzung ba dang /
slar gyen du bzlog pas dga' ba'i rim pa 'khor lo'i gnas su skye ste /
lugs su 'byung ba dang lugs las bzlog pa'i rnam pas mkha' 'gro'i tshul du zag pa med pa'i byang sems sgyu ma bde mchog tu gnas pa'o / /
de yang rtog pa bdun pa las /
bde chen lhan skyes 'khor lo'i gnas / /
sangs rgyas kun du 'khor lo'i tshul / /
thabs shes sbyor ba'i byang chub sems / /
'byung bzlog zag med bde mchog sku / /
chos kyi tshul gyis rtsa ba'i rgyud las /
gnyis med ye shes sangs rgyas che / /
dngos sogs thams cad mnyam sbyor ba / /
mkha' 'gro sgyu ma'i rnam 'phrul gyis / /
chos rnams bde ba chen po'i dbyings / /
zhes so / /
des ni rgyud kyi don mdor bstan pa'o / /
de dag ni dpe bdun dang yan lag lnga la sogs pas thun mong du bstan to / /
da ni yongs su shes par bya ba'i dngos po 'bring du bstan te /
de yang dang po gcig pu'i sgo nas ye shes kyi de kho na nyid bstan pa'i phyir /
chags med chags dang bral ba min / /
dbu mar yang ni mi dmigs so / /
zhes te /
sngags kyi dbang du srog dang rtsol ba'i rnam pas 'byung 'jug gi rim pa la spro bsdu'i chags pa dang /
de rnam par spangs pa'i dga' bde dang /
mtha' thams cad spangs pa'i dbu ma dag gi yang rnam par mi dmigs te /
de kho na nyid gsum gyi sgo nas rab tu sbyangs nas bde ba chen po'i de bzhin nyid blta bar bya'o / /
de yang rtog pa bdun pa las /
'byung 'jug gnas pa'i rim pa la / /
chags pa chags bral dbu ma dag /
kun spyod mtha' las rnam grol ba / /
bde ba chen po blta bar bya / /
zhes so / /
dbyibs kyi sgo nas lhan cig skyes pa'i chu rgyun rang gi gnas su bsdam pa dang /
gzhan gyi gnas su gtong ba dang /
shas cig gzung zhing shas cig gtong ba'i rnam par mi dmigs te /
rdo rje dbyings ma dang rin po che 'bar ba ka ta'i mtshams su de kho na nyid kyi ye shes bltas nas ma zin pa zin pa la sogs pa chos thams cad kyi rang bzhin gsal ba dang /
slar gyen du drangs te lhan cig skyes pa'i gnas la gzhag par bya'o / /
de yang rtog pa bdun pa las /
bde ba'i byang chub sems tshogs rgyun / /
chags pa chags bral dbu ma dngos / /
zhen chags mtha' las 'das pa yis / /
lhan cig skyes pa'i snyoms 'jug gnas / /
zhes so / /
chos su dbang po'i snang ba rab 'bring gsum gyi rnam pa mtha' dag gang la yang /
so so'i skye bo'i rtog pa dang /
nyan thos kyi rtog pa dang /
byang chub sems dpa'i rtog pa gang yang mi dmigs te chags pa gnyis dang bral ba'i tshul gyis chags pa gnyis la longs spyod pa'o / /
de'i dus na chos thams cad rang byung gi ye shes chen po'i snang ba la dngos po dang blo'i chos ris su med de /
snang ba'i chos ni rang gi rang bzhin dang /
ngo bo nyid kyis stong pa nyid du gnas la de la bde ba chen po'i rgyas thebs pas zag pa med pa'i sku cir yang snang zhing srid pa'o / /
de yang rtog pa bdun pa las /
chags dang chags bral tshul spyod cing / /
dbu ma'i rtog pas 'ching 'gyur te / /
gnyis med phyag rgya chen po'i ngang / /
snang ba nyid na stong pa'i dbyibs / /
stong pa nyid na snang ba yin / /
dbang po drug gi yul la rol / /
chos rnams mngon sum bde chen po / /
gzugs sogs rab 'bring tha ma med / /
snang stong bde ba'i rgyas btab pas / /
dmigs pa kun las rnam par grol / /
zhes so / /
da ni dmigs pa'i yul de nyid kyi sgo nas 'di ni rang byung zhes bya ba'i don bstan pa'i phyir /
bud med kun gyi sgyu ma'i rgya / /
'di ni gnyis med theg pa'i mchog /
ces so / /
sngags kyi tshul du srog dang rtsol ba dag ni thabs dang shes rab gnyis su med pa'i tshul du gnas la /
de las ni dngos po'i 'phrul pa thams cad snang bas bud med lta bu'o / /
des thams cad kyi don mtshon zhing mtshan par byed pas na sgyu ma'i phyag rgya ste /
'di ni gzung 'dzin gyi rtog pa gnyis can dang bral zhing theg pa mchog tu gnas pa'o / /
de yang rtog pa bdun pa las /
srog rtsol gnyis med las byung ba'i / /
dngos kun de bzhin nyid kyi dbyibs / /
bud med sgyu ma'i phyag rgya mchog /
'di ni theg pa'i rnam grol chos / /
zhes so / /
dbyibs kyi tshul du las kyi phyag rgya'i sbyor ba las byung zhing /
dngos po'i de kho na nyid ston par mdzad pas sgyu ma'i phyag rgya ste /
'di ni gnyis su med pa'i don gsal bar byed pas phyag rgya chen po'i rang bzhin theg pa'i mchog go / /
de yang rtog pa bdun pa las /
bud med sgyu ma'i phyag rgya yis / /
dga' bde sgyu ma 'joms par byed / /
chos kyi phyag rgya goms pa'i mthus / /
phyag rgya chen po gsal bar 'gyur / /
zhes so / /
chos kyi dbyings yum kun du bzang mo phyag rgya chos thams cad sgyu ma'i mtshan nyid la bde ba'i phyag rgyas rol pas /
rang gi mtshan nyid gnyis su med pa'i de kho na nyid la gnas so / /
de yang rtog pa bdun pa las /
gzugs sogs chos rnams gnyis med pa / /
bud med kun gyi phyag rgya yin / /
zhes so / /
de dag ni lta ba'i mtshan nyid chos thams cad ji ltar gnas shing /
de rnal 'byor pas rtogs par bya ba'i thabs te /
zab pa'i sgo nas rnam par phye bas rgya che ba'i tshogs kyis ni ma yin no / /
'dis ni le'u gnyis pa'i stobs lta ba rnam par bsdus pa ste /
khyung chen lding ba'i dpes bstan to / /
da ni sgyu ma'i sgo nas spyod pa bstan pa'i phyir /
sgyu ma dag ni thams cad pas / /
bud med sgyu ma khyad par che / /
ngo bo nyid kyi mthu dag gis / /
rang bzhin gyis ni des grub pa'o / /
zhes pas ni lta spyod zung du 'brel ba'i gtan tshigs bstan te /
de nas gzhi'i mtshan nyid ni dngos rtogs kyi sangs rgyas gnyis las gyes kyang sgyu ma'i khongs su bsdu bar bya'o / /
de la chos thams cad gtan la dbab par byed pa ni mngon sum gyi tshad ma dang /
de'i rjes su dpag pa'o / /
de yang mngon sum ni gsal bar snang la /
rjes su dpag pa ni lkog tu gyur pa ste yid dpyod kyi shes pa'o / /
'dir sgyu ma'i dpe brgyad dag ni mngon sum du snang la /
de'i rjes su gcig dang du bral dang /
mu bzhi skye 'gag la sogs pas gzhal nas /
chos thams cad rang bzhin med par 'dod pa ni mtshan nyid kyi theg pa'i gzhung yin te /
des ni chos thams cad kyi de kho na nyid bde ba chen po'i sku sgyu ma'i mtshan nyid can rtogs shing mthong bar mi 'gyur bas /
nges pa'i sangs rgyas kyi sa ni nams kyang bgrod pa ma yin no / /
'dir ni gsang ba'i theg pa 'di'i gzhung gis mngon sum gyis mtshon byed gzhan las khyad par du gyur pa grol lam thabs kyi sgo nas dang /
chags lam shes rab kyi sgo nas dang gnyis su med pa'i phyag rgya chen po'i sgo nas bud med sgyu ma'i dga' ba nyams su myong bas /
bde ba chen po'i ros rgyas pa ni khyad par che ste /
de nyid rgyu rkyen 'bras bu'i tshul du ngo bo nyid kyi mthu dang /
rang bzhin gyis de ltar grub pa'o / /
de yang rtsa ba'i rgyud las /
rang gi rang bzhin rtogs dka' ba / /
grol chags gnyis med phyag rgya che / /
bud med gsum la brten pa'i mthus / /
mngon sum bde ba nyams su myong / /
de don lta ba'i yul dam pa / /
ting 'dzin spyod par bya ba'ang de / /
bsgrub cing 'bras bu sgyu ma'i tshul / /
de nyid nges pa'i sangs rgyas sku / /
zhes so / /
de'i 'bras bu'i tshul ni /
'jig rten gsum 'dir bud med 'dis / /
gus par byed pa dag tu 'gyur / /
zhes te /
'jig rten 'dir yang yon tan thams cad 'grub cing /
gzhan du che ba'i yon tan gyi rnam grangs bdag nyid chen po gus par byed pa'o / /
gang zag rnam pa bzhi'i gnas skabs kyi bye brag gis rgya chen po'i spyod pa dang /
mchog tu gyur pa'i tshul dang /
'bring dang dman pa'i lam zab mor ston pa dang /
shin tu yang zab mo'i tshul du gnas pa /
dbang po yul la dga' bar longs spyod pa'i phyir gsungs te /
rnyed dang bde dang dga' kun gyis / /
ngan par spyod pa'ang 'grub par 'gyur / /
zhes te /
gang zag las dang po pas ni rigs dang mthun pa'i phyag rgya gang rnyed pa btsal zhing /
sbyor thabs drug cu rtsa bzhi'i sgo nas 'jug par bya'o / /
ye shes la cung zhig dbang bas ni bde ba'i ye shes ma skyes kyi bar du snyoms 'jug la gnas shing de nyid gzung bar bya'o / /
ye shes la yang dag par dbang bas ni rang nyid kyi phyag rgya mthong zhing dga' ba'i sems skyes pa tsam gyis bde ba chen po'i skur gsal bar 'gyur ro / /
shin tu rnam par grol ba'i gang zag gis ni dbang po drug gi yul kun gyis zag pa med pa'i lam du 'gyur ro / /
de nas lta ba gnyis med kyi don bsgom pas nyams su blang zhing /
ting nge 'dzin gnyis kyi grogs su ni spyod pa bya ste /
bza' ba dang /
btung ba dang /
bgo ba dang /
gnas mal dang /
las su bya ba'i 'jig rten na smod cing ngan pa'i las dag spyod pas 'grub par 'gyur ba'o / /
de yang rtsa ba'i rgyud las /
gang zag bzhi yi bye brag gis / /
rnyed dang bde dang dga' kun spyod / /
rgya chen mchog gyur 'bring dman pa / /
zab mo shin tu zab mo'i tshul / /
dpe yi lhan skyes bde ba yis / /
bde chen lhan cig skyes bde rgyas / /
de phyir spyod pa la gnas pas / /
yang dag ye shes rnyed par 'gyur / /
zhes so / /
'o na 'ching bar byed pa nyid kyis grol lam zhe na /
rang gi ngo bo yongs bsgyur nas / /
bud med kun gyi sgyu mas 'grub / /
ngo mtshar sgyu ma'i phyag rgya 'di / /
mkha' 'gro ma zhes brdar bstan to / /
zhes so / /
khyad par gyi don du stong pa chen po'i ting nge 'dzin la sogs pas tha mal pa'i rnam par rtog pa bzlog ste /
rang gi ngo bo yongs su bsgyur nas lha'i sku gsung thugs bud med nyi shu'i tshogs dang bcas pa'i sgyu mas 'grub pa'o / /
des na ngo mtshar sgyu ma'i phyag rgya 'di nyid mkha' 'gro ma'i brda'o / /
zab mo'i dbang du bzang rtog gi rnam pa de nyid kyang rang rang gi ngo bor bsgyur te /
bud med gsum gyi sgyu mas 'grub pas chos thams cad kyi de kho na nyid la gnas par 'gyur ro / /
des na ngo mtshar sgyu ma zhes pa la sogs pa gsungs so / /
de yang rtog pa bdun pa las /
skyes bu dug gis zin pa la / /
dug gi de nyid shes pas grol / /
de bzhin rtog pas bcings pa las / /
rtog pa'i de nyid shes pas grol / /
zhes so / /
'di ni lta spyod zung du 'brel pa'i mtshan nyid las shas cher spyod pa bstan pas /
le'u bzhi pa rnam par bsdus te gna' bu brag la gnas pa'i dpes bstan to / /
da ni mkha' 'gro'i sgo nas dkyil 'khor gyi mtshan nyid bstan pa'i phyir /
DA ki ni nam mkhar 'gro ma zhes /
khams las mngon du brtags pa ste / /
nam mkha' kun du spyod grub pas / /
mkha' 'gro ma zhes rab tu grags / /
zhes te /
kun du 'gro ba'i ngang tshul can gyi rgya che ba'i sgo gnyis nas thugs rje chen po'i mdzad spyod rnam pa mtha' yas pas gdul bya'i don bya ba'i phyir /
sku gsum gnyis su med pa'i sangs rgyas de nyid las rnam par 'phrul pa'i dkyil 'khor sna tshogs ston cing /
ye shes kyi 'khor los 'gro ba'i don mdzad pa dang /
phyis 'jug pa po rnams rjes su gzung bar bya ba'i phyir /
ting nge 'dzin bsgom pa'i rim pa dang /
gzugs brnyan gyi dkyil 'khor sgrub pa dag ni mkha' 'gro nam mkhar 'gro ba'i mtshan nyid can dag gzugs brnyan las bsgrub cing gsal bar bya ste phyi nang gi 'byung ba dang 'byung ba las gyur pa'i dngos po dag ni rigs kyi dkyil 'khor drug gi bdag nyid du gnas shing /
de las khyad par gyi las rtsom pa'i don du rdul tshon dang /
rten dang yum gyi phyag rgyas mngon du brtags te nam mkha' spyod pa'i las mtha' dag 'grub par byed do / /
des na sna tshogs su 'grub pas mkha' 'gro ma zhes grags so / /
de yang rtsa ba'i rgyud las /
kun du 'gro bas rab tu gnas / /
sngon byung dkyil 'khor rtogs dka' ba / /
gsal mdzad rjes 'jug bya ba'i tshogs / /
gzugs brnyan phyi nang 'byung tshogs las / /
nye bar mtshon byed dkyil 'khor gsum / /
mkha' 'gro'i brda yis rab tu bshad / /
ces gsungs so / /
zab pa'i sgo nas ye shes chen pos chos nyid kyi ngang du 'gro bar byed de thabs dang shes rab snyoms par 'jug pa'i bud med gsum gyi khams las mngon du brtags pas /
thabs kyi sgo nas dang /
shes rab kyi sgo nas dang /
gnyis su med pa'i sgo nas dang /
gnyis su med pa'i sgyu ma bde ba chen po nam mkha' lta bu la kun du spyod pas 'grub ste / /
mkha' 'gro ma zhes rab tu grags so / /
de yang rtsa ba'i rgyud las /
mkha' 'gro ma yi brda yis ni / /
zab mo'i dkyil 'khor rnam par 'byed / /
ces pa dang /
rtog pa bdun pa las kyang /
thabs dang shes rab snyoms 'jug pa'i / /
bud med gsum gyi khams las ni / /
gnyis med sgyu ma bde chen po / /
nam mkha' lta bur gnas 'gyur te / /
mkha' 'gro ma yi phyag rgya yis / /
gzugs brnyan la brten ye shes gsal / /
zhes so / /
de ltar zab pa dang rgya che ba'i sgo nas bstan pa dag mjug bsdu ba'i phyir /
thams cad ma lus phyag rgya yi / /
thams cad ma lus bde mchog gi /
sangs rgyas thams cad mnyam sbyor ba / /
mkha' 'gro ma zhes rab tu grags / /
zhes te /
'khor ba dang mya ngan las 'das pa'i chos thams cad ma lus pa dag phyag rgya gnyis kyi bdag nyid du snang ba la de dag thams cad ma lus pa yang gnyis su med pa bde ba chen po'i sku'i rnam pa can no / /
de'i dus na blos btags pa'i mtshan ma can dang /
dngos po'i chos thams cad gnyis su med pa sgyu ma'i gzugs can te /
de la ni sangs rgyas thams cad dang mnyam par sbyor ba mkha' 'gro sgyu ma zhes brdar grags te /
'di nyid kyi le'u dgu pa las kyang /
Di zhes bya ba mkha' 'gro ma'i / /
khams gsum 'di ni rnam par brtag /
nam mkhar 'gro ba'i phyag rgya dag /
mkha' 'gro ma zhes rab tu grags / /
kun du sna tshogs phyag rgya ni / /
thams cad nam mkhar 'gro ba ste / /
sangs rgyas thams cad mnyam sbyor ba'i / /
mkha' 'gro ma zhes rab tu grags / /
sgyu ma'i gar dbang grub pa ni / /
A ra li zhes rab tu grags / /
mkha' 'gro ma yang A ra li / /
sangs rgyas brda yi phyag rgya'o / /
zhes so / /
ci snga na med pa cig gzugs brnyan gyis thob par byed dam zhe na /
de ni nam mkha' 'gro ma zhes / /
sangs rgyas khams las rnam par brtags / /
kun du 'gro bar grub pa ni / /
sangs rgyas kun bdag mkha' 'gro ma'o / /
zhes te /
chos thams cad ye nas sangs rgyas pa'i ngo bo bde mchog sgyu ma lta bu las /
'gro ba rang rang gi rtog pas bsgribs te gnyis can gyi chos sna tshogs la spyod kyang /
de kho na'i rang bzhin la g.yo zhing bslad pa med de rang gi mtshan nyid la gnas pa'o / /
de yang gnas skabs kyi bye brag gis ye nas lhun gyis grub cing gnas pa ni rgyu /
de la dmigs shing spyod pa ni lam /
gsal bar nyams su myong ba ni 'bras bu ste yul dang yul can dbyer med pa'i rnam pas rtag tu gnas pa'i chos kyi sku'o / /
de las kun du 'gro ba ni gzugs sku rnam pa gnyis so / /
de dag bde ba chen po'i sgyu ma'i rnam par grub pa ni mthar phyin pa'i sku zhes bya'o / /
des ni sangs rgyas kun bdag mkha' 'gro ma ste /
de gsal bar ston pas gzugs brnyan gyi dkyil 'khor ro / /
de yang rtog pa bdun pa las /
thams cad sku dang ye shes snang / /
de nyid rang bzhin dngos po gsang / /
sangs rgyas khams las rnam brtags te / /
kun du 'gro ba grub pa'i tshul / /
gzugs brnyan stobs kyis nyams myong ba / /
sangs rgyas kun bdag mkha' 'gro ma'o / /
zhes so / /
'dis ni dkyil 'khor kun gyi mtshan nyid las khyad par du gzugs brnyan gyi rim pa ste /
le'u bdun pa'i phyogs gcig bsdus pas ngang pa'i rgyal po 'phur ba'i dpes bstan to / /
da ni bde ba'i sgo nas dbang bstan pa'i phyir /
sham zhes bya ba bde bar bshad / /
sangs rgyas kun gyi bde mchog yin / /
sgyu ma thams cad rab sbyor ba / /
mchog tu bde bas bde ba'i mchog /
ces te /
sham bar a b+hi Shiny+tsa zhes pas gtan tshigs tshangs pa'i sgra sbyar ba bzhin du /
sgo gsum gyi dri ma 'khru zhing bde ba bskyed de nus pa khyad par can bskyed cing skad cig ma'i rnam pas rgyud yongs su smin nas grol ba'i lam la sbyor zhing /
rten khyad par can du 'gyur te /
yon tan dang phrin las kun gyi bdag nyid can du 'gyur ba'o / /
de nas dbang dang po'i gnas skabs su sangs rgyas kun gyis byin gyis brlabs pa'i phyi'i bum pa dang /
yab yum sbyor ba las byung ba'i bde ba chen pos 'od du zhu ba'i rgyun nang gi bum pa mchog tu gyur pas dbang bskur ba dang /
rdo rje slob dpon gyis shes rab kyi sgyu ma dang mnyam par sbyor ba'i bde bas dbang bskur ba dang /
rang nyid kyis las kyi phyag rgya la brten te bla ma'i gdams ngag bzhin mchog tu bde ba'i ye shes bskyed pa dang /
bde ba'i mchog zag pa med pa'i ye shes bskyed nas /
chos thams cad kyi de kho na nyid la gnas pa'i dbang ngo / /
de ltar dbang tha ma gnyis rang la skye yang gdams ngag gi stobs kyis byung bas bskur ba'i dbang ngo / /
de yang rtog pa bdun pa las /
bde mchog ces bya'i sgra yis ni / /
sgo gsum dag byed dbang gi lam / /
bzhi po bskur ba'i thabs dag gis / /
bde chen gsal ba bsgrub pa'i mchog /
kun gyi bde mchog dang po ste / /
sgyu ma'i rab sbyor gnyis pa yin / /
mchog tu bde ba gsum pa yin / /
bde ba'i mchog gyur bzhi pa'o / /
zhes so / /
'dis ni dbang gi rim pa'i don mdor bstan te /
le'u drug pa dang bdun pa dang dgu pa'i phyag rgya bcu drug pa bsdus pas /
seng ge dang gna' bu'i dpes bstan to / /
da ni sangs rgyas kyi sgo nas mtshan med kyi sgom pa bstan pa'i phyir /
kun du kun nas thams cad ni / /
bdag nyid rtag tu rnam pa kun / /
sangs rgyas la sogs brtan g.yo kun / /
kun gyi dngos por bdag 'gyur te / /
zhes te /
thabs kyi sgo nas dang /
shes rab kyi sgo nas dang /
gnyis su med pa'i sgo nas yul kun du dus kun nas dbang po'i snang ba thams cad ni rig pa'i ye shes kyi bdag nyid gnas skabs kun du mi 'gyur bar /
thabs dang shes rab gnyis su med par zhal sbyor ba gsum gyi tshul du sangs rgyas la sogs pa'i brtan g.yo'i dngos po kun gyi bdag nyid du gnas par bya'o / /
de yang rtog pa bdun pa las /
yul dus kun du ma nyams blos / /
sangs rgyas ting 'dzin bsgom par bya / /
sngags dbyibs chos kyi phyag rgya yis / /
brtan g.yo kun gyi dngos por bsgom / /
zhes so / /
de nyid bsgom pa'i rim pa ni slob dpon sangs rgyas gnyis pas sgrub pa'i thabs su rgyud kyi dum bu bsdebs nas bkod pa las shes par 'gyur ro / /
'dis ni rdzogs pa'i rim pa bstan te /
zab pa'i sgo nas dbye zhing le'u lnga pa'i phyogs gcig dang /
dgu pa'i sbyor ba'i phyag rgya bsdu zhing bya lag gi dpes bstan to / /
da ni thams cad kyi sgo nas mtshan bcas kyi ting nge 'dzin bstan pa'i phyir /
sems dang sems dpa'i ting 'dzin dang / /
byang chub spyod pa sna tshogs nyid / /
de bzhin bdud dang bdud las rgyal / /
de ni byang chub sangs rgyas yin / /
zhes so / /
de la bskyed pa'i rim pa bsgom pa'i rnal 'byor pas /
dang por byang chub mchog tu sems bskyed cing rang nyid dbang dang dam tshig tu ldan pas /
'gro ba thams cad kyi don bya ba'i bsam pas gnas te /
stong pa nyid dang lha'i skur bsgom pa dang /
sgo gsum nus pa bskyed pa'i phyir byin gyis brlabs pa dang /
bdag dang 'gro ba sbyar zhing gsal bar bya ba dang /
dpa' bo bsam zhing 'phags pa la tshogs bsags pa dang /
sems can la tshogs bsags pa dang /
srung ba'i 'khor los bgegs tshar bcad cing slar bsrung ba dang /
gzhi'i ting 'dzin dang /
rten gyi ting 'dzin rnams bsgoms nas sbyor ba'i don bsam par bya ste /
rdo rje sems dpa'i sku 'phrul dga'i tshul du gnas pa las /
dbus kyi gdan thog tu byon nas rnam thar sgo bzhi'i snyoms 'jug la gnas pa las /
phyogs bcu'i sangs rgyas rnams kyis bslangs nas mngon par byang chub pa lnga'i sgo nas sku yongs su rdzogs par gyur to / /
dang po dbyings dang ye shes zab pa dang rgya che ba'i mtshan ma nyi zla'i dkyil 'khor ni /
sems dang sems dpa'i ting 'dzin te byang chub kyi sems dang thugs rje chen po'i rtags so / /
de la gnas pa'i A li bcu drug dang /
kA li bzhi bcu 'phro zhing 'du bas mtshan dang dpe byad mi ldan pa dang mi gsal bdag grub par mdzad nas /
nyi zla'i dkyil du g.yas g.yon gyi phreng bas mtshan pa ni byang chub spyod pas sems can skyong ba'o / /
de la rdo rje rtse lnga pa bum par hUM gis mtshan zhing 'od zer lnga'i tshogs 'phro ba ni sna tshogs nyid do / /
de las byung ba'i rigs drug gi sangs rgyas rnams kyis bdud bzhi dang /
de'i rigs kyi phyogs rnams bcom nas sku gsung thugs la bsdu zhing rang gi gnas su zhugs pas rdo rje chen por gyur to / /
de las rgyu'i rdo rje 'chang chen po'i skur gyur pa ni byang chub kyi sems lnga'i bdag nyid sangs rgyas kyi sku yin no / /
de yang rtog pa bdun pa las /
zla ba sems kyi rang bzhin te / /
nyi ma sems dpa'i ting nge 'dzin / /
A li kA li las gnyis tshogs / /
byang chub spyod pa sems can skyong / /
rdo rje kha dog sna tshogs 'od / /
'phro 'dus bdud dang bdud las rgyal / /
byang sems ye shes ldan pa yi / /
rgyu yi mgon po sangs rgyas mchog /
ces pa dang /
rtog pa bsdus pa las kyang /
ting 'dzin las kyi khyad par ni / /
sems brtan nyid kyis sems dpa' ste / /
sems dpa'i ting 'dzin bsgom pa'o / /
rnam par shes la sems dpa' gnas / /
rdo rje nyid yin rdo rje las / /
rdo rje sems dpa' 'byung ba'o / /
zhes so / /
rim pa rgyas par ni rtsa ba'i rgyud las /
dbus kyi pad+ma'i gdan dag la / /
dpal mchog dang po bzhugs mdzad de / /
chos kun stong nyid mtshan mar bral / /
smon med rang bzhin 'od gsal ba'i / /
ting nge 'dzin la zhugs nas kyang / /
'gog pa'i rang bzhin la gnas la / /
phyogs bcu'i rgyal bas bskul mdzad de / /
mngon byang lnga yi rdzogs skur gyur / /
rang sems zla ba'i dkyil 'khor la / /
a yig bcu drug gnas pa la / /
thugs rje chen po shar byed pa'i / /
nyi dkyil ka yig sum cu bzhi / /
lce rtsa can bzhi mi gsal gnyis / /
skar ma'i gzugs 'dra bsgom par bya / /
de dag 'phro zhing 'dus pa yis / /
tshogs gnyis mtshan dang dpe byad rdzogs / /
ye shes dang po gnyis ston cing / /
byang chub sems gnyis mtshan nyid do / /
gsum pa rdo rje rtse lnga pa / /
dkar gsal dmar ba'i mdangs dang ldan / /
bum par hUM mtshan rnams gsal ba / /
tshogs gnyis 'bras bu yongs rdzogs rtags / /
kha dog lnga yi snang ba las / /
rigs drug dkyil 'khor bsam byas pas / /
rang gi gnas rnams sbyor mdzad cing / /
dkyil 'khor so so 'khor bcas pa / /
slar 'dus sku gsung thugs zhugs pas / /
rdo rje 'od bcas chen por gyur / /
ye shes bar ma gnyis ston cing / /
byang chub sems gnyis mtshan nyid do / /
lnga pa cho ga rdzogs pa las / /
rdo rje sems dpa'i skur bzhengs te / /
ye shes byang sems lnga pa las / /
phyag rgya chen po gsal ba yin / /
zhes so / /
da ni 'bras bu'i rigs kyi sangs rgyas dag bskyed par bya ba'i phyir /
rdo rje rdo rje 'dzin nyid dang / /
de bzhin pad+mo pad+mo 'chang / /
nor bu nor bu 'dzin nyid dang / /
de dag gi yang rigs yin no / /
zhes te /
rgyu'i rdo rje sems dpa' las byung ba'i rdo rje sems dpa' dang /
he ru ka gnyis ni rdo rje'i rigs so / /
gar gyi dbang phyug dang rta mchog gnyis ni pad+ma'i rigs so / /
ci las kyi rigs pad+mar 'gyur ram zhe na /
phyag na pad+ma 'dzin pa dang rta'i skad dang bcas pa'o / /
rnam snang dang nyi ma gnyis ni rin po che'i rigs te sku dang yon tan rin po che'i tshogs pa la longs spyod par mdzad pa'o / /
de dag gi rigs ni 'khor gyi lha mo rnams te /
sbyor ba'i rjes su sbyor ba dang shin tu sbyor ba chen pos sangs rgyas rigs drug gi dkyil 'khor gang yang rung ba bsgom par bya zhes pa'o / /
'di dag ni gsang sngags khyad par gyi don du bshad pa ste /
seng ge'i dpes bsgrub cing /
le'u lnga pa'i phyogs gcig dang dgu pa'i cha shas bsdus pa'o / /
da ni rang bzhin lhun gyis grub pa'i sangs rgyas kyi mtshan nyid kun rdzob kyi rnam par snang ba dang /
thams cad kyi khongs su phrin las bsdu ba'i phyir /
de nyid 'dod chags 'dod chags bral / /
'dod pa dang ni grol ba'ang yin / /
dus gsum srid gsum mchog gsum dang / /
'jig rten gsum dang khams gsum dang / /
rnam pa sna tshogs tha dad pa'i / /
gnas pa thams cad de nyid do / /
zhes te 'dod chags ni rigs drug gi sems can rnams so / /
de dang bral ba ni theg pa 'og ma pa'i lam la zhugs pa'i dman pa'i rigs can no / /
'dod pa ni longs spyod lnga yis myos pa'o / /
grol ba ni de la yang ma chags pa'o / /
de dag gi rang bzhin yin pa dang /
yang rang rgyud pa dag 'dul ba'i don du sprul pa'i gzugs su gnas pa'o / /
des na rdo rje 'chang chen pos ni srid pa dang zhi ba'i rang bzhin du bzhugs pa'o / /
de yang rtog pa bsdus pa las /
skyon med brtag pa'i gtan du ni / /
'dod chags thams cad rjes chags phyir / /
de nyid gsang ba bcom ldan 'das / /
'dod chags chen po dga' ba che / /
zhes so / /
yang srid pa phyogs gcig gi don du /
dus gsum gyi rnam pas bsdus shing rgyu rkyen 'bras bu'i srid pa'i chos kun gyi bdag nyid de /
'jig rten gyi gnas mchog tu gyur pa'i tshangs pa dang khyab 'jug dang brgya byin gyi ngo bor yang bzhugs so / /
'jig rten gsum ni sa 'og sa steng sa bla ste /
de'i bdag po ni myos byed dang /
rgyal bar byed pa dang /
sbrang rtsir byed pa'o / /
khams gsum ni 'dod pa dang gzugs dang gzugs med kyis bsdus pa'i rnam pa'o / /
des na sna tshogs tha dad cing dbang po drug gi yul du gyur pa'i snod bcud kyi dngos por gnas pa thams cad de nyid do / /
de yang rtog pa bsdus pa las /
dngos grub thams cad rjes chags phyir / /
'dod chags chen po bcom ldan 'das / /
kun grub zag med bde ba ni / /
bde chen rdo rje 'chang ba'i sku / /
zhes pa dang /
yang /
'jig rten gsum bdag mtha' yas phyir / /
'dul mdzad srid gsum mchog gsum dang / /
thams cad nyid phyir dkon mchog gsum / /
'jig rten gsum bdag khams gsum yin / /
zhes pa dang /
yang /
sems can bsod nams cher 'phags shing / /
mi g.yo thams cad kho na'i bdag /
'dul byed sems kyi g.yo ba ste / /
'du byed thams cad kho na'i phyir / /
zhes pa dang /
yang /
snying stobs rdul dang mun pas kyang / /
gang phyir sems can 'dul mdzad pa / /
des na kun du bzang po ste / /
byang chub spyod pas gzhan skyong mdzad / /
ces so / /
theg pa thun mong gi dbang du bshad pa'o / /
khyad par gyi don du ni /
rtog pa bdun pa las /
grol bar mdzad pas zhi ba ste / /
'dod pa'i tshogs grub rgyas pa yin / /
'dod chags tshul gnas dbang gi las / /
chags bral drag pos gsad par mdzad / /
dus gsum sku gsum rtag bzhugs shing / /
srid gsum sku gsum thugs su dag /
mchog gsum theg pas 'gro 'dul zhing / /
lam gsum mdzad pas gzhan rgyud sel / /
sa gsum gnas dga' rab tu gnon / /
mdzad pa'i tshogs 'phrul dag mdzad cing / /
sna tshogs phrin las rab tu spyod / /
ces pa dang /
yang rtsa ba'i rgyud las /
dbang gi 'dod pa'i don chags shing / /
drag pos chags bral gsad par mdzad / /
yon tan tshogs rgyas 'dod pa'i las / /
zhi bas rab tu grol byed pa'o / /
zhes pa la sogs pa gsungs so / /
dbyings kyi sgo nas gsang ba'i phrin las ni /
rtog pa bdun pa las /
'dod pa dga' ba'i rnam pa can / /
'dod chags rjes su dga' ba'i tshul / /
chags bral dga' mtha' bral ba'i dngos / /
rnam grol lhan cig skyes pa'o / /
zhes pa dang /
yang /
dus gsum dag tu 'bebs gzung bzlog /
srid gsum yi ges rtsa gsum 'gengs / /
mchog gsum gsal bar gyur pa dang / /
'jig rten khams rnams gsal bar byas / /
sna tshogs gnas pa'i chos rnams kun / /
bde ba che las gzhan ma yin / /
zhes so / /
de dag gi mjug bsdu zhing gtan tshigs su /
'gro ba dag ni ma lus kun / /
thams cad du ni 'dir 'gyur ro / /
de la sogs pa mtha' yas mchog /
chos dbyings mnyam dang mi mnyam pa / /
nam mkha' dbyings kyi mtha' klas pa / /
dngos po thams cad de yin te / /
zhes te /
rgya che ba'i tshul gnyis dang /
dbyibs kyi tshul gyis chos thams cad nyid rnam par gnas par kun du bzang po'i rang bzhin no / /
de yang rtog pa bsdus pa las /
rtag tu dag pa kun gyi mchog /
gdod nas grol ba de bzhin gshegs / /
kun du bzang po kun gyi bdag /
byang chub sems nyid nges pa'o / /
zhes so / /
'dis ni le'u dgu pa'i phyag rgya shas cher bsdus te nor bu rin po che dang seng ge'i dpes bstan to / /
da ni rtog pa mngon du 'gyur ba'i kun rdzob dang /
mnyam sbyor gyi don gyis tshogs 'khor bsdu ba'i phyir /
nam mkha' kun gyi skabs na dpal / /
rdo rje sems dpa' de bzhin gshegs / /
sangs rgyas thams cad mnyam sbyor ba / /
mkha' 'gro sgyu ma'i bde mchog go / /
zhes chos can gyi dngos pos gang du khyab par chos nyid kyi rang bzhin de dag thams cad dpal rdo rje sems dpa' ste /
dper na til gyi gang bu bzhin no / /
de ltar don gnyis kyi tshul du bzhugs pa'i dpal rdo rje sems dpa'i de nyid ni de bzhin du gshegs pa'i ngang tshul can no / /
gang zhe na dpal sangs rgyas thams cad dang mnyam par sbyor ba mkha' 'gro sgyu ma bde ba mchog gi tshogs kyi 'khor lo las bsgrub pa'o / /
de yang rtog pa bdun pa las /
nam mkha' kun gyi skabs na dpal / /
rdo rje sems dpa' de bzhin gshegs / /
tshogs kyi dkyil 'khor gnas bzhugs shing / /
lha mo kun gyi bde ba bskyed / /
ces so / /
'dis ni le'u drug pa bsdus te gna' bu dang seng ge'i dpes bstan to / /
da ni mnyam sbyor gyi sgo nas grub pa la sogs pa bstan pa'i phyir /
bskal pa bye ba grangs med par / /
sangs rgyas thams cad ma thob pa / /
phyag rgya'i cho ga gang dag gis / /
tshe 'di nyid la 'thob 'gyur ba / /
zhes te /
mtshan nyid kyi theg pa'i gzhung du bskal pa grangs med par dka' ba spyad cing tshogs bsags pas lam rnam pa lnga mthar phyin nas /
drang ba'i don gyis sangs rgyas 'grub par 'dod pa des ni nges pa'i 'bras bu rnyed pa ma yin te /
rang gi de kho na nyid du mi shes pa'i phyir sangs rgyas mthong bar mi 'gyur ro / /
gsang ba'i phyag rgya rnam pa gnyis kyi don shes pas /
cho ga gang dag gis bsnyen sgrub yan lag bzhi'i sgo nas /
tshe 'di nyid la thun mong gi dngos grub thams cad 'grub cing /
mchog gi dngos grub kyi lam la sbyor bar byed pa dang /
yang tshe 'dis mchog gi dngos grub rig 'dzin thob ste /
des na /
de ni bdag gis brtag par bya / /
sangs rgyas kun bdag bde ba'i mchog /
bdag nyid shin tu sgrub pa las / /
sangs rgyas kun bdag bde mchog go / /
zhes so / /
de yang lus ngag yid gsum gyi sgo nas brtag par bya ste /
rigs drug gi dkyil 'khor gyi rnam pa dang /
de nyid bde ba chen po'i ye shes rang gi mtshan nyid bsgrubs pas de'i rnam pa gsal zhing nyams su myong ngo / /
de yang rgyud las /
mtshan nyid theg dman lam zhugs pas / /
yang dag sangs rgyas mthong mi 'gyur / /
bsnyen sgrub yan lag bzhi gnas don / /
rab gsungs theg pa'i byang chub 'grub / /
ces so / /
'dis ni bsgrub pa'i rim pa le'u gsum pa bsdus te /
ngang pa dang seng ge'i dpes bstan to / /
da ni lha dang gnyis su lta ba dgag pa'i phyir /
rnal 'byor yang dag ma yin sems / /
lha la dmigs par byed pa dag /
rnal 'byor gzugs brnyan rang bzhin te / /
lugs ma la sogs rnal 'byor skye / /
zhes te /
gang thabs dang shes rab gnyis su med par ston pa de la rnal 'byor te /
rtog pa bdun pa las /
thabs kyi dkyil 'khor rnam 'phrul zhing / /
shes rab dbyings su sbyor sgrub pas / /
rnal 'byor gsal bar mtshon pa ste / /
gnyis med phyag rgya de nyid ston / /
zhes pa dang /
yang /
shes rab dbyings las byung ba yi / /
sbyor ba bzhi la legs gnas pa / /
rnal 'byor nam mkha'i mtshan nyid de / /
dus kun du ni rnam par spyod / /
ces pa dang /
dpal gsang ba 'dus pa las kyang /
thabs dang shes rab snyoms 'jug pa / /
rnal 'byor zhes ni bya bar bshad / /
shes rab rang bzhin med pa ste / /
mtshan ma'i cho 'phrul thabs yin no / /
zhes so / /
de la gnas pa'i sgrub po la ni 'byor pa zhes bya'o / /
gang zhig de dang mi ldan pa'i 'jug pa po dag gi yang dag pa ma yin pa'i sems kyis bdag dang lha gnyis su lta zhing dmigs par byed de /
rten gyi gzugs brnyan las rnal 'byor 'byung zhing skye bar 'dod pas ni 'grub par mi 'gyur ro / /
de yang glang po rab 'gog dang sgyu 'phrul dra ba dag las /
phyogs bcu'i 'jig rten gang nas kyang /
sangs rgyas rnyed par mi 'gyur te / /
sems nyid rdzogs pa'i sangs rgyas pas / /
sangs rgyas gzhan du ma tshol cig /
ces pa dang /
'di dag gzhan las kyang rgya cher gsungs so / /
de ni sgrub pa'i zhar la spros pa'o / /
da ni mnyam sbyor gyi sgo nas dam tshig bstan pa'i phyir /
yang dag mchog sems rnal 'byor pa / /
lha la dmigs par byed pa dag /
rang gi dam tshig bdag sbyor ba / /
mi 'gyur dam pa 'grub par 'gyur / /
zhes te /
chos thams cad kyi de kho na nyid rtogs shing de'i don la gnas pas gnyis su med pa'i sgo nas thun mong dang khyad par gyi dam tshig rang gi bdag nyid dang sbyor zhing /
mi 'gyur ba dam par gnas na 'grub par 'gyur ba'o / /
de yang rtog pa bdun pa las /
zab cing rgya che'i chos dag gi /
yang dag mchog sems rnal 'byor gnas / /
dam tshig lha gnyis rab sbyor bas / /
rang gi rang bzhin gsal 'grub 'gyur / /
zhes so / /
'dis ni le'u drug pa dang bdun pa'i dam tshig bsdus te khyung dang gna' bu'i dpes bshad do / /
da ni de'i zhar la theg pa'i khyad par bstan pa'i phyir /
gzugs brnyan lugs la sogs pa la / /
rnal 'byor 'byung bar mi 'gyur te / /
byang chub sems la rab brtson na / /
de las rnal 'byor lhar 'gyur ro / /
zhes te /
gong du lha dang gnyis su lta ba dgag ste /
gang zhig nang du rang gi ting nge 'dzin la dmigs pas ni theg pa chen po 'og ma rnams las khyad par du 'gyur ba'o / /
de yang rtog pa bsdus pa las /
bsam 'das rgya chen zab pa ni / /
dngos grub thams cad zad med bde / /
kun gyi dri ma med pa ni / /
byang chub sems bdag brten pa yin / /
zhes pa dang /
yang /
sems de kho na bdud nyid de / /
sems de kho na de bzhin gshegs / /
rang sems 'dul ba'i don du ni / /
bdag nyid bdud las rgyal ba yin / /
zhes pa dang /
yang /
rang sems so sor rig pa ni / /
byang chub sems mchog rdo rje yin / /
de nyid de las de sangs rgyas / /
rang byin brlab mchog bsgom phyir ro / /
zhes so / /
'dis ni dbu zhabs kyi theg pa rnam par 'byed pa ste /
khyung dang bya lag gi dpes bshad do / /
da ni phan yon gyi che ba bstan pa'i phyir /
byang chub sems 'di rdo rje ste / /
sangs rgyas kun gyi bdag nyid yin / /
de bas thams cad bdag sbyor bas / /
sangs rgyas thams cad thob par 'gyur / /
zhes te /
zab pa dang rgya che ba'i sgo nas byang chub kyi sems rnam pa bzhi po 'di ni rdo rje lta bu ste /
sangs rgyas kun gyi bdag nyid yin no / /
de lta bas na lta ba dang ting nge 'dzin dang spyod pa la sogs pa'i don rnams shes shing nyams su blangs na sbyor ba'i stobs kyis thob par 'gyur ro / /
de yang rtsa ba'i rgyud las /
lta spyod ting 'dzin bsgrub pa dang / /
dkyil 'khor dbang bskur dam tshig tshogs / /
phrin las thams cad bdag sbyor bas / /
sangs rgyas thams cad thob par 'gyur / /
zhes pa dang /
rtog pa bsdus pa las kyang /
gang gi rtog pa mchog 'di sgrub par byed pa la / /
bdud nyid nye bar mi 'gro mi brten nyid kyang min / /
rtog pa'i tshogs bcas bdag gis gzhom mdzad de / /
myur ba mchog gi mchog nyid 'grub phyir brten par mi byed de / /
gang gis bdag gi snying po bdag la rtag tu 'grub byed cing / /
mchog chen dngos grub dang ni rtog pa bde chen dang / /
chags dang shin tu dga' dang brtan dang rgyas / /
yig chen yang mi brten par bdag gis 'gyur bar byed / /
ces so / /
des ni le'u gnyis pa'i sman dang le'u so so'i khyad par gyi phan yon bsdus te /
rus sbal gyi dpes bshad do / /
da ni mnyam sbyor gyi sgo nas 'bras bu phrin las dang bcas pa bstan pa'i phyir /
bdag nyid sangs rgyas thams cad dang / /
dpa' bo thams cad bdag yin no / /
de bas bdag nyid lhar sbyor bas / /
bdag nyid rab tu bsgrub par bya / /
zhes te /
'brel pa'i tshul du mjug bsdu ba'i phyir /
tshig dang po gnyis kyis ni gzhi'i mtshan nyid bstan te /
dngos rtogs kyis sangs rgyas gnyis kyi don dam pa'i mtshan nyid dang /
kun rdzob kyi rnam pa dang /
dpa' bo byang chub kyi sems bde ba chen po'i sku ni chos thams cad kyi gnas lugs yin pas rgyal ba'i dgongs pa'o / /
de nyid tshul gsum gyis rtogs par byas nas /
de'i rjes su tshig gnyis kyis ni lam gyi yan lag ste /
ting nge 'dzin la sogs pas bdag nyid lhar sbyor zhing bsgrub par bya'o / /
de nyid goms shing mngon du gyur pa'i 'bras bu ni /
de yis sangs rgyas thams cad dang / /
dpa' bo rnams kyang thams cad dang / /
rdo rje 'dzin pa thams cad du / /
tshe 'di nyid la 'grub par 'gyur / /
zhes te /
nges pa'i don rdo rje theg pa'i sgo nas sangs rgyas pa'i dkyil 'khor gyi tshogs thams cad dang /
dpa' bo 'khor gyi sems dpa' gsang sngags kyi sgor zhugs pa'i tshogs dang /
rig 'dzin gyi bye brag bzhin du gnas pa'i rdo rje 'dzin pa dag bsgoms shing bsgrub pa'i stobs kyis tshe 'di la sangs rgyas kyi rang bzhin dang /
dpa' bo rdo rje 'dzin pa'i rnam pa gsal bar 'gyur ro / /
de nyid kyis sgrub pas ni rdo rje 'dzin pa'i rim gyis sangs rgyas kyi rnam pa yang gsal bar 'gyur ro / /
de yang 'og nas /
'di ni phyi dus sangs rgyas yin / /
zhes pa dang /
rtog pa bdun pa las /
tshe 'dis rig 'dzin thob byed cing / /
de gnas rim bzhin goms pa'i mthus / /
nges pa'i don gyis sangs rgyas che / /
bde chen sku gsum gnyis med 'grub / /
ces so / /
des ni le'u bcu pa bsdus te /
rin po che'i dpes bstan to / /
de ltar gsungs pa de dag kyang sdud pa po'i rang dga'i tshig ma yin te /
yid ches pa'i khungs bcom ldan 'das dpal rdo rje sems dpas de skad ces gsungs so zhes te /
sngon byung 'phrul pa'i 'khor los dus rnam pa drug tu gdul bya'i rgyud grol bar mdzad nas /
rjes su 'jug pa po dag gzung bar bya ba'i phyir /
ri rab kyi rtse mor sku gsum gnyis su med pa'i rdo rje sems dpas rgyud bshad pa'o / /
dpal sangs rgyas thams cad dang mnyam par sbyor ba mkha' 'gro ma sgyu ma bde ba'i mchog las /
de kho na nyid snang ba dam pa'i yul la 'jug pa ye shes kyi phyag rgya'i rtog pa ste dang po'o zhes pa la /
gdul bya rgyas pa la dga' ba rnams kyi don du / /
ston pa'i dgongs mdzad rgya chen po'i tshul du rtsa ba'i rgyud chen po gsungs nas /
yang bsdus pa la dga' ba dang /
rtog pa mi 'dra ba rnam par gcad pa'i don du rdo rje'i tshig dgongs pa du ma dang ldan pa brda'i don gyis rnam par bshad pa bsdus pa'i rgyud 'di nyid gsungs so / /
'dir ni shes par bya ba dang /
nyams su blang ba dang /
'bras bu mthong ba'i de kho na nyid gsum gyi don snang zhing gsal bar mdzad pa dang /
dam pa sangs rgyas rnams kyi yul la 'jug pa'i thabs gsal zhing rgyas 'debs pa'i mtshan nyid can gang yin pa de nyid la rtog pa zhes bya'o / /
de yang rtog pa bdun pa las /
shes bya lam sgrub 'bras bu'i chos / /
bden gnyis mtshungs gnas de nyid gsum / /
snang gsal dam pa rnams kyi yul / /
phyag rgya rtog pa'i rang tshul can / /
zhes pa dang /
yang rtog pa bsdus pa las /
rnam par mi rtog chos dag las / /
sems can don du yongs su rtog /
des ni rtog pa zhes bya ste / /
rtog pa yongs su dag phyir ro / /
zhes so / /
le'u dang po'i don rnam par bshad pa'o // //
gang zhig dmigs su med pa stong phrag gis ni lam du 'jug cing rin po che brtag par mi nus la /
de nyid kyi bstan bcos dang phan yon mi shes pa dag kyang de la 'jug cing phrad par mi 'gyur ro / /
de ltar spyi dang rang gi mtshan nyid dang rang gi rang bzhin ma rtogs pa dag gis ni yang dag pa'i don mi mthong zhing /
so so'i phan yon mi shes pas na ci'i phyir 'jug par byed /
de'i phyir le'u gnyis par shes par bya ba'i gzhi lta ba'i bye brag dang /
de'i zhar la phan yon bstan to / /
de yang rtsa ba'i rgyud las /
phyogs rnams ma lus rnam brtags shing / /
rang bzhin ngo bo las grol bas / /
rags pa'i dri ma kun spyod de / /
rnam grol phra ba'i lta rmongs 'gyur / /
kye ma'o rang nyid ma mthong ba / /
gzhan gang mthong zhing shes par 'gyur / /
zhes so / /
de la dang po lta ba spyi'i mtshan nyid ni /
'di ni rnal 'byor bcom ldan 'das / /
rdo rje sems dpa' de bzhin gshegs / /
sangs rgyas thams cad mnyam sbyor ba / /
mkha' 'gro sgyu ma bde ba'i mchog /
thabs dang shes rab gnyis su med pa'i mtshan nyid bde ba chen po'i sku 'di ni rnal 'byor gyi bdag nyid can te /
gnyis can du rtog pa'i mtshan ma bdud la sogs pa'i tshogs rnams rang gi ngang gis bcom zhing /
legs pa'i yon tan gyi bkod pa thams cad la mnga' brnyes pas yon tan gyi bye brag gzhan med de rang bzhin lhun gyis grub pa dang /
rtogs pas mngon du gyur pa'i tshul du bzhugs shing /
don rtags gnyis kyi tshul gyis rdo rje sems dpa' thog ma dang tha ma med par bzhugs shing /
sku gsung thugs las 'das te rang gi de kho na nyid de bzhin gshegs pa'i sku gsung thugs rdo rje la gnas nas sangs rgyas thams cad dang mnyam par sbyor ba mkha' 'gro sgyu ma'i ngang tshul la gnas so / /
de yang rtog pa bsdus pa las /
sems dpa' thog ma tha ma med / /
rdo rje sems dpa' dga' ba che / /
kun du bzang po kun gyi bdag /
rdo rje snying po gtso bo'i gtso / /
gdod ma tho ma med phyir yang / /
dam pa'i dang po zhes 'dod de / /
'khor lo kun gyi gtso phyir na / /
dam pa dam pa'i dbang phyug yin / /
zhes te /
sangs rgyas gnyis kyi tshul du bzhugs so / /
de yang kun rdzob phyogs gcig gi sgo nas /
rtog pa bdun pa las /
sku mchog mtshan dang dpe byad dang / /
yon tan ma 'gags gsal snang zhing / /
dkyil 'khor dbang la sogs par ldan / /
gsung thugs phrin las gsal bar snang / /
zhes pa dang /
yang /
dus gsum sgrib pa mi mnga' ba'i / /
mgon rnams bde chen gnas bzhugs te / /
gsal ba'i stobs dang mi 'jigs tshogs / /
bdag gzhan gnyis med sna tshogs snang / /
zhes so / /
de dag gi don dam pa ni stong pa nyid rang bzhin gyis gnas pa dmigs pa'i mtshan ma thams cad las dben pa zhi ba chen po'i dbyings so / /
spyi'i mtshan nyid ni gnyis su med pa'i bde ba chen po'i ye shes mkha' 'gro sgyu ma'i sku'o / /
de ltar gnas skabs kyi dbang du na bden pa gsum du bshad cing /
rang gi mtshan nyid la gang du mi phye'o / /
des na /
thams cad ma lus phyag rgya yi / /
thams cad ma lus bde mchog gi /
zhes te gong du gsungs so / /
don de nyid kyi lta bas thag chod nas bsgom pas nyams su blangs nas 'grub pa'i phyir /
rdo rje sems dpar bdag sbyor na / /
dbab pa thams cad rab tu 'grub / /
ces te /
phyag rgya gsum gyi sgo nas gnyis su med par sbyor na mchog tu gyur pa'i don phyin ci ma log pa'i rnam pa dag 'grub par 'gyur te /
rang gi de kho na nyid las shar ba'i phyir ro / /
de yang rtsa ba'i rgyud las /
thams cad bde chen rdo rje sems / /
ma 'gags rol pa phyag rgya'i sku / /
kun rdzob snang zhing dngos med pa'i / /
don dam las 'da' sgyu ma'i dbyings / /
rang bzhin gsal bar sbyor byas pas / /
dbab pa thams cad rab tu 'grub / /
ces so / /
de nyid rtogs par bya ba'i thabs ni /
sangs rgyas thams cad mnyam sbyor ba / /
rnal 'byor dbang phyug bde ba che / /
gang zhig la dang por sangs rgyas thams cad dang mnyam par sbyor ba ni dbyings ye shes kyi 'brel tshul te le'u dgu pa las /
thams cad nam mkha'i mtshan nyid de / /
nam mkha' la yang mtshan nyid med / /
khams gsum dag ni ma lus pa / /
thams cad sgyu ma lta bu ste / /
ji ltar sgyu ma thams cad du / /
mthong ba dang ni reg par 'gyur / /
dmigs su yod pa ma yin te / /
de bzhin 'gro ba kun gyi tshul / /
zhes pa dang /
yang /
yod pa ma yin med pa min / /
dbu mar yang ni dmigs su med / /
shes rab pha rol phyin sbyor ba / /
sangs rgyas byang chub rab bsgrub pa'o / /
zhes so / /
don de dag rnal 'byor dam pa'i mtshan nyid de /
dbang phyug phun sum tshogs pa'i yon tan dang ldan pa bde ba chen po'i rang bzhin no / /
de yang thabs kyi sgo nas dang /
shes rab kyi sgo nas dang /
gnyis su med pa'i sgo nas rtogs par bya ba ste /
de yang rtog pa bdun pa las /
thabs kyi sgo nas bde ba che / /
thig le phra mo las 'das shing / /
rlung gi gnas la gnas mi mdzad / /
gsang sngags kyi ni dmigs bral ba'o / /
shes rab las la brten pa'i mthus / /
'khor lo'i byang chub 'bebs dang gzung / /
rang gi gnas sam gzhan du spro / /
rtsa sogs dman pa dbyibs las 'das / /
gnyis med phyag rgya chen po'i ngang / /
snang ba nyid na stong pa ste / /
stong pa nyid na snang ba yin / /
dbang po drug gi yul la rol / /
zhes so / /
de'i gtan tshigs ni / /
de bas bde ba nyid kyis ni / /
sangs rgyas bde ba kun 'thob bo / /
zhes te /
rgyu bde ba'i sgo nas lam bde bar bsgrubs te /
'bras bu bde ba chen po'i skur 'grub pa'o / /
de yang rtog pa bdun pa las /
chos rnams mngon sum bde chen po / /
gzugs brnyan rab 'bring tha ma med / /
snang stong bde ba'i rgyas btab pas / /
dmigs pa kun las rnam par grol / /
zhes te /
mngon sum du chos thams cad la bde stong gnyis su med pa'i rgyas gdab pa'o / /
'dis ni rtogs pa'i yon tan yang bstan to / /
da ni lus ngag gi dka' ba spyad mi dgos par bstan te /
sangs rgyas thams cad mnyam sbyor bas / /
rnal 'byor dbang phyug bde chen po / /
'di la khrus dang bsdam mi dgos / /
dka' thub dka' ba spyad mi dgos / /
rang gi rtog pas bcings pa'i bram ze dang /
nyan thos la sogs pa'i khrus dang bza' bsrung gi spyod pa dang /
sdom pa dang sbyang ba'i yan lag bcu gnyis kyi dka' thub dang /
me lnga bsten pa dang dbyu gu gsum pa dang khye'u'i dka' thub dang ba lang gi dka' thub la sogs pa dang /
byang chub sems dpa'i spyod pas lam rnam pa lngar dka' ba spyad mi dgos te gnyis med kyi don la gnas na spyod lam kun gyis tshogs gnyis rdzogs par 'gyur ro / /
des na /
dka' thub sdom pa med pa dang / /
bde ba dang ni dga' bas 'grub / /
de bas ji ltar 'dod spyad cing / /
kun za de bzhin thams cad spyod / /
spyod pa ci dgar 'dod par byed / /
g.yo ba dag kyang ci dgar byed / /
gang la theg pa 'og ma pa'i gzhung du spyod pa'i rim pa dag ched du gnyer zhing dgag pa med de /
bram ze dang mu stegs la sogs pas dben pa'i spyod pa gang yang rung bas sems bde ba dang /
lus dga' ba'i sgo nas 'grub ste /
des ni sdig pa ma sbyangs pas kyang mnyam pa'i don bsgrubs na 'grub par 'og nas gsungs so / /
de nyid rtog pa bdun pa las kyang /
gang la ji ltar spyod kyang rung / /
gnyis med bde chen grogs su 'gyur / /
zhes so / /
de yang gang zag las dang po pa dang /
ye shes la cung zad dbang ba dang /
yang dag par dbang ba dang /
shin tu rnam par grol ba'i sgo nas shes par bya'o / /
ji ltar 'dod pa bzhin sems can gyi don du 'gyur na kha na ma tho ba med par ngan pa'i las la spyad kyang nyes par mi 'gyur zhing /
kun zas te dam zas bcu'i rnam pa dag gnyis su med pa'i don dang ldan pas longs spyad pas dngos grub 'grub pa'i yan lag tu 'gro'o / /
de bzhin du thams cad ni thun mong dang khyad par gyi dam tshig ma lus pa'i tshogs so / /
de bzhin du lus ngag gi sgo nas spyod pa ci dga' dang /
sems kyi sgo nas g.yo ba ci dga' ste dgag pa dang sgrub pa med do / /
des ni theg pa dman pa dang /
so so'i skye bo'i mtha' bkag par 'gyur ro / /
dpal gsang ba 'dus pa las kyang /
sngags pa seng ge bzhin du rgyu / /
'di la mi bya ba dag dang / /
mi bza' ba ni gang yang med / /
'dod pa'i longs spyod kun gyis brgyan / /
zhes so / /
de ltar na chos thams cad bde ba chen po'i rang bzhin du gnas pa las /
ma rtogs pa'i sems can kha cig 'khrul pa'i dbang gis sdug bsngal gsum dang brgyad kyi rgyu dang 'bras bu de nyid la spyod de /
de yang rtog pa bdun pa las /
rang gi rang bzhin ma rtogs shing / /
gzhan du 'khrul pa'i 'gro ba dag /
yul drug rang rgyud brtags pa yis / /
sna tshogs gnyis kyi chos su snang / /
mi mthun bde sdug gnas la spyod / /
chos brgyad mtshan mas g.yengs gyur cing / /
nyon mongs yan lag dang bcas pas / /
'gro drug gnas rnams so sor snang / /
sdug bsngal gsum dang brgyad kyis gdungs /
las kyi 'brel pas dngos la chags / /
zhes so / /
yang log par blo gros 'khrul pa'i gang zag kha cig mu stegs kyi lam dang nyan thos kyi lam dang byang chub sems dpa'i lam la spyod de /
rang gi de kho na nyid las nyams shing bde ba chen po'i ro ma myong bar gnas te /
de nyid la snying rje chen pos gzung bar bya'o / /
de yang rtog pa bdun pa las /
kye ma'o log par rtog pa yi / /
kha cig lam ngan log zhugs pa / /
rgyu las 'khrul dang lam las 'khrul / /
'bras bu'i dngos las 'khrul gyur dag /
'jig rten 'dir yang sdug bsngal te / /
khyi dang ba lang dbyi gu gsum / /
me lnga sogs kyis lus gdungs te / /
tshe zad ngan song gsum du 'gro / /
rigs ngan dman pa'i lam zhugs pas / /
bde 'dod de nyid lam las gol / /
sdug bsngal kun 'byung shes spong 'dod / /
phyir zhing sdug bsngal kun 'byung gnas / /
'gog lam mngon par sgom byed cing / /
'phags pa'i lam la rgyab kyis phyogs / /
kye ma'o yang dag bden las gzhan / /
'khrul pa'i bden pa bzhi ru brtags / /
rkyen rtogs dgra bcom sa 'dod pas / /
rten 'brel la spyod de nyid spong / /
nyon mongs las dang sdug bsngal gyis / /
rang bzhin rmongs pas de spyod pa / /
de nyid mtshan mas 'khrul 'gyur te / /
thams cad ma rig las byung ba / /
de nyid rgyu gzhan gang las byung / /
thams cad rang byung ye shes yin / /
kye ma'o dgra bcom sa 'dod pas / /
rgyun zhugs lan cig 'ong ba dang / /
mi ldog spyod sogs dka' ba yis / /
dgra bcom lam zhugs grol mi 'gyur / /
yang dag bden pa'i don med par / /
kun du brtags par gnyis 'dzin pa / /
bskal pa mang por dka' spyad kyang / /
yang dag sangs rgyas thob mi 'gyur / /
kye ma'o nges don ma rnyed pas / /
lam gzhan g.yengs pas tshi chad de / /
gyad kyi nor bzhin kun du chol / /
sku gsum 'bras bu skye mi 'gyur / /
kye ma 'di dag snying re rje / /
bde chen gnas las 'di ltar gyur / /
sdug bsngal 'di gzhan gang las byung / /
nam zhig rang gi de nyid mthong / /
nam zhig rang byung ye shes 'char / /
nam zhig bde ba chen pos brgyan / /
zhes so / /
'o na de dag gis theg pa chen po'i lam du zhugs na mi 'grub bam zhe na /
gang zhig rang gi lta ba rnam par gtong zhing shes rab dang snying rjes gzhi bzung nas byang chub kyi sems dang ldan pas ni 'jug tu rung zhing 'grub par 'gyur te /
langs pa dang ni 'dug pa dang / /
'chag gam ji ltar gnas kyang rung / /
dgod dam rab tu smra yang rung / /
gang na ji ltar gnas kyang rung / /
zhes te /
de yang rtog pa bdun pa las /
skye bo gzung 'dzin rags pa'i rgyun / /
rtog pa langs pa kun du 'khor / /
mu stegs spyod bcas 'gro byed cing / /
sdug bsngal rmongs tshogs sdug bsngal bsgrubs / /
yul drug 'gog cing gnas byed pa'i / /
blo dman gol ba'i lam la zhen / /
ji ltar gnas pa'i rang rgyal ba / /
gcig tshugs mang pos dgra bcom lam / /
dgod pa'i sgo nas bram ze'i smrang / /
smra byed byang chub sems dpa' yin / /
de dag rtog gnas lam ldog cing / /
'di don spyod pas 'grub par 'gyur / /
zhes so / /
'o na de dag gis tshogs ma bsags gzugs brnyan du ma bsgrubs par 'grub bam zhe na /
dkyil 'khor dag tu ma zhugs shing / /
sgrib pa kun dang ldan pa'ang rung / /
rang gi lhar ni bdag sbyor na / /
bsod nams chung yang 'grub par 'gyur / /
thog mar bla ma dam pa la brten te /
gzugs brnyan gyi dkyil 'khor du dbang thob cing dam tshig dang ldan pas /
gdams ngag la chos thams cad kyi rang bzhin mngon du byas na sgrub pa'i dkyil 'khor la ma brten pa dang /
sngon du sdig pa'i las spyad pas kyang rang gi lha gnyis su med pa'i don dang sbyar na lus ngag gi tshogs bsags kyang 'grub par 'gyur ba'o / /
da ni lta ba rtogs pa'i phan yon gyi mjug bsdu ba'i phyir /
de nyid rnal 'byor 'di yis ni / /
thams cad 'grub par byed pas na / /
ngan zos ngan spyod thams cad kyis / /
nyes pa dag tu yongs mi 'gyur / /
zhes te /
rtsa ba'i rgyud las /
lta ba mchog la 'jug sbyor ba'i / /
sku drug lhun grub rnal 'byor pas / /
dngos bcas chos tshogs rnam grol rgyar / /
thams cad rab tu 'grub byed cing / /
ngan pa'i spyod pa rnam dag chos / /
'grub byed nyes par yong mi 'gyur / /
rma bya'i gzi mdongs gsal ba ltar / /
rang bzhin ngo bos rnam par dag /
ces so / /
de dag ni lta ba rnam par dag pa'i mtshan nyid bstan pa'o / /
da ni de'i zhar la lam dang 'bras bu'i chos dag gi phan yon bstan te /
de yang so so'i gnas skabs su ni khyad par gyi mtshan nyid yin la /
'dir ni shes par bya ba'i yul bsdu ba dang /
yon tan gyi sgo nas 'jug par bya ba'i phyir /
dang por mchog bsgrub par bya ba'i sgo nas ni /
bskal pa bya bar mi 'thob pa / /
sangs rgyas dam pa thams cad de / /
phyag rgya'i cho ga gang dag gis / /
bsgrubs na kun du 'thob 'gyur ba / /
mchog tu gyur pa'i dngos grub gang zhig sku drug lhun gyis grub pa rnam pa de nyid ni nges pa'i don gyi sangs rgyas dam pa ste /
theg pa dman pas bskal pa bye bar bsgrubs kyang 'thob par mi 'gyur ro / /
gang zhig rgyu rkyen ma shes pas ni 'bras bu sgrub pa'i thabs dang bral ba'o / /
thabs khyad par can gyi sgo nas bsnyen sgrub yan lag bzhi'i phyag rgya'i tshogs dkyil 'khor gang yang rung bar bsgrubs na phyag rgya chen po'i dngos grub thob par 'gyur ro / /
gang las she na /
bdag nyid sgrub par byed pa'i mchog /
de ni bdag gis brtag par bya / /
zhes te /
yon tan thams cad kyi 'byung gnas sku gsum mam drug gi bdag nyid de ni rang gi mtshan nyid de /
nam zhig ye shes kyis gsal bar byas na rang gi rgyud la skye zhing 'grub ste de ni rang gi rgyud la brtag par bya'o / /
de yang rtog pa bdun pa las / /
bsnyen sgrub yan lag bzhi yi don / /
sangs rgyas dam pa 'grub byed pa / /
de nyid phyag rgya'i cho ga yis / /
rang nyid dkyil 'khor bdag por blta / /
rig 'dzin lam gyi bye brag las / /
mchog gi dngos grub skye bar 'gyur / /
zhes so / /
thun mong gi dngos grub bsgrub pa'i sgo nas /
sangs rgyas thams cad mnyam sbyor ba / /
mkha' 'gro sgyu ma bde ba'i mchog /
rdo rje sems dpar bdag sbyor ba / /
cha lugs ji bzhin bsgyur ba yis / /
zhes te /
mchog gi dngos grub la sbyor bar byed pa'i yan lag tu 'jig rten gyi las tshogs dang thun mong gi dngos grub bsgrub par bya ste /
gzhi'i ting nge 'dzin dang /
rten dang sbyor ba'i ting nge 'dzin gyis bdag nyid rdo rje sems dpar sbyor zhing /
le'u dgu pa'i bsrung ba'i cho ga la sogs pa'i phyag rgya'i las rnams dang las gzhan dag ni gnod par byed pa'i 'byung po bsal zhing bsrung ba dang byin gyis brlab pa dang ldan pas rten dang rdzas kyi sgo nas cha lugs ji bzhin du rang rang gi las dang mthun par bsgyur ro / /
des ci zhig sgrub ce na /
thams cad ma lus phyag rgya'i bdag /
bsod nams chung yang 'grub par 'gyur / /
zhes te /
'jig rten gyi 'gro ba phal pa la yod pa'i stobs dang rang rang gi las rnams dang /
thun mong du lha'i rgyal po dang klu'i rgyal po la sogs pa'i rgyud la mnga' ba'i mngon par shes pa lnga dang /
rin po che sna bdun dang /
chu la mi 'bying bar 'gro ba dang nam mkha' la skas bzhin 'dzeg pa dang /
ri brags la thogs pa med par 'gro ba dang /
sa 'og gi gter dang gser 'gyur gyi rtsi dang /
bum pa bzang po dang ral gri dang dril bu dang mig sman dang bcud kyis len dang rkang mgyogs la sogs pa'i las rtsa ba'i rgyud kyi le'u lnga pa las gsungs pa'i thams cad sna tshogs phyag rgya'i bdag nyid thun mong gi dngos grub rnams sngon du sdig pa can gyi gang zag tshogs ma bsags shing yun ring du ma sbyangs pas kyang 'grub par 'gyur na gzhan gyis lta smos kyang ci dgos zhes pa'o / /
de yang rtog pa bdun pa las / /
cha lugs ji bzhin bsgyur byas te / /
las tshogs dngos grub mang po dag /
thams cad sna tshogs phyag rgya yi / /
lam gyi grogs su bsgrub par bya / /
zhes so / /
de dag gis ni le'u gsum pa'i sgrub pa'i phan yon bstan to / /
mtshan bcas kyi tshogs dang rang bzhin med pa'i don rtse gcig pas ni de nyid gsal bas /
rgya 'di grub pa tsam gyis ni / /
sangs rgyas thams cad byin gyis rlob / /
shin tu byin gyis brlabs nas ni / /
sangs rgyas thams cad 'du bar 'gyur / /
zhes te /
phyag rgya gnyis kyi sgo nas goms par bsgoms pas phyag rgya gnyis kyi rnam pa gsal ba'i byin gyis brlabs pa'o / /
de las phyag rgya bzhi dang /
sngags dang phyag rgya gzhan dag dang rang gi de kho na nyid kyi byin gyi rlabs kyis sangs rgyas thams cad bsdu bar bya'o / /
de yang rtog pa bsdus pa las /
ting 'dzin la sogs rnam bzhi yis / /
gang zhig bskyed pa yong bsgoms na / /
bsgom na thams cad bdag nyid du / /
tshe 'di nyid la 'grub par 'gyur / /
sems dpa'i byin gyis brlabs sbyor yang / /
rang byin brlab 'di grub mchog ste / /
de nyid nyin re grub pa ni / /
rdo rje sems dpa' nyid 'thob bo / /
zhes so / /
de'i gtan tshigs ni /
sangs rgyas kun dang mnyam sbyor bas / /
sangs rgyas kun dang mnyam par 'gyur / /
sangs rgyas kun dang mnyam pa'i phyir / /
sangs rgyas thams cad 'grub par 'gyur / /
chos thams cad kyi mtshan nyid ji ltar gnas pa'i ngo bo la rang gi rig pa ye shes kyis phyag rgya gnyis kyi tshul du sbyor bas phyogs dus kyi dkyil 'khor thams cad dang skal ba mnyam par 'gyur ro / /
des ni bdag gi rgyud la sku dang ye shes gsal zhing grub par bstan to / /
de yang rtsa ba'i rgyud las /
bde chen sgyu ma'i sangs rgyas las / /
rang gi ye shes kyis 'jug cing / /
phyag rgya gnyis kyi snyoms 'jug gis / /
dkyil 'khor kun dang skal mnyam 'gyur / /
zhes so / /
des ni le'u lnga pa'i rjes 'jug gi bya ba dang /
dgu pa'i phyag rgya chen po la sogs pa'i bsgom pa'i rim pa'i don ston par byed do / /
gang dag lam du 'jug pa'i gzhir gyur pa'i gzugs brnyan gyi gnas te /
gang gis ldan pa 'di mthong zhing / /
rnam pa kun du mchod byed la / /
de yis sangs rgyas thams cad kyang / /
mthong zhing mchod pa byas par 'gyur / /
dang por ni kun du 'gro ba'i tshig yin te /
skye bo gang yang rung ba zhig gi gzugs brnyan gyi dkyil 'khor mthong zhing /
sku gsung thugs kyi phyag rgya dang ldan pa gsum po 'dir bzhugs te /
mthong zhing rnam pa kun du mchod na /
de yis sangs rgyas thams cad mthong zhing mchod pa byas par 'gyur ro / /
de yang rtog pa bsdus pa las /
rdo rje sems dpa' la sogs lha'i / /
dkyil 'khor mthong zhing mchod byas pa'i / /
bsod nams rtag pa ci 'dra ba / /
gzugs brnyan dkyil 'khor de bzhin no / /
zhes so / /
'dis ni le'u bdun pa'i phyogs gcig mtshon par byed do / /
bsod nams dang ye shes kyi zab pa dang rgya che ba 'grub ste /
'di dang sangs rgyas thams cad la / /
mthong ba dang ni reg pa yis / /
dkyil 'khor dag tu ma zhugs pa'ang / /
bden pa dag kyang mthong bar 'gyur / /
gzugs brnyan gyi dkyil 'khor 'di dang /
der brten pa'i lha'i 'khor lo rigs kyi sangs rgyas tshogs kyi dkyil 'khor gyi tshul du bzhugs pa thams cad dga' ba'i bzhin gyis bltas nas /
reg bya'i bde ba sbyor te bsod nams dang ye shes kyi tshogs kyi bye brag gi sgo nas mthong ba dang reg pa'i mtshan mas 'grub par 'gyur te /
sgrub pa'i dkyil 'khor du ma zhugs pa dag kyang bden pa chos nyid kyi dngos grub mthong bar 'gyur ro / /
de yang rtog pa bdun pa las /
bsod nams dkyil 'khor mthong byas shing / /
ye shes dkyil 'khor reg pa yis / /
tshogs kyi dga' bde'i sgo nas ni / /
bde ba'i ye shes skye bar 'gyur / /
zhes so / /
des ni le'u drug pa'i don gyi phyogs gcig mtshon par byed do / /
smin cing rgyud gsum gyi dri ma dag par byed pas /
mthong ba dang ni reg pa dang / /
thos pa dang ni dran pa yis / /
sdig pa kun las rnam grol zhing / /
sangs rgyas dngos grub thams cad 'grub / /
ces te /
dbang rnam pa bzhi po dag slob ma'i rgyud la bsgo ste /
sdig pa dang dri ma'i tshogs bzhi grol zhing dngos grub rnam pa bzhi thob par mdzad do / /
de yang rtog pa bdun pa las /
phyi yi rgyan sogs mthong mdzad cing / /
lha yi chu yis dag par byed / /
nang gi dbang bskur reg pa yis / /
smin pa'i lam la rab tu gnas / /
gsang ba'i don bshad thos byas pas / /
las kyi phyag rgya'i gnas la sbyor / /
de don nyams myong dran pa'i mthus / /
rang gi ye shes rnam par grol / /
sdig pa'i dri ma bzhi dag cing / /
sangs rgyas dngos grub bzhi thob 'gyur / /
zhes so / /
'dis ni le'u drug pa dang bdun pa dang dgu pa'i phyogs gcig mtshon par byed do / /
gnas pa dang 'jug pa'i sgo nas 'da' bar bya ba ma yin te /
'di dang sangs rgyas thams cad la / /
rnal 'byor thams cad mnyam sbyor bas / /
bud med dag kyang rnam grol zhing / /
sangs rgyas byang chub reg par 'gyur / /
snang ba dang srid pas bsdus pa'i brtan g.yo'i dngos po thams cad dang dkyil 'khor ma lus pa'i sangs rgyas sras dang bcas pa kun gyi rang bzhin la thun mong dang khyad par gyi dam tshig gnyis kyi sgo nas sbyor na lus dman zhing shes rab dang snying stobs zhan pa'i bud med dag kyang grol na gzhan lta ci smos zhes pa'o / /
de yang rtog pa bdun pa las /
rtag tu rang gi dam tshig gzung / /
rtag tu lha dang bla ma mchod / /
chos rnams kun la mnyam sbyor bas / /
bud med dman pa grol bar 'gyur / /
zhes te /
kyang gi don blta bar bya'o / /
de ni le'u drug pa la sogs pa'i don phyogs gcig mtshon par byed do / /
legs pa'i lam dang 'bras bu mdzad pas don spyod de /
kun du kun nas thams cad ni / /
bdag nyid rtag par thams cad du / /
sangs rgyas thams cad dngos grub pa / /
de yi bdag nyid mthong bar 'gyur / /
zhes te /
bdag dang gzhan gyi don du dus kun du'am gzhan yang gnas skabs kun nas phrin las thams cad de /
zhi ba dang rgyas pa dang bsrung ba dang gso ba dang gnon pa dang dbang dang dgug pa dang dbye ba dang drag po dang rengs pa dang rmongs pa dang 'jums pa dang bskrad pa dang /
'khrugs pa la sogs pa'i las rnams ni bdag nyid sbyor ba dang ldan pa'i rim pas brtsam par bya ste /
rtag par dus thams cad du spyod na phrin las kyi sgo nas 'grub par 'gyur ba'o / /
de yang rtog pa bdun pa las /
kun du kun nas spyod pa'i las / /
phrin las nyi shu la sogs stobs / /
sbyor bcas rol ba'i brtul zhugs mchog /
sangs rgyas kun gzugs mthong bar 'gyur / /
zhes so / /
'dis ni le'u dgu pa'i smad nas las tshogs rnams bsdus so / /
cho ga kun gyi yan lag tu mnyes pa'i las kyis 'grub par 'gyur te /
'di ni bdag nyid kun gnas pa'i / /
mtshon pa'i sprin chen thams cad kyis / /
bkod pa'i rab 'byam mchog dag gis / /
de bzhin gshegs pa mchod par mdzad / /
ces pas /
bsod nams dang ye shes kyi tshogs rab tu sbyangs pas rang gi de kho na nyid gsal te /
phyogs dus kyi sangs rgyas thams cad kyi bdag nyid du gnas shing /
mchod pa thams cad sprul par mdzad pas /
'dus byas kyi rdzas las byung ba ma yin te /
rang nyid kyi ye shes las byung ba'i phyi nang gsang ba'i mchod sprin lta bu thams cad kyang stong gsum gyi 'jig rten na bzhugs pa'i brtan g.yo'i dngos po thams cad bkod pa rab 'byam mchog tu gsungs te /
dkyil 'khor gyi 'khor lo gnyis su med pa'i sgo nas mchod par mdzad do / /
de nyid kyi yon tan ni /
thams cad bdag nyid sbyor mchod dpal / /
rdo rje sems dpa' mchog gyur pa / /
sangs rgyas kun gyi rang bzhin te / /
bde ba'i mchog ni thob par 'gyur / /
chos thams cad la tshul rnam pa bzhi'i sgo nas sbyor zhing /
dbang po drug gi snang ba mtha' dag 'khor gsum yongs su dag pas rol zhing mchod na dpal rdo rje sems dpa'i mchog gi dngos grub zag pa med pa'i ye shes sangs rgyas kun gyi rang bzhin bde ba'i mchog thob par 'gyur ro / /
de yang rtog pa bdun pa las /
rang las byung ba'i mchod pa yang / /
rang gi dkyil 'khor mnyes par bya / /
thams cad bdag nyid sbyor ba'i mthus / /
rdo rje sems dpa' bde chen 'grub / /
ces so / /
chos nyid dngos po'i rang bzhin gsal bar 'grub pa'i grogs ni tshul dang mthun pa'i spyod pas de nyid 'bras bu 'grub par byed de /
rnal 'byor thams cad nyer sbyor mdzad / /
dpal ni bzhi 'gyur 'grub par 'gyur / /
zhes pa ni mdor bstan pa ste /
rnal 'byor dang /
thams cad dang /
nye bar sbyor ba dang dpal bzhir 'gyur ro / /
de nyid rgyas par dang po spyod pa'i rim pa ni don gsum gyis bsdus pa ste /
rnal 'byor kun ni bcom ldan 'das / /
rdo rje sems dpa' de bzhin gshegs / /
de yi nye bar sbyor ba yin / /
khams gsum ma lus thams cad do / /
gang zhig thabs dang shes rab gnyis su med par mi mthun pa'i phyogs thams cad las rgyal zhing rang gi yon tan gyi bkod pa sna tshogs snang bar mdzad pa ni rdo rje sems dpa' ste /
de bzhin gshegs pa thams cad kyi bdag nyid do / /
de ni rnal 'byor chen po ste tshul rnam pa gnyis kyi sgo nas khams gsum ma lus pa thams cad la nye bar sbyor ba'o / /
de yang gang zag bzhi'i sgo nas rgya che ba'i spyod pa gnyis dang zab pa'i sgo gsum nas 'jug par byed do / /
tshul ni kun gyi longs spyod kyis / /
ji ltar bde bar rten byed cing / /
rang gi lha yi rnal 'byor gyis / /
bdag nyid rab tu mchod par bya / /
rjes su sbyor bas mchod byed cing /
rnal 'byor kun gyi bde ba dag /
bdag nyid kun du myong byed na / /
shin tu sbyor bas 'grub par 'gyur / /
las dang po pa'i gang zag gis ni ting nge 'dzin brtan pa'i sgo nas dus dang gnas skabs la lar don du 'gyur na spyod cing /
de las gzhan pa dag ni dgag ste tshul dang mthun pa'i spyod pas 'dod pa'i longs spyod dug la ji ltar bde bar bstan cing bslab par bya'o / /
ye shes la cung zad dbang bas ni rang nyid lha'i rnal 'byor dang mi 'bral bar bde ba'i ye shes gzung ba'i phyir /
bdag nyid las byung ba'i dpe'i lhan cig skyes pa'i don gyi bde ba spel te mchod par bya'o / /
ye shes las yang dag par dbang bas ni rnal 'byor gyi bde ba rjes su sbyor ba'i mchod pas dkyil 'khor gyi lha mnyes par bya ba dang /
'gro ba sbyong ba dang /
rnal 'byor sbyong ba la sogs pas rang gi de kho na nyid gsal bar nyams su blang ngo / /
shin tu rnam par grol bas ni dbang po drug gi snang ba mtha' dag la bdag nyid kyis kun du myang zhing /
lha'i dkyil 'khor rgyas par gsal bas longs spyod de /
de'i dus na de nyid kyi rnam pa las bde ba chen po'i sku gsal bar byed do / /
yun ring du goms pa'i mthus ni 'bras bu mngon du gyur pa yin no / /
de yang rtog pa bdun pa las /
de bzhin nyid gnas gsal byed pa / /
de grogs spyod pa'i rim pa ste / /
gang zag bzhi yi bye brag gis / /
'jug pa'i cho ga don bzhin bstan / /
las dang po yis spyod bya ba / /
longs spyod kun la ci bder gnas / /
de rjes lha yi rnal 'byor gyis / /
bdag gzhan gzung ba'i don phyir spyod / /
gsum pas mnyes shing dag byed de / /
rnal 'byor gsal bas bde chen rgyas / /
dbang po yul dus kun du spyod / /
rnam grol ye shes zag pa med / /
ces so / /
gsal ba nyams su myong ba'i nus pa mngon sum du gsal ba las ni sku drug lhun gyis grub par gnas par 'gyur te /
sangs rgyas kun gyi bdag nyid kyi / /
ra sa ya na bde ba 'dis / /
rdo rje sems dpa'i dpal tshe dang / /
lang tsho nad med bde mchog 'grub / /
mdor bstan pa yi dpal bzhi 'gyur / /
zhes bya ba'i don yin te /
phyogs bcu dus gsum gyis bsdus pa'i yon tan gyi tshogs kun dang ldan pa'i bdag nyid rdo rje sems dpa' 'di ni sangs rgyas kun gyi rang bzhin te /
de'i rnam par sbyor ba'i tshul gyi mthus 'chi ba med pa'i bdud rtsis bde ba chen po'i dpal bzhir gyur pa 'grub pa'o / /
rdo rje sems dpa'i dpal yangs pa phun sum tshogs pa dang ye shes phun sum tshogs pas bdag dang gzhan gyi don du 'gyur ba dang /
sku gsum rtag pa'i rnam pa thog ma dang tha ma med par gnas shing 'gro ba'i don spyod pa dang /
nyid kyi sku la mtshan dang dpe byad stobs dang mi 'jigs pa dbang dang mngon par shes pa la sogs pa lang tsho mnga' ba dang /
nyon mongs pa'i tshogs dang /
gzung 'dzin gyi rtog pa'i sdug bsngal spangs te bde ba'i mchog 'grub pa'o / /
de yang rtog pa bdun pa las /
rdo rje sems dpa'i dpal tshe dang / /
lang tsho nad med bde mchog gi /
mchod pa kun gyi gnas 'jug cing / /
bdag dang gzhan don rol par mdzad / /
de yang gnas skabs lan re tsam du gnas sam zhe na /
kun du kun nas thams cad du / /
sangs rgyas thams cad mnyam sbyor ba / /
mkha' 'gro sgyu ma bde ba'i mchog /
rtag tu de ni 'grub par 'gyur / /
dus kun du gnas skabs kun nas rnam pa thams cad du yon tan gyi mchog tu 'grub par 'gyur ba'o / /
de yang rtog pa bdun pa las /
chags pa kun gyi tshul bzhugs pa / /
rdo rje sems dpa' bde chen sku / /
rtag tu bdag gi gnas 'jug cing / /
'gro ba'i don la de bzhin gshegs / /
rang gi ngo bo gsal ba'i mthus / /
dgongs pa rgyud la snang ba yin / /
zhes so / /
dpal rdo rje sems dpa' kun du sbyor ba ni chos thams cad kyi rang bzhin dang de dang mthun pa'i lam dang 'bras bu'i sgo nas so / /
le'u gnyis pa'i don rnam par bshad pa'o // //
gang zhig snying rje chen po'i sgo nas bdag dang gzhan gyi don mthar dbyung bar 'dod pa dag gis ni sgrub pa gnyis kyis las la sbyar bar bya'o / /
ci mchog tu gyur pa'i yan lag yin pas zhar las skyes te logs su gzhag mi dgos so / /
rten gyi sgo nas yun ring du dka' ba ma spyad pa rnams kyis ni dngos dang por thun mong gi lam gyi gzhi bzung dgos te /
de yang rtsa ba'i rgyud las /
sgrub pas dngos grub las la sbyor / /
mchog gi phyag rgya grub pa las / /
bdag gzhan don gyi bya ba yi / /
'bras bu phun sum tshogs gyur yang / /
las dang po yis spyad bya ba / /
thun mong dngos grub sgo nas yin / /
bsgrubs pas yon tan 'phel 'gyur zhing / /
bsgrubs pas las la sbyor bar byed / /
yun ring bla ma mnyes byas shing / /
cho ga'i yan lag tshogs pas brtsam / /
blo dman dad brtson med pa dang / /
byang sems snying rje shes rab bral / /
the tshom rtog pas bslus pa dag /
yun ring bsgrubs kyang 'grub mi 'gyur / /
zhes so / /
de la spyi'i mtshan nyid ni /
'di ni rnal 'byor bcom ldan 'das / /
rdo rje sems dpa' de bzhin gshegs / /
sangs rgyas thams cad mnyam sbyor bas / /
mkha' 'gro sgyu ma bde ba'i mchog /
nye bar mngon sum du gnas pa'i bsnyen sgrub yan lag bzhi'i sgo nas rnal 'byor la 'jug pa'i thabs rtog pa gnyis kyi dra ba 'joms shing yon tan gyi snang ba gnyis dang ldan par byed pa 'di ni brjod bya'i don ji bzhin par mtshon pa'i thabs dam pa ste gnyis su med pa'i bdag nyid can no / /
ci 'dra ba zhig na dpal rdo rje sems dpa'i sku drug lhun gyis grub pa'i bdag nyid de la sbyor bar byed pa'i lam yan lag dang bcas pa'i tshul can te /
de bzhin gshegs pa'o / /
de nyid ni sangs rgyas thams cad dang mnyam par sbyor ba mkha' 'gro sgyu ma bde ba'i ngang tshul can no / /
de'i phyir rtsa ba'i rgyud las /
lam mchog bsnyen sgrub yan lag bzhis / /
rang nyid 'dod pa'i las la sbyor / /
thabs kyi sgo nas 'jug pa'i mthus / /
bcom ldan de ni gsal bar byed / /
ces so / /
brjod bya'i don 'bras bu gang la dmigs te sgrub pa tsam zhe na /
sku drug ye shes drug rigs drug gi gnas la sbyor zhing de dag mthun pa'i mdzad pas yul drug las kyi sgo nas rnam par dag pa'i phrin las kyi rang gi ngang la sbyor ro / /
dang po dbang phyug bde sgo nas / /
rdo rje sems dpa'i rnal 'byor pa / /
dpal ldan rang gi dam tshig bde / /
sangs rgyas thams cad mnyam sbyor ba / /
rnal 'byor dbang phyug bde ba che / /
rgyu 'bras dbyer med kyi tshul gyis stong pa chen po'i ye shes kyi rang bzhin bde ba chen po'i sku rnam par dag pa las byung ba'i rigs thams cad kyi bdag nyid rdo rje 'chang chen po gang yin pa de la ni rdo rje sems dpa' zhes bya ste rgyu'i mtshan nyid can no / /
de la 'jug pa'i lam dag ni rnal 'byor pa'i sgra can te /
shrI'i dam tshig gi phyag rgya dang ldan zhing de dang sbyor ba'i bde ba las byung ba'i don ni dam tshig gi bde ba'o / /
de nyid 'grub par byed pa ni khyad par gyi tshul dang sngags dang dbyibs dang chos kyi sgo nas sangs rgyas thams cad dang mnyam par sbyor ba rnal 'byor dbang phyug bde ba chen po'i don sgrub pa ste /
de'i tshul du gzhan dag la yang rgya cher sbyar ro / /
gnyis pa bde ba chen po ni / /
dpal rdo rje sems dpar sbyor ba'o / /
mthu nyid kyis ni thams cad du / /
phyag rgya bde ba chen po kun / /
so so'i rjes su rab 'grub 'gyur / /
chos kyi dbyings kyi ye shes kyi rang bzhin stong pa chen po'i sku las snang ba'i de bzhin gshegs pa rnam par snang mdzad ni /
sangs rgyas thams cad kyi sku'i bdag nyid rdo rje 'chang chen po las snang ba ste /
sbyor ba'i rnam par bkod pa sna tshogs su sprul zhing /
mtshan dang mthun pa'i las kyis kun du 'gro ba'i ngang tshul can rang gi las rnam par bsags pa las byung ba'i mthu nyid kyis chos thams cad phyag rgya bde ba chen po'i rnam par rjes su 'grub par mdzad do / /
bde ba mos pa'i sgo nas /
dpal rdo rje sems dpa'i sbyor ba'i / /
mthu nyid kyis ni thams cad du / /
rnal 'byor bde ba mos pa kun / /
so so'i rjes su rang 'grub 'gyur / /
ye shes kyi sku las me long lta bu'i ye shes kyi rang bzhin de bzhin gshegs pa thams cad kyi thugs rje chen pos khro bar mdzad pa dpal he ru ka ni rdo rje 'chang chen po'i thugs la snang ba ste /
gsal ba'i 'od zer gyis zag pa med pa'i ye shes spel zhing /
bcas bcos rnam pa gnyis kyi mthus dregs byed kyi tshogs thams cad zhi bar mdzad cing /
rnal 'byor dam pa'i mtshan nyid bde ba mos pa'i tshul gyis so so'i rjes su 'grub par byed pa'o / /
bde ba mos pa'i dngos grub kyi sgo nas /
dpal rdo rje sems dpar sbyor ba'i /
mthu nyid kyis ni thams cad du / /
bde ba mos pa'i dngos grub kun / /
so so'i rjes su rang 'grub 'gyur / /
chos kyi sku'i rang bzhin mnyam pa nyid kyi ye shes kyis snang ba'i gnyis su med pa'i de kho na nyid rnam par dag pas /
sgro 'dogs dang skur 'debs kyi mtha' gcod par mdzad pa'i dpal pad+ma gar gyi dbang phyug ni rdo rje 'chang chen po'i gsung gi bdag nyid de /
thabs dang shes rab kyi de kho na nyid la 'phrul zhing pad+ma'i rigs kyi phrin las kyi mthu nyid kyis thams cad dga' bar mdzad de bde ba mos pa'i dngos grub kyi sgo nas so so'i rjes su 'grub par mdzad pa'o / /
bde ba mos pa'i dbang phyug ni /
dpal rdo rje sems dpa' sbyor ba'i / /
mthu nyid kyis ni thams cad du / /
bde ba mos pa'i dbang phyug kun / /
so so'i rjes su rab 'grub 'gyur / /
longs spyod rdzogs pa'i sku'i rang bzhin so sor kun du rtog pa'i ye shes las snang ba'i dpal rdo rje nyi ma'i bcom ldan 'das rdo rje 'chang chen po'i yon tan gyi rnam par 'phrul pa ste /
mtshan dang mthun pa'i mdzad pas kun du khyab par gdal zhing rnam par bkod pa las byung ba'i mthus kun du brgyan te bde ba mos pa'i dbang phyug 'grub par 'gyur ro / /
mkha' dbyings mtha' yas ni /
dpal rdo rje sems dpar sbyor ba'i / /
mthu nyid kyis ni thams cad du / /
nam mkha'i dbyings kyi mtha' klas pa'i / /
bud med mchog rnams skyes par 'gyur / /
bya ba grub pa'i ye shes kyi rang bzhin sprul pa ni de bzhin gshegs pa rta mchog rol pa ste /
rdo rje 'chang chen po'i phrin las kyi bdag nyid sbyor ba'i mthu las snang ba'i rnam par 'phrul pas chos thams cad dag par bya ba dang /
dregs byed kyi tshogs 'dul ba'i phyir /
nam mkha' dbyings kyi mtha' klas pa'i tshad dang mnyam par dkyil 'khor gyi lha mo rnams 'phrul par mdzad pa'o / /
de yang rtsa ba'i rgyud las /
sangs rgyas drug gi tshul gyis ni / /
de nyid dkyil 'khor don ston mdzad / /
ye shes sku yi rnam grangs dang / /
rigs dang mdzad pa'i phrin las tshogs / /
sbyor ba mthu yis thams cad du / /
dbang phyug bde ba la sogs 'grub / /
so so'i rjes su 'grub mdzad cing / /
rang gi de nyid gnas la sbyor / /
zhes so / /
ci gnyis su med pa'i rang bzhin la so sor gzhag ce na /
lam pa'i dbang du byas te gnas skabs kyi bye brag gis dbye ba'o / /
ci ye shes kyi bye brag gzhan dang mi mthun par bstan zhe na /
sku'i dbang du dgongs pa dang /
ye shes kyi dbang du dgongs pa dang /
rigs kyi dbang du dgongs pa dang /
phrin las kyi dbang du dgongs pa'o / /
de yang rtsa ba'i rgyud las /
rnam par snang mdzad stong nyid sku / /
ye shes chen po he ru ka /
gnyis med mnyam pa gar dbang phyug /
longs spyod rdzogs sku nyi ma ste / /
sprul pa'i sgo nas rta mchog go / /
bde chen rdo rje sems dpa'i sku / /
sangs rgyas drug gi rang bzhin no / /
gnyis med lhun gyis grub pa'i sku / /
zhes pa dang /
yang rigs kyi sgo nas /
de bzhin gshegs pa snang mdzad mchog /
thub pa chen po'i don bzhin bstan / /
rdo rje 'dul ba he ru ka /
khro rnams khro ba'i mchog gis so / /
dag mdzad pad+ma gar dbang phyug /
chags bral chags pa'i tshul gyis bzhugs / /
rin chen rigs drug nyi ma mchog /
mkha' la rin chen char chen 'bebs / /
las kun mdzad nyid rta mchog ste / /
sna tshogs rdo rje 'khor lo bskor / /
rigs rnams kun gyi bdag nyid ni / /
drug pa rdo rje 'chang chen mchog /
ces pa dang /
ye shes ni rtog pa bsdus pa las /
me long khrag 'thung rgyal po ste / /
mnyam pa nyid la gar dbang mchog /
so sor kun rtog nyi ma yin / /
bya ba la ni rta mchog ste / /
chos kyi dbyings la sangs rgyas ni / /
thub chen rnam par snang mdzad do / /
ye shes lnga yi bdag nyid ni / /
'dod chags chen po bde ba che / /
zhes so / /
phrin las ni rtog pa bdun pa las /
zhi 'gog mya ngan 'das zhen rnams / /
'dul mdzad rnam snang srid gnas bzhugs / /
zhe sdang ru tra sogs 'joms phyir / /
drag po he ru ka dang ldan / /
gti mug sgro skur mtha' bral mdzad / /
dag pa'i dkyil 'khor pad+ma dbang / /
srid zhen las chags zhugs pa rnams / /
'dul mdzad nyi ma'i dkyil 'khor ro / /
le lo nga rgyal phrag dog sogs / /
mthu yis gnon pa'i rta mchog dpal / /
nyon mongs spyi yi lam gnas pa / /
dbugs 'byin rdo rje sems dpa'i sku / /
zhes pa the tshom med do / /
sgrub pa'i thabs ni don de dag nyams su blangs pa ste / /
bsnyen sgrub yan lag bzhi'i sgo nas sbyor ba bzhi dang ldan pas rig ma la brten te nyams su blang ba'o / /
las dang po pa'i dbang du 'od kyi rig ma la brten te /
sgrub pa ni /
de yi dam tshig de byung ba / /
sdug bsngal dam tshig bdag rjes 'brang / /
shin tu sbyor dang sbyor chen po / /
thams cad bdag nyid dam tshig mchog /
sbyor ba'i yan lag bzhi ni sbyor ba dang rjes su sbyor ba dang shin tu sbyor ba dang sbyor ba chen po'o / /
ye shes rnam pa lnga'i rang bzhin byang chub kyi sems rnam pa lnga mtshon par byed pa ni mngon par byang chub pa lnga ste 'od kyi dam tshig go / /
de las byung ba ni rgyu'i rdo rje 'chang chen po dang /
de dang rjes su mthun pa'i gtso bo drug go / /
de'i rjes su ye shes kyi yul rigs dang mthun pa'i yul 'od kyi snang ba la myu gu la grib ma 'khor ba'i tshul du bskyed /
rgyan dang cha lugs dang /
mtshan ma'i bye brag gis sku gsal bar grub nas /
dbang bskur zhing byin gyis brlabs pa ni yid du sdug pa'i dam tshig go / /
phyag rgya bzhi dang ldan pas rol par mdzad cing /
byang chub kyi sems kyi 'od zer gyis dkyil 'khor mchod pa ni bdag rjes su 'brang ba ste rjes su sbyor ba'o / /
de la 'od zer gyis 'gro ba sbyang ba dang /
rnal 'byor sbyang ba dang /
rten dang brten pa'i dkyil 'khor bskyed pa ni shin tu sbyor ba'o / /
dkyil 'khor rgyas pa rnams kyi skye mched drug dang gnas bzhi byin gyis brlab cing dbang bskur ba'i 'bras bu bsam pa ni sbyor ba chen po ste /
de ltar snod bcud kyi dngos po thams cad dkyil 'khor gyi bdag nyid du bsgom zhing de la gnas pa ni dam tshig go / /
de yang rtog pa bdun pa las /
ye shes tsam la snyoms 'jug pa / /
sbyor ba zhes ni bya bar bshad / /
yum ldan byin brlabs rol pas mchod / /
bzhugs pa rjes su sbyor ba'o / /
dga' mdzad dkyil 'khor rdzogs byas nas / /
'phro 'du shin tu sbyor ba yin / /
[(]phyin [,]byin [)]brlabs dbang bskur las rdzogs pa / /
sbyor ba chen po zhes bya'o / /
zhes so / /
tshul dang yon tan ni /
gcig bzhin du ni gcig spyod pa / /
lhan cig spyod pa'i rjes spyod sdug /
sangs rgyas thams cad mnyam sbyor ba / /
mkha' 'gro sgyu ma mchog tu 'bar / /
'di ltar tshogs kyi sgrub pa dang /
phyag rgya'i bsgrub pa dang /
rdzas kyi bsgrub pa dang /
sman gyi bsgrub pa dang /
mngon par shes pa bsgrub pa dang /
rig 'dzin bsgrub pa dang /
phyag rgya chen po'i bsgrub pa dag la ni /
rigs bsdus pa dang /
dkyil 'khor rim bzhin pa dang /
dkyil 'khor gcig pa dang /
dpa' bo gcig pas bsnyen sgrub bzhi'i sgo nas 'jug par bya'o / /
des ci zhig tu 'gyur zhe na /
sangs rgyas thams cad dang mnyam par sbyor ba mkha' 'gro ma'i mthu dang gzi brjid mchog tu 'bar bar 'gyur ro / /
de yang rtog pa bdun pa las /
dang po'i las can rnal 'byor pas / /
bsod nams ye shes tshogs bsags te / /
'od kyi rig ma la brten nas / /
sbyor ba bzhi dang ldan pas 'grub / /
bsnyen dang nye ba'i bsnyen pa dang / /
sgrub dang sgrub chen tshul bzhin bya / /
bsnyen pa las la 'jug pa ste / /
nye bsnyen gcig bzhin spyod pa'o / /
lhan cig spyod pa sgrub pa'i las / /
rjes spyod sgrub chen 'bras bu'i mchog /
ces pa dang /
yang bsnyen sgrub yan lag bzhi'i sgo nas /
sgrub pa rnam bdun las la 'jug /
tshogs sgrub phyag rgya'i sgrub pa dang / /
rdzas dang sman dang mngon shes dang / /
rig 'dzin sgrub pa phyag rgya che / /
dkyil 'khor bsdus pa'i lam dag gam / /
dkyil 'khor drug gam gcig pa'am / /
dpa' bo gcig las 'jug par bya / /
zhes so / /
gang zag mchog tu gyur pas ni dbang po yul dus kyi sbyor ba la brten te sgrub pa'i phyir /
thams cad dga' ba ma lus pa'i / /
phyag rgya thams cad bde ba che / /
rtag pa pad+ma lha mo yi / /
rgyal mos mchod pa thams cad mchog /
nang gi phung po dang khams dang skye mched dang /
phyi'i dbang po yul dus kyi rnam pa thams cad yab yum thabs dang shes rab kyi rigs kyi dkyil 'khor du bsgom zhing /
dbang po yul drug la 'jug pa'i tshul /
gnyis su med pa'i rol pa mdzad pas dga' ba ma lus pa ste zag pa med pa'i bde ba chen po 'phel zhing /
phyag rgya thams cad kyang bde ba chen po'i rang bzhin no / /
de nyid rgyun mi 'chad par gnas pas rtag pa dam pa ste thams cad mnyes par mdzad pas na mchod pa'i mchog go / /
de yang rtog pa bdun pa las /
yul drug phyag rgya rnam 'phrul ba / /
thams cad gnyis med rol pa'i yum / /
zhes pa dang /
yang rtsa ba'i rgyud las kyang /
gzugs phung chos dbyings ye shes che / /
mig la sangs rgyas rnam snang mdzad / /
rnam gsum gzugs dang rol mdzad de / /
brtan g.yo'i dngos po rnam par 'phrul / /
tshor ba kun rtog ye shes che / /
rna ba rdo rje nyi ma yin / /
rnam gsum sgra dang rol mdzad de / /
brtan g.yo'i dngos po rnam par 'phrul / /
'du shes mnyam nyid ye shes che / /
lce la pad+ma gar dbang rgyal / /
rnam gsum ro dang rol mdzad de / /
brtan g.yo'i dngos po rnam par 'phrul / /
'du byed bya ba grub pa'i las / /
sna la rta mchog rol pa ste / /
rnam gsum dri dang rol mdzad cing / /
brtan g.yo'i dngos po rnam par 'phrul / /
rnam shes me long ye shes che / /
yid la rdo rje he ru ka /
rnam gsum chos dang rol mdzad de / /
brtan g.yo'i dngos po rnam par 'phrul / /
kun khyab stong pa'i ye shes che / /
lus la rdo rje sems dpa' gnas / /
rnam gsum reg dang rol mdzad de / /
brtan g.yo'i dngos po rnam par 'phrul / /
zhes so / /
des ni bde ba chen po'i sku yon tan gyi rtsal ma 'gags pa'i phyag rgya chen po la sbyor bar byed do / /
ye shes la cung zad dbang ba dang yang dag par dbang bas ni phyag rgya'i rig ma la brten te bsgrub par bya ba'i phyir /
shrI rdo rje sems dpar sbyor ba dang /
thams cad lha mor 'dus pa ni / /
ma lus skal ba bzang po kun / /
bde ba so sor rjes su 'grub / /
bsnyen pa dang nye bar bsnyen pas gsal bar byas nas /
rdo rje sems dpa'i sbyor ba dang ldan pas dkyil 'khor gang yang rung ba'i tshul bzhin du rigs kyi phyag rgya mo dag byin gyis brlab cing rol pa brtsams te /
sgrub pa dang sgrub pa chen po'i rim pas longs spyod na /
de nyid kyis ni dngos grub ma lus pa kun gyis skal ba bzang po kun so sor rjes su 'grub pa'o / /
de yang rtog pa bdun pa las /
gang zag 'bring pos spyod bya ba / /
las kyi phyag rgya'i tshul gyis ni / /
rang gi cha lugs gsal ba yis / /
sgrub pa so sor rjes su sgrub / /
ces so / /
phyag rgya rol pa'i tshul gyis ni / /
phyag rgya 'di yis btab pa las / /
rdo rje sems dpa' che ba'i lha / /
bsnyen sgrub yan lag bzhi'i sgo nas phyag rgya dang rol pa'i tshul du spyod pa'o / /
ji ltar zhe na /
rdo rje sems dpa' dang lha mo thams cad snyoms par 'jug pa ste /
nam mkha' dbyings kyi mtha' klas pa'i / /
lha mo bde ba chen mo kun / /
thams cad rnal 'byor bde bas myos / /
sdig med stobs kyis mngon mthon du /
gang zhig thugs byams pa dang snying rje'i chus brlan zhing byang chub kyi sems kyi ro la chags pa'i rnal 'byor pas ni /
sdig pa byed pa'i mngon mthon du phyag rgya mo thams cad bkug ste longs spyod pas zag bcas kyi bde ba la brten te /
zag pa med pa'i bde ba skye bar 'gyur ro / /
de yang bdag nyid gcig pu'am zhe na /
phan tshun du ni rab dga' bas / /
skyes bu'i tshul gyis dga' bar byed / /
chags pa'i ros dgyes pa chen po'i bde ba bskyed de 'gro ba'i dpes nye bar sgrub bo / /
de yang rtog pa bdun pa las /
phyag rgya rol pa'i snyoms 'jug gis / /
phyogs bcu'i dkyil 'khor mnyes mdzad cing / /
lha mo'i tshogs rnams ma lus pa / /
shes rab dbyings la gzhug byas nas / /
rab tu dga' bde'i mchod pa yis / /
skyes bu'i tshul gyis longs spyod do / /
zhes so / /
de las byung ba'i sgrub pa byang chub sems kyis mchod pa ni /
dbang po kun las byung ba yi / /
mchod pa'i sprin chen thams cad kyi / /
bkod pa rab 'byam tshogs rnams kyis / /
thams cad bdag nyid mchod par byed / /
lus zungs rnam pa bdun las khyab pa'i brten pa ni lhan cig skyes pa ste /
dbang po rnam pa lnga la gnas shing so so'i las thams cad la 'jug pas gsal ba'i bdag nyid rlung rnam pa bcu dang /
phyogs gcig tu rgyu zhing srog gnas pa'i rten byed de /
rtsa gsum nas ba spu bye ba bzhi 'bum gyi bar du 'phro zhing 'du ba'o / /
de las byung ba'i mtshon par byed pa'i byang chub kyi sems kun du spro zhing rang gi dkyil 'khor mchod par byed pa'o / /
de yang rtsa ba'i rgyud las /
srog dang rtsol ba'i rten mdzad pa / /
dbang po kun las byung ba yin / /
byang chub sems sogs bde ba'i rgyun / /
ba spu kun gyi gnas nas spro / /
rgyal ba'i dkyil 'khor mnyes pa dang / /
'gro ba'i don le sbyor bar mdzad / /
ces so / /
sgrub pa'i yan lag bzhi'i thog ma dang bar dang dngos grub blang ba'i dus su ni las dang mthun pa'i dbang sbyin par bya ste /
rnal 'byor bde ba thams cad kyis / /
dbang bskur bde chen las byung ba / /
rin chen tshogs rnams thams cad kyis / /
rab tu myong bar dbang bskur 'gyur / /
rnal 'byor pa yi bde ba ni / /
thabs dang shes rab gnyis su med pa'i don rtags gnyis kyi bde ba dang ldan pa ste /
des ni dri ma'i tshogs thams cad 'khrud par byed cing /
b+ha ga dang ling+ga mtshan ma las nges par byed pas rin po che'i tshogs dang ldan te /
spyi bo dang lce steng dang snying ga la sogs pa'i dbang po dang nyams su myong ba'i sgo nas bde ba'i ye shes kyis rgyas shing myong ba'i tshul du dbang bskur bar bya'o / /
de yang rtsa ba'i rgyud las /
zag pa med pa'i dga' bde yi / /
ro myang bde chen gnas la bzhugs / /
de rtags dbang bskur las byung ba / /
zhu bde gnyis kyi chu bo'i rgyun / /
rin chen tshogs kun gyis brgyan pas / /
rang gi ye shes gnas la sbyor / /
dbang bskur gsang ba bla na med / /
gnas kun dga' byed 'bras tshogs bskyed / /
ces te /
'dis ni gzugs brnyan gyi dkyil 'khor dang /
tshogs kyi 'khor los slob ma dbang bskur ba'i bye brag tu yang shes par bya'o / /
sbyor ba bzhi dang ldan pa'i rnal 'byor pas lha mo la sogs pa'i longs spyod rnams la spyad pa'i phyir /
lha mo kun gyi longs spyod pa / /
ci bde bar ni bsten bya ba / /
gang zag bzhi'i sgo nas 'od kyi rig ma la sogs pa'i phyag rgya mo dang longs spyod kyi tshogs la dus dang rtogs pa'i bye brag dang khams dang grogs la sogs pa'i sgo nas ci bde bar bsten par bya'o / /
de yang rtsa ba'i rgyud las /
rnal 'byor longs spyod thams cad la / /
dus la sogs pa'i bye brag gis / /
bdag gzhan don du 'gyur ba'i las / /
ci bde bar ni bsten par bya / /
zhes so / /
de yang sbyor ba bzhi'i rnam pa gsal bas nyams su blangs te /
dang po'i sbyor ba ni /
bdag nyid che ba'i lhar sbyor bas / /
bdag la bdag gis rab tu mchod / /
mngon par byang chub pa rnam pa lngas rgyu'i rdo rje 'chang chen po'i skur gyur pa ni che ba'i lha ste sangs rgyas kun gyi bdag nyid do / /
de nyid sku gsung thugs kyi phyag rgyar sbyor zhing /
rgyan cha dang cha lugs dang dbang bskur zhing byin gyis brlabs pas bdag la bdag gis mchod pa'o / /
rjes su sbyor ba ni /
rnal 'byor thams cad bde ba yi / /
rjes su sbyor bas mchod byed cing / /
rigs dang mthun pa'i yum bskyed pa ni /
dper na 'od kyi snang ba dang ldan pa'i dus su myu gu la grib ma skye ba bzhin ye shes kyi snang ba chos kyi dbyings kyi rgyu mthun pa'i gzugs brnyan rnam par 'phrul te /
dbang bskur ba dang byin gyis brlabs pa sngon du 'gro bas /
brda la sogs pas bskul zhing rol par mdzad de /
rnal 'byor thams cad kyi don la bde ba'i ting nge 'dzin gyis gnas shing /
rjes su sbyor ba'i mchod pas rgyal ba mnyes pa dang 'gro ba dag par mdzad do / /
shin tu sbyor ba ni /
kun la myong bar byed pas na / /
shin tu sbyor bas 'grub par 'gyur / /
'od kyi bde bas phyi'i mtshan ma sbyangs nas gsang ba'i gnas su rten dang brten pa'i dkyil 'khor bskyed pa'o / /
sbyor ba chen po ni /
sangs rgyas thams cad bdag nyid kyi / /
ra sa ya na'i bde ba yis / /
rdo rje sems dpa'i tshe 'grub cing / /
lang tsho nad med bde mchog 'grub / /
skye mched drug byin gyis brlab pa dang /
gnas bzhi byin gyis brlab pa dang /
dbu rgyan gyi mtshan ma dang /
lha mo'i bum pas dbang bskur zhing khrus byas te /
byang chub sems kyi rgyun ra sa ya na'i bde ba des dpal bzhi 'gyur 'grub pa'o / /
de yang rtsa ba'i rgyud las /
bsnyen sgrub yan lag rnam bzhi yis / /
'bras bu nyams su blang bar bya / /
sbyor ba bzhi yi rim pa yis / /
de yi lam la rab tu sbyor / /
zhes so / /
sku gsung thugs kyi sbyor thabs kyi sgo nas /
sangs rgyas kun gyi sku chen dang / /
sangs rgyas kun gyi gsung snyan pa / /
sangs rgyas kun gyi thugs chen po / /
sangs rgyas kun gyi mchod pa che / /
rten gyi bye brag bzhin du zab pa dang rgya che ba'i rim pa la sbyor ba bsgrub par bya'o / /
de yang khyad par gyi don du sku gsung thugs kyi dkyil 'khor gsum mchod cing bsgrub par bya ba ste /
sku'i sgo nas rnam par snang mdzad dang rdo rje nyi ma'o / /
gsung gi sgo nas pad+ma gar gyi dbang phyug dang rta mchog rol pa'o / /
thugs kyi sgo nas rdo rje 'dzin pa dang he ru ka'o / /
sngags kyi 'byung 'jug gnas pa'i 'phro 'dus yi ge gsum gyi de kho na nyid gsal bar byed pa'o / /
dbyibs kyis ni rtsa rnam pa gsum dang 'khor lo bzhi'i sgo nas sku gsung thugs kyi gnas sbyong zhing mchod pa sgrub pa'o / /
chos kyis ni gnyis su med pa'i rang bzhin la sbyor ba'i thabs bde ba chen po'i don mtshon par byed pa ste /
gzugs snang ba dang /
sgra grag pa dang /
sems kyi rtog pa dag de nyid kyi sgo nas bde ba chen po'i ye shes zag pa med pa'i lam mtshon par byed pa'o / /
de yang rtsa ba'i rgyud las /
sku gsung thugs kyi dkyil 'khor du / /
de nyid spyod pas 'jug bya ste / /
bsnyen sgrub bzhi yi bye brag gis / /
lam gyi 'bras bu bde ba 'grub / /
ces pa dang /
yang rtog pa bdun pa las /
sku gsung thugs kyi 'phro 'du yis / /
rlung gsum gnas la dbang mdzad cing / /
bcom ldan kun du khyab mdzad de / /
rang gi ye shes rnam grol ba'o / /
zhes pa dang /
yang /
sku gsung thugs kyi rtsa gsum gyis / /
'khor lo'i bde chen dga' ba bskyed / /
mgon po rab tu bzhengs nas ni / /
phyogs rnams kun du gzigs mdzad do / /
zhes pa dang /
yang rtsa ba'i rgyud las /
snang srid mgon po zag pa med / /
rnam par grol ba grol ba'i sku / /
sku gsung thugs kyi rtog pa'i tshogs / /
sgyu ma lhun grub phyag rgyas 'debs / /
zhes te /
lam de dag gi sgo nas ni rigs kyi dkyil 'khor gsal bar 'gyur ro / /
rigs drug gi sbyor thabs kyi sgo nas /
sangs rgyas kun gyi rgyal chen po / /
rdo rje 'dzin pa kun gyi bdag /
'jig rten dbang po kun gyi gtso / /
rin chen dbang phyug kun gyi bdag /
rnam par snang mdzad de bzhin gshegs pa'i rigs te sangs rgyas kun gyi sku 'dzin pa'i rgyal po'o / /
rdo rje sems dpa' nyid ni khro bo'i tshul du he ru ka ste rdo rje 'dzin pa'o / /
rigs drug pa rdo rje 'chang chen po ni rdo rje sems dpa' ste /
de bzhin gshegs pa kun gyi bdag nyid do / /
pad+ma gar gyi dbang phyug gis 'gro ba thams cad la spyan gyis gzigs pas 'jig rten dbang po ste /
gsung gi rigs thams cad kyi bdag nyid du gyur pa'o / /
rdo rje nyi mas rgyal srid rin po che'i tshogs la dbang bsgyur zhing /
rin po che'i tshogs thams cad las 'byung ba'i bdag nyid du gyur pa'o / /
rta mchog gis ni 'jig rten gyi lha chen po rnams kyi gtso bo mdzad de /
phrin las rnam pa bzhi'i tshul gyis lha mo rnams kyi gtso bor bzhugs pa'o / /
de dag kyang rigs bsdus pa'i dkyil 'khor du gang zag rgyas pa la dga' ba rnams kyis spros pa'i tshul du sgrub cing nye bar sbyor ba dang /
dkyil 'khor drug po dag bsnyen sgrub kyi rim pas phye ste bsgrub cing sbyor ba dang /
dkyil 'khor gcig gi dbang du bsgrub cing sbyor ba dang /
shin tu yang bsdus pa la dga' ba la rigs gcig gi sgo nas bsgrub cing sbyor ba'i phyir /
rtsa ba'i rgyud las /
bsnyen pa'i yan lag rnam bdun du / /
gsal bar nye bar sbyor byas te / /
rjes mthun 'jug pa'i tshul bzhi yis / /
las spyod nye bsnyen zhes bya'o / /
snga ma las ni gnas bsgyur nas / /
rigs mthun gzugs kyis bsgrub par bya / /
lam mthar 'bras bu las sbyor bas / /
sgrub chen dngos grub tshul bzhin snang / /
zhes so / /
de'i phan yon ni / /
de dag dang ni dga' spyod na / /
'dod pa bzhin du 'gro 'ong ldang / /
lha mo kun gyi grub chen po / /
'khor los sgyur ba rab tu 'grub / /
sbyor ba dang ldan pas sgrub pa'i sngon du 'gro ba'i phun sum tshogs pa bzhi la sogs pa bya ba'i yan lag rnams dang bsnyen sgrub bzhi'i rim pas rigs drug gi dkyil 'khor nyams su blang zhing sbyor bas /
de dang mthun pa'i 'bras bu skye ste 'dod pa bzhin du 'gro 'ong ldang ba dang lha mo chen po'i dngos grub chen po'i bdag nyid dkyil 'khor gyi 'khor los sgyur ba rab tu 'grub par 'gyur ro / /
de nas le'u gnyis pa las /
sangs rgyas thams cad mnyam sbyor ba / /
mkha' 'gro sgyu ma bde ba'i mchog /
rdo rje sems dpar bdag sbyor ba / /
cha lugs ji bzhin bsgyur ba yis / /
thams cad sna tshogs phyag rgya'i bdag /
bsod nams chung yang 'grub par 'gyur / /
zhes pas dkyil 'khor gnyis kyi tshul du sbyor bas dga' zhing longs spyod na /
'jig rten pa'i dngos grub dang thun mong gi las rnams 'grub par 'gyur ro / /
'bras bu de de nyid sgrub pa'i yan lag tu rtsom mam zhe na /
de la brten nas mchog kun kyang tshe 'di nyid la thob par byed de /
le'u dang po las /
bskal pa bye bar mi 'thob pa / /
sangs rgyas dam pa thams cad de / /
phyag rgya'i cho ga gang dag gis / /
bsgrubs na kun du 'thob 'gyur la / /
bdag nyid sgrub par byed pa'i mchog /
de ni bdag gis brtag par bya / /
zhes gsungs so / /
dngos grub 'di las gzhan gong na med par bstan pa'i phyir /
chos dbyings mnyam dang mi mnyam pa / /
nam mkha'i dbyings kyi mtha' klas pa'i / /
dngos grub kun gyi bde mos pa / /
de las rgya chen mchog gzhan med / /
chos thams cad kyi dngos po sna tshogs dang /
chos nyid kyi rnam pa dag mnyam pa dang mi mnyam pas bsdus pa'i nam mkha'i dbyings kyi mtha' klas pa dag gi nang na dngos grub kyi dbang phyug ni sku drug lhun gyis grub pa ste /
de nyid la bde bar mos shing gsal bar byas pa las lhan cig rgya che ba'i 'bras bu gzhan med pa'o / /
de dag thams cad kyang tshe 'di la 'grub par bstan pa'i phyir /
sangs rgyas thams cad mnyam sbyor ba / /
rnal 'byor dbang phyug bde chen des / /
'di las tshe 'di nyid kyis ni / /
rnam pa kun du mi 'grub pa'i / /
dngos grub kun gyi bde mos pa / /
chos dbyings mnyam dang mi mnyam pa'i / /
nam mkha'i dbyings kyi mtha' klas pa'i / /
dam pa rgya chen gang yang med / /
dbang phyug kun gyis bde mos pa / /
rgyu phun sum tshogs pa dang /
rkyen phun sum tshogs pa dang /
lam phun sum tshogs pa'i tshul gyis tshe 'di la rig 'dzin gyi 'bras bu 'thob cing des ni dngos grub kyi mchog skye bar byed pa ste /
mos pa spyod pa'i rig 'dzin dang /
las la sbyor ba'i rig 'dzin dang /
lam la spyod pa'i rig 'dzin dang /
lam smin pa'i rig 'dzin dang /
phyag rgya chen po'i rig 'dzin dang /
bya ba mthar phyin pa'i rig 'dzin gyi tshul gyis gsang sngags kyi spyad pa spyod do / /
sangs rgyas kyis kun du 'od dang /
pad+mo spyan dang /
yi ge 'khor lo'i tshogs chen gyi sa dang /
rdo rje 'chang ba dang /
ye shes bla ma'i sa dang /
bde ba chen po'i sa rnams rim pa bzhin du sbyangs shing cig car thob par byed pa'o / /
de yang rtsa ba'i rgyud las /
bsnyen sgrub bzhi yi rim pa yis / /
'dod pa'i don la rab sbyor zhing / /
de dag dang ni dka' spyad na / /
'dod pa bzhin du 'gro 'ong ldang / /
rigs kyi 'khor los sgyur ba yis / /
gtso bo gang yang rung ba 'grub / /
tshe 'dis rig 'dzin 'thob byed cing / /
des ni bde ba chen po 'grub / /
ces pa dang /
yang /
rig 'dzin rnam pa bdun gyis ni / /
rang gi ye shes gnas sbyor zhing / /
gsang sngags mthun pa'i khyad par gyis / /
mos pa'i blo dang don mthun ston / /
rnam grol zag med sangs rgyas la / /
mthar phyin 'di yis thob par byed / /
kun du 'od dang pad+mo sbyin / /
yi ge 'khor lo rdo rje 'chang / /
ye shes bla ma'i sa non nas / /
zag med rtag tu bde bas bzhugs / /
zhes pa dang /
rtog pa bdun pa las kyang / /
sangs rgyas tshe 'dis bsgrub pa'i phyir / /
sku gsum sa la goms par bya / /
zhes so / /
de nyid gtan tshigs nges par bstan pa'i phyir /
sangs rgyas thams cad mnyam sbyor ba / /
mkha' 'gro sgyu ma bde mchog bde / /
'di la tshe 'di nyid kyis ni / /
rnam pa kun du mi 'grub med / /
ces gsungs so / /
lha mo thams cad dang mnyam par sbyor ba skal ba bzang po dpal rdo rje dam tshig gi rtog pa zhes te /
sgrub pa'i dkyil 'khor thams cad dang bsnyen sgrub yan lag bzhi'i sgo nas mnyam par sbyor ba /
dngos grub rnam pa gnyis kyi skal ba dang ldan pa de'i bdag nyid dpal rdo rje sems dpa'i sku gsung thugs kyi dam tshig gsal bar byed pa'i gnas la gnas pa'i rtog pa zhes bya'o / /
le'u gsum pa'i don rnam par bshad pa'o // //
gang zhig de kho na nyid kyi don shes pas /
de nyid nyams su blang zhing bsgom pa dang bsgrub pas gsal bar bya'o / /
de'i grogs ni spyod pa'i rim pa ste /
de yang gang zag bzhi'i sgo nas 'jug par bya'o / /
de'i phyir rtsa ba'i rgyud las /
rang bzhin gnas pa'i shes byed thabs / /
bsgom zhing bsgrub pa'i mtshan nyid can / /
grogs mchog spyod pa'i rim pa ste / /
gang zag bzhi yi tshul gyis 'jug /
ces so / /
dang po spyod pa spyi'i mtshan nyid ni /
'di ni rnal 'byor bcom ldan nyid / /
rdo rje sems dpa' de bzhin gshegs / /
sangs rgyas thams cad mnyam sbyor ba / /
mkha' 'gro sgyu ma bde ba'i mchog snang ba dang srid pas bsdus pa'i brtan g.yo'i dngos po 'di dag ye shes rang byung ba'i mtshan nyid la snang ba ste /
thabs dang shes rab rnam par 'phrul pa rang gi de kho na nyid dang ldan pas bcom ldan 'das nyid du bzhugs pa'o / /
de nas sku drug lhun gyis grub pa'i ngo bo las gzhan du g.yo ba rdul tsam yang med pa ste /
mi mthun pa'i phyogs thams cad kyis bskyod par mi nus pas na /
de la ni rdo rje sems dpa' dang bde ba chen po la sogs pa'i tha snyad sna tshogs su grags te de bzhin gshegs pa thams cad kyi bdag nyid do / /
de dang ldan pa'i rnal 'byor pas sgo gsum nas bya ba'i las thams cad gsang sngags kyi don bzhin du sangs rgyas thams cad dang mnyam par sbyor ba /
mkha' 'gro sgyu ma bde ba'i tshul bzhin du spyod do / /
de yang rtsa ba'i rgyud las /
rang gi ye shes de nyid mthong / /
rang gi cha lugs rnam gsal bas / /
de nyid spyod dang mthun pa'i las / /
rnal 'byor pa yis don mi bya / /
ngang tshul 'di la gnas pa yi / /
blo ldan de nyid skal ba bzang / /
zhes so / /
dang po gang zag gsum gyi thun mong gi spyod pa phyogs gcig tu bstan pa ni /
lha mo kun dang mnyam sbyor zhing / /
skal ba bzang mo mchog 'dod pa / /
yang dag sbyor ba'i bde myong ba / /
'dod chags ther zug brtan pa can / /
las dang po pas ni rigs drug gi dbye bas rnam par phye ste thabs dang shes rab drug cu rtsa bzhi'i sgo nas lha mo kun dang mnyam par sbyor zhing dbang bskur ba dang /
tshogs kyi 'khor lo dang /
bsgrub pa'i mchod pa dang /
srog rtsol gzung ba'i don du skal ba bzang po mchog gi 'dod pa la longs spyod de /
yang dag par sbyor ba'i bde ba'i chu rgyun dbab pa dang bskyil ba dang slar gyen du bzlog pa'i bde ba myong nas /
chags pa gnyis dang bral ba'i tshul du chags pa gnyis la longs spyod cing ther zug tu brtan por gnas so / /
ye shes la cung zhig dbang ba dang /
ye shes la yang dag par dbang bas ni don gong ma'i tshul gyis las kyi phyag rgya la brten te /
bde ba'i ye shes ma skyes kyi bar du bde ba gzung ba dang /
thabs dang shes rab mthong zhing dmigs pa tsam gyis skal ba bzang po'i mchog tu gyur pa dang /
zhu ba de rnam pa gnyis las skyes pa'i don rang gi gnas thams cad nas bsdu zhing thams cad du spro ba dang /
'dod pa'i longs spyod gzhan dag kyang tshul bzhin du rang gi phyag rgya la longs spyod cing yang dag par sbyor ba'i bde ba myong bas bde ba chen po'i sku ther zug tu brtan pa'o / /
de yang rtsa ba'i rgyud las /
thabs dang shes rab sbyor ba'i sgo / /
'jug pa'i las kyi blo gros mchog /
rten gyi rim pas legs sbyor zhing / /
'dod chags chen po brten par gnas / /
dang pos gnas skabs tshul rig rnyed / /
bdag dang 'gro ba'i las la sbyor / /
gnyis pas de nyid mthong gyur te / /
gsum pa dran pa'i yan lag bskyed / /
lha mo kun dang mnyam sbyor zhing / /
skal bzang sbyor bde la gnas mchog /
ces so / /
mchog tu gyur pa bzhi pa'i spyod pa ni /
sangs rgyas kun gyi gzugs chen dang / /
dbyangs dang dri dang ro dag dang / /
sangs rgyas kun gyi reg bya'i mchog /
rang gi spyad par de spyod do / /
dbang po drug gi yul du spyad pa dag gi dngos rtogs kyi mtshan ma dag ni ye shes kyi snang ba yin te /
gang zhig gnyis su med pa'i blo dang ldan pa'i rnal 'byor pa dag gis de dag lha dang lha mo'i dkyil 'khor du longs spyod na /
bde ba chen po'i sku gsal bar byed pa'i zag pa med pa'i ye shes 'phel bar 'gyur ro / /
de yang rtsa ba'i rgyud las /
dbang po gang dang gang lam 'byung / /
de dang de yi ngo bo nyid / /
mnyam par shes pa'i sbyor ba yis / /
thams cad sangs rgyas rang bzhin snang / /
mig la rnam par snang mdzad mgon / /
rna ba rdo rje nyi ma rgyal / /
sna ni rta mchog nyid yin te / /
kha ni pad+ma gar dbang phyug /
yid la rdo rje he ru ka /
lus ni rdo rje sems dpa'o / /
de ltar yang dag sbyor ldan pa'i / /
snying rje'i bdag nyid can gyis spyad / /
ji ltar 'dod pa'i bya ba yis / /
kun za kun byed de bzhin gnas / /
rnam rtog med pa'i sems kyis ni / /
de kho na nyid 'grub par 'gyur / /
zhes so / /
yang las dang po pas ni thun mong gi sgo nas bslab par bya ste /
sangs rgyas pha rol phyin grub pa / /
gzungs dang sa rnams de bzhin du / /
dga' bar spyod na lha dang mi'i / /
skal bzang bud med smos ci dgos / /
mtshan nyid kyi theg pa dang thun mong gi sgo nas tshogs bsag cing lam sbyangs te 'bras bu mngon du bya'o / /
de nyid gang zhe na /
drang ba'i sangs rgyas sa bcu pa'i rgyud la gnas pa dag gi yon tan gyi rnam pa gzung ba'o / /
lam ni sbyin pa dang /
tshul khrims dang /
bzod pa dang /
brtson 'grus dang /
bsam gtan dang /
shes rab dang /
thabs dang /
stobs dang /
smon lam dang /
ye shes kyis rnam par bsdus pa'i pha rol tu phyin pa bcu'o / /
des ni mthun pa'i 'bras bu so sor 'grub pa dang /
gzungs kyi sgo bzhi dang sa bcu rnams dga' bar sbyor ba'i mthus skad cig la 'grub par byed do / /
lha dang mi'i bud med la sogs pa ni smos kyang ci dgos so / /
de yang rtsa ba'i rgyud las /
dang po'i las can rnal 'byor pas / /
rgyu rkyen lam dang 'bras bu dang / /
rgya chen thun mong spyod pas spyod / /
thams cad cig car rdzogs pa'i tshul / /
zhes so / /
de yang mtshan nyid kyi theg pa ltar yun ring du dka' ba spyad pas 'grub pa ni ma yin te /
skad cig ma gcig la rdzogs par byed pa'o / /
phan yon ni /
lha yi dngos grub dka' ba dang / /
sangs rgyas byang chub bde chen po / /
skal ba chen po bde myong ba / /
so so'i rjes su rang 'grub 'gyur / /
spyod pa'i sgo nas rjes sgrub ste / /
dman pa'i dngos grub 'jig rten phal pa dag gis 'grub par dka' ba dang /
mchog gi dngos grub sangs rgyas kyi byang chub bde chen rdo rje sems dpa' skal ba bzang po'i dngos grub dag thabs so so'i sgo nas rjes su 'grub par 'gyur ro / /
spyad par bya ba'i thabs ni dngos po thams cad ni rigs kyi gtso bo gang yin pa'i yab yum du dmigs la /
rang nyid kyi sku gsung thugs kyi phyag rgyar gsal bas bsgrub cing longs spyad par bya ste /
dngos grub thams cad las byung ba / /
de bzhin gshegs pa kun gyi dpal / /
skal ba bzang po'i longs spyod kun / /
rang gi spyod par de spyod do / /
'dir dang po'i tshig ni kun la snyeg go / /
rten dang rgyu dang lam dang 'bras bu mdzad pa'i dngos grub gang yang rung ba dag la longs spyod pa'o / /
de yang rtsa ba'i rgyud las /
skal ba bzang po'i sbyor mthu las / /
dngos grub bcu drug 'bras bzang dpal / /
bsnyen sgrub bcu drug gnas las skyes / /
dngos grub thams cad las byung ba / /
de bzhin skal bzang longs spyod mchog /
bcu drug rten gyi bye brag gis / /
mtshan nyid rim pa'i gnas bzhin du / /
rang gi spyad par de spyod do / /
rdo rje sems dpa' rigs kun bdag /
'dod pa'i longs spyod kun gyis brgyan / /
bcu drug sa la spyod pa'i mthus / /
chos rnams ma lus bde bar spyod / /
ces so / /
dang por rten bcu drug ni gang zag bzhi'i dbye bas phye ste /
las dang po pas ni ting nge 'dzin gyi dgongs pa nas bzung ste /
sbyor ba'i bar du gsal ba dang /
rjes su sbyor ba'i bar du gsal ba dang /
shin tu sbyor ba'i bar du gsal ba dang /
sbyor ba chen po'i bar du gsal ba'o / /
ye shes la cung zhig dbang bas ni yang gong ma'i gnas nas ye shes kyi dkyil 'khor la dmigs pa'i bya ba dang /
mdun gyi dkyil 'khor la dmigs pa'i bya ba dang /
gnyis su med pa'i dkyil 'khor la dmigs pa'i bya ba dang /
phyag rgya bzhi'i 'phro 'du la dmigs pa'i bya ba'o / /
ye shes la yang dag par dbang bas ni bzlas brjod dang thig le dang phra mo dang rnam dag la rim gyis sam gzhan yang sku gsung thugs 'phro 'du dang bzhi po gsal ba'i rnam pas so / /
shin tu rnam par grol bas ni dbang po yul dus thams cad dkyil 'khor rags pa'i rnam pa dang /
cha phra ba'i rnam pa dang /
snang stong gnyis med du gsal ba dang /
bde ba chen po'i rgyas btab pa'o / /
de ltar rten gyi sgo nas phye ba'i lam bcu drug des ni rig 'dzin rnam pa bdun yang bsdus so / /
gsal bar gyur pa ni rtags lnga po mthar phyin pa'o / /
yang rgyud la las ni rtags lnga'i sgo nas gang zag bzhi dbye zhing bstan na 'dir ni gsal bar bshad pa med do / /
de yang rtog pa bdun pa las /
bcu drug rten gyi mtshan nyid kyis / /
de gsal lam grangs bcu drug ste /
rig 'dzin gnas mchog bdun rnyed nas / /
rgyal ba'i zhing khams drug la sbyor / /
zhes pa dang /
yang /
sbyor ba bzhi yi bye brag las / /
las dang po yi ting 'dzin bsgrub / /
dmigs pa bzhi yi tshul gyis su / /
cung zhig ye shes dbang ba rnyed / /
yan lag bzhi yi 'phro 'du las / /
ye shes sems dpa'i gnas mchog gsal / /
rags phra stong nyid bde ba'i rgyas / /
shin tu rnam par grol ba yin / /
zhes so / /
bsnyen sgrub bcu drug ni rigs kyi lha gang yang rung ba cig la dmigs pa'i bsnyen sgrub bzhi dang /
rigs kyi dkyil 'khor gang yang rung ba cig la dmigs pa'i bsnyen sgrub bzhi dang /
rigs drug gi dkyil 'khor rim bzhin bsgoms pa'i bsnyen sgrub bzhi dang /
rigs bsdus pa'i dkyil 'khor bsgoms pa'i bsnyen sgrub yan lag bzhi'o / /
de yang rtog pa bdun pa las /
mngon byang sbyor ba'i sku bskyed de / /
rigs rgyan gsal ba bsnyen pa'i las / /
'od bcas myu gu'i grib ma bzhin / /
grogs gsal nye ba'i bsnyen pa yin / /
byin brlabs dbang bskur bskul mdzad cing / /
sbyor ba sgrub pa zhes bya'o / /
byang chub sems tshogs kun 'byung gnas / /
las tshogs sgrub pa chen po'i tshul / /
zhes pa dang /
yang rtsa ba'i rgyud las /
gsal ba'i dkyil 'khor gsal bsgoms shing / /
mnyes mdzad bzlas pa gnyis kyi las / /
rdzogs pas 'khor gyi dkyil 'khor bsnyen / /
bsnyen pa gsal bas nye bsnyen yin / /
phrin las yan lag kun ldan pas / /
'dod don sgrub pa'i las sbyor zhing / /
'bras bu shes pa'i las dag gis / /
dngos grub sgrub pa las chen tshul / /
zhes pa dang /
yang rtog pa bdun pa las /
rdo rje sems dpa' la sogs pa / /
thugs rje che dang ldan pa yis / /
dkyil 'khor lnga la sogs pa'i 'khor / /
zhi ba'i mchod pas mnyes pa dag /
bsnyen pa'i don du de dag gis / /
rtsa ba'i dkyil 'khor tshul bzhin blta / /
phrin las bzhi yi dkyil 'khor las / /
nye bar bsnyen pa goms byas nas / /
snga ma las ni gnas bsgyur te /
sgrub pa'i dkyil 'khor rnam par bsam / /
dngos grub chen po blang ba'i phyir / /
bskal pa'i me dpung 'khrigs pa bzhin / /
mtshan ma brtan po mthong ba ni / /
sgrub pa chen po brtsam par bya / /
zhes pa dang /
yang rtsa ba'i rgyud las /
bsnyen sgrub yan lag rnam bzhi'i tshul / /
rigs bsdus dkyil 'khor bsgrub par bya / /
bsod nams tshogs kyi 'khor lo dang / /
ye shes tshogs kyi 'khor lo yis / /
rigs kyi 'khor lo rab mdzes pa / /
phun sum tshogs pa'i las kyis sgrub / /
ces te /
bsod nams kyi tshogs la bsdus pa dang /
rgyas pa bsnyen pa dang nye ba'i bsnyen pa ye shes kyi tshogs la bsdus pa dang /
rgyas pas sgrub pa dang sgrub pa chen po'o / /
dngos grub bcu drug ni rtsa ba'i rgyud las /
ral gri mig sman rkang mgyogs shugs / /
bum pa ril bu gser 'gyur rtsi / /
bdud rtsi bcud len rig 'dzin te / /
thun mong las mchog dngos grub yin / /
bkra shis dngos grub bzang po ni / /
kun du sku gsung yon tan thugs / /
'phro zhing khyab mdzad dpal gyi gzhi / /
mi 'jigs stobs mchog rgyal po'i tshul / /
zhes so / /
sa bcu drug ni yang rtsa ba'i rgyud las /
rig 'dzin rgyal po tshul dag gis / /
sangs rgyas thams cad rjes mthun gus / /
theg pa thun mong ba spangs te / /
sangs rgyas thams cad mnyam sbyor zhing / /
sa mchog bcu drug gnon mdzad de / /
rang gi bde chen gnas la zhugs / /
zhes so / /
ci skabs 'dir de dag bstan par mdzad ce na /
spyod pa ni lta ba dang bsgom zhing bsgrub pa'i grogs kyi yan lag ste /
des na tshig gi zor yang ba'i gnas su bsdus pa'i phyir gsungs pa yin no / /
de las byung ba ni de bzhin gshegs pa kun gyi dpal rdo rje sems dpa' ste de la ni skal ba bzang po zhes bya'o / /
de nyid kyi yon tan gyi snang ba'i longs spyod thams cad kyang /
rigs kyi dkyil 'khor du zhugs pa'i rnal 'byor pas rang gi spyad par spyod do / /
de ltar bdag gi don du rigs kyi dkyil 'khor gzhan dag la'ang sbyor zhing btsun mo dang dngos grub la sogs pa dbang du bya ba'i phyir /
rdo rje can gyi grub mchog dang / /
'jig rten dbang po mchog gi dpal / /
sangs rgyas dag pa'i bde dam pa / /
phrogs nas nyes par spyod par byed / /
dpal he ru ka rdo rje'i rigs las khro bo chen po'i skur snang ba'i yum grub mchog kro d+hI shwa ri ma dang /
ye shes kyi byin stobs rnams bkug cing bdag gi nye bar longs spyod pa dang /
dpal pad+ma gar gyi dbang phyug ni 'jig rten dbang po dang /
de'i yum mchog dpal na bza' dkar mo dang /
sangs rgyas rnam par snang mdzad kyi yum bde ba dam pa sangs rgyas spyan ma bkug pa'o / /
yang gsungs pa /
khams gsum dag ni ma lus pa / /
sangs rgyas rgyal srid chen po kun / /
rtsal gyi stobs kyis ngo mthon du / /
phrogs nas nye bar spyod par byed / /
dpal rdo rje nyi ma'i rgyud la mnga' ba'i che ba'i yon tan dang /
khams gsum gyi rgyal srid dang /
yum mA ma kI dag phrogs pas nye bar longs spyod par byed do / /
sangs rgyas kun gyi grub chen po / /
mchog gi dbang phyug dam pa dag /
kun nas phrogs te bde spyod na / /
longs spyod gzhan lta ci zhig smos / /
dpal rta mchog gi che ba'i yon tan dang /
ye shes dang /
yum sangs rgyas kun gyi grub chen mo dang mchog gi dbang phyug ma bkug ste longs spyod do / /
de dag ni bdag gi don du 'jig rten las 'das pa'i longs spyod pa ste sngags dbyibs chos kyi don bzhin shes par bya'o / /
da ni 'jig rten pa la longs spyod pa'i tshul gyis gzhan don bya ba'i phyir /
mthu chen las ni bkra shis brtan / /
'phrog las grub dang dran las dga' / /
mngon mthon stobs kyis phrogs nas kyang / /
de ni dad la sbyin par byed / /
lam pa'i dbang du bsgrub pa'i mthu yis 'jig rten pa'i lha chen po dag gi chung ma sngar bsdus nas bdag gis spyod pa dang /
'gro ba gzhan la sbyin par mdzad pa'o / /
de yang 'jig rten gsum gyi drag po dang /
drag mo'i tshogs thams cad 'dul bar mdzad pa'i mthu dang ldan pa'i lha chen po rnams yin la /
de dag gi slob dpon ni khyab 'jug yin te mthu chen po dang /
de'i chung ma bkra shis brtan ma'i dbang phyug ma sngags dang phyag rgya dang ting nge 'dzin gyi nus pas bkug pa dang /
dbang phyug chen po ma hA de ba skye 'gro thams cad kyi mdangs 'phrog par byed pa'i chung ma dka' bzlog grub pa mo bkug pa dang /
'dod pa'i lha dran pa'i dga' rab dbang phyug gi chung ma dpal ldan phreng ba ma dga' ba mo bkug pa'o / /
de la ngo mthon gyi stobs kyis 'phrog pa'i rim pa ni 'di ltar yin te /
gang zhig snying rje chen po'i stobs kyis byang chub mchog tu sems bskyed cing pha rol tu phyin pa'i spyod pa rlabs po che'i sgo nas /
rang gi dam tshig skyong zhing gzhan la phan pa'i don du ma yang brtsam par bya ste /
lha chen po'i mtshan ma yod pa'i gnas su phun sum tshogs pa bzhi dang ldan pas /
sgo gsum byin gyis brlabs pas rigs kyi lhar bsgom zhing /
bdag dang 'gro ba sbyangs pa dang gsal bar bya ba dang /
dbang po bsam pa dang /
'phags pa la yan lag bcus mnyes par bya ba dang /
tshad med pa'i 'jug pa dang /
srung ba'i 'khor lo dang /
gzhi'i ting nge 'dzin dang /
rten gyi ting nge 'dzin dang /
sbyor ba'i ting nge 'dzin dang /
ye shes kyi dkyil 'khor dang /
mdun gyi dkyil 'khor dang /
gnyis su med pa'i dkyil 'khor la dmigs nas bzlas brjod la sogs pa'i mtshan rtags gsal ba dang /
khyab 'jug gi dkyil 'khor bri ste ba'i rnam lnga la legs par sbyar bas byugs pa'i 'dab ma brgyad kyis mtshan pa'i dkyil 'khor sngon po la me tog sngon po bkram zhing mchod pa thams cad kyi phyag rgya shes pa'i rdzas dang mchod pa thams cad kyi gtor ma'i phyag rgya shes pa'i rdzas rnams dang /
khyad par du lce pog dkar po bdun sbyor du byas pa'am spyan ras gzigs kyi ril bu dang /
rus sbal gyi snod du gi wang dang mngar gsum sbyar ba'i rgun chang dang /
g.yos sna dgu las sbyar ba'i gtor ma brtsam par bya'o / /
der rten gyi 'khor lo khyab 'jug gi sngags kyis bskor ba dang ba so'i mchod rten du sbyor zhing me tog sngon po dang /
bdug pa la sogs pas bkang ba'i rin po che'i snod dam kham phor gyi nang du bzhag nas /
rang gi sa bon dang sngags kyis bskyed pa'i dkyil 'khor rnams dgug gzhug dang mchod pa la sogs kyis mnyes par byas te /
rang gi sngags kyis brtan par byas na mtshan ma mthong bar 'gyur ro / /
de nas 'jigs pa'i gzugs kyis me tog sbyin par byed de gnas pa las /
dam tshig gi phyag rgya bstan zhing mchod nas /
sngags dang phyag rgyas zil gyis mnan cing mchod rten gyi nang du bcug ste /
snod kha sbyar ras sngon pos dkri bar bya'o / /
yang lha mo gnyis bkra shis ma'i rten gyi 'khor lo'i sngags kyis brgyan par gur gum gyis byugs te /
rin po che'i snod du me tog dkar pos bkang nas rang gi sngags dang phyag rgyas dgug par bya'o / /
sngags 'bum gyis me tog gi char 'bebs shing sgra sang sang sgrogs te /
gsang sngags 'bum gyis ni gzugs ston par byed do / /
de nyid zil gyis mnan cing dam tshig gi phyag rgya bstan par byas la /
dbang bskur zhing byin gyis brlab pa byas na dga' ba'i bzhin ston par 'gyur ro / /
de nas lha mos sgrub pa po la a la la zhes brjod cing rin po che sbyin par byed de mdun du gnas so / /
de la bka' bsgo ba byas pas bdag gi dbang du 'gyur te 'dod pa'i las 'grub par byed do / /
des ni sngags kyi tshul gyis 'jug cing rang gi lha chen po la yang gsol bar byed de 'khor dang bcas pa rnams bran bzhin du 'gyur ro / /
de bzhin du lha chen po'i gzhan gyi chung ma la sogs pa dbang du byed do / /
rgya cher rtsa ba'i rgyud las gsungs pa /
rnal 'byor de nyid bcom ldan 'das / /
rdo rje sems dpa'i sbyor ba yis / /
rigs kyi dkyil 'khor rnam sbyor zhing / /
bsgom bzlas cho ga gsal ba yis / /
dngos grub dbang phyug bde ba'i mchog /
bzung zhing gzhan la sbyin par byed / /
ngo mthon stobs kyis sbyor ba yis / /
mthu chen la sogs rmongs mdzad cing / /
longs spyod tshogs dang chung ma dag /
bdag gis spyod cing gzhan la sbyin / /
sgrub pa'i gnas mchog nyams dga' zhing / /
lha chen mtshan ma'i gnas yod pa'i / /
'bras bu me tog ljon pa'i tshal / /
chu bo'i ngogs su bsgrub bya ba / /
phun sum tshogs pa bzhi ldan pas / /
rdzas dang sa gzhi cho ga brtsam / /
dkyil 'khor sngon po gru bzhi la / /
sgo bzhi phreng ba khams dang bcas / /
dbus su pad+ma 'dab brgyad la / /
me tog sngon pos mngon par brgyan / /
sna tshogs mchod gtor nyer sbyar zhing / /
khyad par mchod pa dgram par bya / /
'khor lo ras la legs bris pa'i / /
rtsibs brgyad mu khyud nyis rim mdzes / /
gi wang sna ma'i khu ba dang / /
rams dang ren de'i rdzas bzhi yis / /
dbus dang rtse mo mu khyud byug /
khru gang tshad du bca' bar bya / /
dbus su haM maM he raM be k+Sha / /
shar du ma no ri ba suM / /
lho ru bruM k+Sha kruM tata Ta / /
nub tu suM bag Shan tsa ra / /
byang du ni raM d+haM me ha / /
mtshams su kruM d+haM ru baM si / /
uM thA shu Ta khaM b+ha be taT / /
na mo sarba su ga ta k+Sha /
mtha' lnga lnga yi mtshan ma bri / /
dbyangs dang gsal byed mu khyud la / /
khams kyi rgyud las grub pa yis / /
gnod mdzes me tog lnga ldan par / /
ba so'i mtshan ma 'khor lor bcas / /
legs gzhag bdug pa'i dri sbyor bsags / /
rdo rje sems sogs sbyor ba yis / /
mthu chen 'khor bcas dgug bya ste / /
dam tshig rdzas kyis mnyes pa dag /
sngags dang phyag rgyas brtan par bya / /
sde tshan dgu yi gsang sngags la / /
oM dang swA hA thog mthar sbyor / /
rtsa gcig gsal ba'i bzlas brjod kyis / /
rim bzhin dgug sogs las la sbyar / /
des ni mtshan ma 'jigs tshul ston / /
nag po drag chen khros pa'i tshul / /
'khor lo rtse gsum mda' dang gzhu / /
sgra sgrogs mkha' la 'pho ba las / /
rdo rje brjod gnon phyag rgyas bcing / /
mdun na me tog sbyin par byed / /
zil gnon dam tshig phyag rgya bstan / /
mchod cing dam tshig bsgrag par bya / /
rang gi gnas su phyin pa las / /
slar nyid mnan cing phyag rgyas bsdams / /
yul dang phye ste rin chen sgrom / /
mchod rten ras sngon dag gis dgab / /
oM aM b+hu ba ga ta na ra ya ni dza dzA /
dam tshig sngags kyis bskul byas nas / /
'khor lo'i mtshan ma bri bar bya / /
snga ma bzhin du brtsams pa las / /
gur gum bzang pos byug par bya / /
dbus su de bi sid+d+hi dzaH / /
phyogs mtshams mu khyud sngags mthun bri / /
gnod mdzes me tog dkar pos dgang / /
oM dang swA hAs mdzes brgyan pa'i / /
rang gi sngags dang phyag rgyas dgug /
gsang sngags 'bum gyi grangs tshang bas / /
mkha' las me tog char pa 'bebs / /
sgra skad sna tshogs sgrogs par byed / /
'bum tsho gnyis kyis mi sdug gzugs / /
gsum gyis legs pa'i gzugs ston 'gyur / /
gzugs 'dzin bkra shis pad+mo'i mdog /
dmar gsal rtse gsum pad+ma 'dzin / /
zil gnon dam tshig phyag rgya bstan / /
dbang bskur byin gyis brlab par bya / /
dga' ba'i bzhin mdangs rgyas pa yis / /
sgrub pa po la slar smras pa / /
ngo mtshar chen po a la la / /
lag gi rin chen sbyin par byed / /
mdun nas bsgo ba dbang bskur te / /
'dod pa'i las rnams grub par byed / /
sngags kyi sbyor ba'i mthu nyid kyis / /
gsang sngags dkyil 'khor 'jug par 'gyur / /
phyag rgya dgrol ba'i cho ga yis / /
mthu chen lha la gsol 'debs shing / /
slar yang 'khor bcas tshogs pa yis / /
dran bzhin 'dod pa kun grub mdzad / /
oM haM tsakra na ya ra ni bisnu kam+ba lad+ha ha rU pa hUM phaT swA hA /
oM na mo bi mu sa ma de bi kaM pa la ra da nan hUM smr-i ta ya phaT swA hA /
'khor lo rtse gsum phyag rgya che / /
sgrub pa'i las la sbyor bar 'gyur / /
dbang phyug bde ba gnas mdzad pa'i / /
rdo rje sems dpa'i rnal 'byor pas / /
dkyil 'khor sngo nag gru gsum la / /
dbus su tri shUl mtshan mas brgyan / /
gru bzhi sgo dang mtshams su bcas / /
pad+ma me 'od phreng bas bskor / /
mchod pa'i rgyan rnams thams cad kyis / /
sna tshogs nye bar mdzes byas te / /
nyi ma mu tig sgron ma'i rdzas / /
rus sbal snod du gzhag ste dgram / /
dri sna lnga yi bdug pa dang / /
dri sna bdun pa'i ril bu dag /
bdud rtsi gi wang mar dkar dang / /
nya phyis snod bcas gzhag par bya / /
gro ga sogs la bris pa yi / /
'khor lo rtse gsum mtshan ma can / /
lte ba rtsibs brgyad mu khyud gnyis / /
sor tshad bcu gnyis tshad du bya / /
dbus su kaM shI shwa ra ya / /
shar du ma hA de ba ho / /
nub tu ba ri su tha g+ha / /
lho ru par+Na sha ba ri / /
byang du hUM phaT taT thu muM / /
mtshams su lam ba g+hu g+hu hUM dza / /
pra mo sa ra b+hin+da ya / /
ni nur rat+ta bri ha ra / /
hUM mthar swA hA thog mar oM / /
mu khyud yi ge lnga bcu can / /
rin chen snod mdzes sbrang rtsi can / /
me tog dri bcas gzhag bya ste / /
phyag rgya sngags kyis lha chen dbab / /
dgug gzhug 'khor lo la gnas bya / /
dbang phyug chen po drag po'i gzugs / /
rin chen nyi zla'i snyan cha phreng / /
sngo skya rab 'jigs thod pa thogs / /
mig gsum ral pa'i mtshan ma can / /
tri shUl dgra sta ral gri dang / /
thod pa sha khrag bkang ba 'dzin / /
'khor bcas sna tshogs gzugs dang sgra / /
sum 'bum sngags kyis gzugs ston 'gyur / /
dam tshig zil gnon phyag rgya sngags / /
las kyi rjes su mthun pas bsgrub / /
gnod brjid sngags kyis brgyal mdzad nas / /
phyag rgya'i tshogs kyis rmongs par 'gyur / /
lha mo ljang skya thod pa thogs / /
rgyan phreng na ra'i mtshan ma can / /
dbang bskur byin brlabs dga' mdzad nas / /
snyoms 'jug phyag rgya'i tshul du gnas / /
lha mo chags pas yid g.yos te / /
sgrub pa po la lhar gsol pa / /
'dod pa'i dngos grub ci bzhed pa / /
myur bar bskang ste bran du bgyi / /
gsang ba'i dkyil 'khor dam pa 'dir / /
bde ba'i ye shes bstan du gsol / /
phyag rgya dgrol ba'i las rnams kyis / /
dbang phyug chen pos bslang byas nas / /
dbang bskur dam tshig rab sbyor mthus / /
bde ba'i ye shes bskyed par mdzad / /
gtso bo bde chen a la la / /
rdo rje gsum mchog a la la / /
bdag cag ngo mtshar bde skyed mdzad / /
ci 'dod dgos pa bsgrub par bgyi / /
oM na mo bi tsa ra Ni ma hA de ba /
ma hA ru kaM ba la hi ha ha ha ha hUM phaT swA hA /
tri shUl phyag rgya sngags bcas kyi / /
las rnams kun la sbyor bar byed / /
sna tshogs gnas kyis brgyan dga' bar / /
sna tshogs lha mo'i tshogs 'phrul zhing / /
me tog dmar pos nyer mdzes par / /
dkyil 'khor dmar po bri bar bya / /
dbus su mda' yis mtshan phreng mdzes / /
bar khyams sgo dang bcas pa bri / /
gang ba'i bum pa rgyan tshogs tshang / /
rin chen snying po can nang du / /
sngags kyi 'khor lo gzhug par bya / /
rtse brgyad mda' yis mtshan byas pa'i / /
lte ba mu khyud phreng ba can / /
sor mo bcu drug ras la bris / /
dbus su d+haM haM hUM hUM hUM / /
shar du phreM phaT phaT tad twAM / /
lho ru sid+d+ha gre ta su / /
nub tu raM ta ma hri hi / /
byang du g+ha g+ha sa ra druM / /
mtshams su hu lu hu lu he / /
nA ga te sh+tsa ra ru ka /
saM b+ho ga ta tra ta tar / /
haHsde lnga lnga phyogs dang mtshams / /
mu khyud dbyangs dang gsal byed tshogs / /
dzaHhUM baM hoHsngags sbyor bas / /
lha chen phyag rgya gsal bar gdab / /
ser skya rin chen rgyan phreng mdzes / /
snang ba'i mda' 'dzin myos pa'i dpung / /
drag mo gnas rgyal rin chen skyes / /
'dod pa'i gnas la longs spyod 'phrul / /
gsang sngags rgyal pos bskul mdzad nas / /
sum 'bum grangs kyis gzugs ston 'gyur / /
oM d+haM kA ma de ba ru lu b+h+yo na mo b+h+yo /
ha ri sany+tsa ra g+haM saM b+h+yo b+h+yo b+h+yo hUM phaT swA hA /
mda' yi phyag rgya sngags bcas mthus / /
rang gi las la bskul bar 'gyur / /
rnal 'byor rab tu nyer sbyor nas / /
'dod pa'i las rnams gnas 'jug ste / /
mchod pa kun gyis brgyan pa'i gnas / /
der ni dkyil 'khor brtsam bya ste / /
gru bzhi dbang chen dbyibs 'dra ba'i / /
rdo rjes mtshan pa gser gyi mdog /
dbus su pad mtshan mu khyud can / /
bar khyams sgo dang bcas par bri / /
rtse brgyad 'khor lo mu khyud kyi / /
phreng ba gnyis dang ldan pa la / /
dbus su oM i iM sarba / /
shar du pra ma bri shaM ru / /
lho ru shAn+tiM nA gaM hUM / /
nub tu hUM phaT bri gu ti / /
byang du tri ga mu raM su / /
mtshams su bram ze ku ma ru / /
ga tra ru paM laM ba saM / /
ba ra ba ra saM ba ra / /
phaT kyi mthar thug sde dgu pa'o / /
gnas rer lnga lnga bri par bya / /
mu khyud yi ge lnga bcas mtshan / /
'khor lo'i rtse mor brgyan pa bri / /
gur gum dri bzang bsgos pa'i snod / /
rin chen rgyan gyis spras pa ru / /
'khor lo 'bras dkar sngags bcas gzhug /
rang sngags phyag rgya dgug cing gzhug /
zil gnon dam tshig phyag rgya bstan / /
mchod cing las la bskul bar bya / /
zhi ba gser mdog gdong bzhi pa / /
rgyan mdzes 'khor lo'i phreng ba 'dzin / /
gsang sngags sum 'bum grangs kyis ni / /
rnam pa gsum gyi rtags ston 'gyur / /
rmongs shing brgyal bar byas nas ni / /
lha mo dbang du bsdu bar bya / /
tshangs ma rin chen phreng ba 'dzin / /
mdzes pa kun gzugs gser gyi mdog /
dbang bskur byin brlabs rol par mdzad / /
lus bskyod dga' bde'i ye shes rgyas / /
oM pra ma ni g+ha ta pa ra hri na d+ha ya /
oM AHhUM hUM phaT swA hA /
'khor lo'i phyag rgya sngags bcas mthus / /
las rnams kun la sbyor bar byed / /
bzang po kun spyod rnal 'byor gyis / /
sa stengs rgyal po'i gnas bsdus phyir / /
dkyil 'khor dkar po rgyan ldan par / /
me tog dkar po gtor bar bya / /
dbus su pad+ma rdo rtse gsum / /
mu khyud bar khyams sgo bcas bri / /
'khor lo'i rtse mo brgyad dag la / /
rtse gsum rdo rjes mtshan pa ni / /
ras la sor tshad bcu bzhi pa / /
rams dang lhang tsher bsres pas bri / /
dbus su a a bi ma le / /
shar du in+d+ra b+hi ha ha / /
lho ru b+h+rUM su a a aM / /
nub tu tsaN+Di shwa ri twaM / /
byang du he he rut+ta ne / /
mtshams su na mo sha ke lu / /
he he mu ni taM T+ra T+ra / /
ba ra sa mo ba ra hUM / /
hUM gi mthu can gnas dgur dgram / /
mu khyud gnyis la gsal byed dbyangs / /
rgun 'brum la sogs me tog gis / /
dus gsum du ni mchod byas te / /
gsang sngags rgyal pos gzhug byas nas / /
sngags dang phyag rgyas brtan par bya / /
dbang po gangs ri mig stong pa / /
rdo rje rtse gsum rgyan phreng mtshan / /
sum 'bum sngags kyis las sbyor zhing / /
lha mo kun dang rol par mdzad / /
oM in+d+ra ye sang+g+ha ma nu ra ga k+Sha in+d+ra b+h+rUM /
g+he tat+ta g+he taTU ha ma ha no phaT swA hA /
rdo rje rtse gsum sngags kyi mthus / /
ci 'dod dngos grub thob par mdzad / /
gang zhig bzlas dang bsgrub pa dang / /
bsgom zhing gzung bar ma byas kyang / /
phyag rgya 'chang ba'i yon tan gyi / /
tshad gzung ba ni nus ma yin / /
bsrung dang rgyas sogs las rnams la / /
dbus mtha' lha dang bsrung sngags dang / /
yi ge brgya pa ming sngags spel / /
khyim du legs par mchod byas na / /
bu 'dod pas ni bu rnyed cing / /
dpal 'dod pas ni dpal thob 'gyur / /
tshe dang bang mdzod rgyas pa dang / /
nad med rtag tu bde bar 'gyur / /
zhes gsungs te /
de ltar lha chen po'i tshogs rnams dbang du mdzad nas bran bzhin du 'gyur te /
bdag gi 'dod pa thams cad skong zhing de nyid las dag pa'i rnal 'byor pas gzhan la yang sbyin par mdzad do / /
yang 'jig rten gsum gyi rgyal srid ma lus pa rnams la longs spyod pa'i phyir /
ma lus 'jig rten gsum rgyal srid / /
'jig rten dbang phyug kun dang bcas / /
mngon 'thon stobs kyis phrogs nas kyang / /
de ni dad la sbyin par byed / /
'jig rten gsum po ma lus pa na yod pa'i rgyal srid lha'i rgyal po dang /
klu'i rgyal po dang /
mi'i 'khor los sgyur ba dang /
gnod sbyin gyi rgyal po la sogs pa'i yon tan rnam par 'phrul pa dang /
rang gi las las grub pa'i rdzas dag kyang bsdu bar mdzad na gzhan ni lta ci smos /
de yang rtsa ba'i rgyud las /
rnal 'byor de nyid bcom ldan 'das / /
rdo rje sems dpa'i sbyor ba yis / /
rigs kyi dkyil 'khor gsal byas nas / /
bzlas bsgom cho ga rdzogs mdzad cing / /
'jig rten bkod pa nyams dga' bar / /
phun sum tshogs pa'i dgos pa 'grub / /
rin chen bum pa bzang po mdzes / /
cha rigs nyi shu rtsa bdun ldan / /
dkyil 'khor re'u mig dgu pa yis / /
gnas dgur mchod pa'i rgyan bcas dgram / /
bsnyen sgrub bzhi yi rim pa yis / /
rang rig lha yi gsang sngags la / /
sbyor ba spel te brjod byas na / /
'bum tsho gsum gyis 'grub par 'gyur /
na maHar+tha sid+d+hi g+ha ha na lo tsa na ma ma sid+d+ha ku ru ku ru hUM hUM phaT phaT swA hA / /
bdun phrag nyi shu rtsa dgu yis / /
las la sbyor zhing dngos grub blang / /
bum pa bzang sogs las rnams kun / /
'di yis 'grub par the tshom med / /
ces so / /
de ltar na las chen po dag kyang 'grub na gzhan ni lta ci smos te /
tshangs pa 'jug sel dbang chen gyi / /
mchog gi dbang phyug dam pa dag /
kun nas phyogs te myur sbyin na / /
longs spyod gzhan lta smos ci dgos / /
khams gsum kun gyi bdag po tshangs pa chen po dang /
lha rnams kyi slob dpon 'jug sel dang /
'dod khams kyi bdag po dbang phyug chen po dang /
sa steng gi bdag po sbyin bdag gi mchog ste dbang po dang /
gzhan 'phrul dbang byed kyi bdag po dga' rab dbang phyug dam pa'o / /
'dod par bya ba'i 'bras bu ni mchog gi las la spyod pa ste /
de yis mi sbyin ci yang med / /
sangs rgyas don du bya ba kun / /
mi bya ba ni gang yang med / /
sbyin pa dang ni byed pa'ang yin / /
de kho na nyid kyi don la gnas shing bsnyen sgrub kyi yan lag ldan pa'i spyod pa 'dis ni rnam par grol ba'i 'bras bu skyed cing thams cad 'grub bo / /
mchog gi dngos grub kyi don du thams cad la longs spyod de gzhan la yang sbyin par bya zhes pa'o / /
ji ltar de dag 'grub bam zhe na /
sangs rgyas byang chub sems dpa' yang / /
phyogs nas kyang ni sbyin byed na / /
las mchog dag ni rab 'byam dang / /
dngos grub gzhan lta ci zhig smos /
'jig rten pa'i lha klu mthu bo che dang /
'jig rten las 'das pa'i 'phags pa nyan thos dang /
rang sangs rgyas dang /
byang chub sems dpa' dag gis kyang 'grub par mi nus pa'i sangs rgyas kyi che ba'i yon tan las byung ba dag rnal 'byor pas 'grub par byed de /
ci de kho na nyid kyi rang bzhin shes pa las byung ba yin pa'i phyir ro / /
de yang rtsa ba'i rgyud las /
zag med ye shes las byung ba'i / /
bde ba chen po'i gnas sbyor ba / /
de yis mi 'grub gang yang med / /
sangs rgyas byang chub dka' ba min / /
rang nyid byang chub sems sbyor bas / /
rang gi rang bzhin 'grub phyir ro / /
de yang /
'jig rten pa dang 'das pa yis / /
lta dman so so'i rgyud 'grub min / /
zhes so / /
de dag spyod pa'i phan yon bdag gi don du /
dngos grub mchog ni gdon mi za / /
sde rnams thams cad rab 'joms pa / /
gang zhig 'dod pas bya ba'i 'bras bu las mchog tu gyur pa de ni bde ba chen po'i sku las byung ba dag go / /
ji ltar na lam dang 'bras bu thams cad kyi mthar phyin pa ste /
nyid kyi che ba'i yon tan zag pa med pa'i ye shes la snang bas mi mthun pa'i bdud rnams sde dang bcas pa 'dul bar mdzad pas so / /
de yang gzhan gyi don du ni /
sangs rgyas kun gyi grub chen po / /
'khor los sgyur ba rab tu 'grub / /
de nyid rtsa ba'i rgyud las /
dpal ldan dngos grub mthar phyin rgyal / /
sangs rgyas rnam 'phrul rgyas pa'i tshogs / /
chos kyi 'khor lo bskor mdzad cing / /
bya ba thams cad ma lus grub / /
ces so / /
tshul ni /
sangs rgyas thams cad mnyam sbyor ba / /
mkha' 'gro sgyu ma bde mchog gis / /
sangs rgyas kun gyi rdzu 'phrul che / /
rnam par 'phrul pa rab tu 'jug /
le'u gnyis pa'i lta ba'i don bzhin du shes shing rtogs par byas nas lnga pa'i sgo nas yid ches par 'jug cing gsal bar gyur pas /
gsum pas phyag rgya chen po'i lam sgrub cing /
bzhi pas don bzhin du spyod na /
sku drug lhun grub kyi snang ba las byung ba'i sangs rgyas kun gyi rdzu 'phrul chen po ni /
rigs kyi dkyil 'khor chen po drug la sogs par 'phrul cing /
de la dbugs dbyung ba grangs med pa'i snang ba'i sgo nas sems can gyi don mdzad pa'o / /
gzhan yang mdzad pa sna tshogs kyis sems can gyi don spyod pa la /
mtshan nyid kyi theg pa la slob pas 'dul ba'i lam pa dag gi phyir /
la lar byang chub sems chen pos / /
la lar spyod dang mthun par 'gro / /
zhes pa'i tshigs su bcad pa gsum gsungs te /
gang zhig dus la lar thugs rje chen pos gzhi bzung ste /
byang chub mchog tu thugs rin po che rnam pa gnyis bskyed cing sbyangs pa dang /
dus la lar bsod nams kyi tshogs mang pos gzhi bzung ste /
lam rnam pa lnga sbyang ba'i phyir pha rol tu phyin pa'i tshogs dang byang chub kyi phyogs kyi chos sum cu rtsa bdun la spyod pa dang /
dus la lar dga' ldan gyi gnas su byang chub sems dpa' dam pa tog dkar por gyur nas lha rnams las mngon par mtho ba'i gnas su bzhugs te /
'od zer spros shing ting nge 'dzin gyi snang ba bsam gyis mi khyab pa la sogs pa ston par mdzad pa dang /
dus la lar sngon gyi smon lam dang /
'phral gyi thugs rje chen po mtshungs pa'i dbang gis phyogs bcu nas bskul ba'i sgra gsan nas nyid kyi sku glang po che'i gzugs kyis btsun mo sgyu 'phrul chen po'i lhums su zhugs nas 'khor rnams la chos ston pa dang /
dus la lar yul ya rabs lum+bi'i tshal du yum gyi mchan khung g.yas pa'i sgo dral te mun rum nas glog 'gyu ba bzhin du bltams te phyogs bzhir gom pa bdun bdun bor ba dang /
gzhon nu rol rtsed mdzad pa la sogs pas 'jig rten gyi bya ba mthar phyin par mdzad pa dang /
dus la lar khyim nas khyim med par rab tu byung ste dka' ba chen po spyod pa dang /
dus la lar byang chub kyi shing drung du rtse gcig pa'i ting nge 'dzin la gnas pas sgrib pa'i dri ma thams cad dag ste tshogs rdzogs pa dang /
dus la lar bdud bzhi'i tshogs bcom zhing rdo rje'i gdan la mngon par rdzogs par sangs rgyas pa dang /
dus la lar gdul bya'i rgyud dang mthun pa'i chos kyi 'khor lo rim gyis bskor bar mdzad pa dang /
dus la lar mu stegs kyi ston pa drug la sogs pa rnams thabs mkhas pa'i mdzad spyod kyis tshar bcad pa dang /
dus la lar sprul pa'i sku mya ngan las 'das pa'i tshul gyis gdul bya le lo can gzung ba dang /
chos thams cad 'dus byas kyi tshul du bstan pa'o / /
gzhan yang sprul pa'i dbang du byas na cig car stong gsum gyi 'jig rten rnams la thugs rje chen po'i mdzad pas don spyod do / /
yul la lar sems can thams cad byang chub kyi sems la bkod pa nas bzung ste /
yul la lar mya ngan las 'das pa'i tshul gyis don mdzad pa'o / /
de dag gi don ni rgya che ba'i sde snod dag las rgyas par gsungs so / /
gang zag dbang po khyad par du gyur pa dag la gsang sngags kyi theg pas don spyod do / /
skus 'dul ba rnams la ni /
la lar 'jig rten gsum rgyal ba / /
grub pa kun gyi dbang phyug nyid / /
dus la lar dang yul la lar sems can gyi don du ji ltar 'gyur ba bzhin du sku bstan te /
rtsa ba'i rgyud las /
la lar zhi la tshangs pa'i gzugs / /
la lar drag po gshin rje'i tshul / /
la lar mkhas pa'i gzugs kyang 'dzin / /
la lar dus mtha'i me ltar 'bar / /
la lar skye dgu'i mgon mdzad cing / /
la lar skye dgu 'joms par mdzad / /
la lar dkyil 'khor grangs med tshogs / /
la lar dpa' bo gcig par snang / /
la lar snod bcud bkod mdzad cing / /
la lar snod bcud stongs par byed / /
la lar zhi khro'i gzugs spro zhing / /
la lar dkyil 'khor sdud par mdzad / /
ces te gdul bya'i tshogs rnams la dkyil 'khor sna tshogs kyi sgo nas don bzhin du dbugs 'byin par mdzad pa'o / /
gang zhig gsung gi theg pas 'dul ba dag la ni /
la lar rtog pa thams cad mchog /
grub pa'i dbang phyug bla na med / /
phung po dang khams dang skye mched kyi bye brag ji lta ba bzhin du /
drang ba dang nges pa'i don gnyis las brtsams te theg pa rim pa mang du spros shing gsungs so / /
de yang rtsa ba'i rgyud las /
lta dman byis pa 'dren don du / /
rtog pa dman pa'i lam bstan te / /
gnas ngan dka' spyad zhan pa'i shugs / /
'khor ba'i ngan song gnas mi mthong / /
rtog pa'i sgrib tshogs gnas mtha' yis / /
rnam grol ye shes mthong mi 'gyur / /
cung zhig rnam grol las gzung ba'o / /
shes rab snying rje gnas mos pa'o / /
grol mdzad theg pa mtha' yas sgo / /
rnam thar sa la rab sbyor mdzad / /
bya dang spyod pa la mos pa / /
gsang sngags don spyod theg chen mchog /
rang gi ye shes gnas 'jug cing / /
sngags spyod rgya chen lhar sbyor ba / /
'jig rten bya ba rab grub ste / /
gdags pa'i 'bras can gyis mthar phyin / /
rab sbyangs shes rab blo mchog la / /
gsang ba zab mo'i tshul bstan te / /
rang gi bde chen dbang phyug mchog /
sna tshogs bkod pa grol bar snang / /
zhes so / /
yang mdzad pa rgya chen po'i sgo nas /
de la sogs pa mtha' yas mchog /
sangs rgyas kun bdag bde mchog gis / /
'dul ba'i thabs su nges pa'i gar / /
rnam par 'phrul pas dgyes shing rol / /
mngon du nyams su myong bas grub pa'i yon tan gyi mdzad pa mtha' yas pa'i sgo nas gzhan du spyod de /
sangs rgyas kun gyi bdag po bde ba chen po'i sku de nyid la /
sku gsung thugs yon tan phrin las kyis 'dul ba'i thabs sna tshogs rnam par grol bas nges pa'i don bstan cing spyod par mdzad do / /
de yang rtsa ba'i rgyud las /
sku dang gsung thugs yon tan dang / /
sna tshogs las byung phrin las kyis / /
'dul ba'i thabs su nges pa'i gar / /
thams cad don la rnam par grol / /
zhes so / /
gang spyod pa'i sgo nas 'bras bu'i mtshan nyid la bdag don lhun gyis grub pa'i tshul ni /
dngos grub chen po kun gyi mchog /
brtan pa dbang phyug chen po'i bdag /
gzugs dang tshe dang kha dog stobs / /
dpal ldan rdo rje sems dpa' bzhin / /
lam la rnam par spyod pa'i mthus / /
dngos grub chen po'i mchog 'grub ste / /
rtag tu rang gi rgyud la gnas pa'i dbang phyug brgyad dang /
dpal bzhi 'gyur 'grub pa'o / /
de'i yon tan gzhan yang /
'gro ba dag gis bsnyen bya zhing / /
de bzhin gshegs pa kun gyis mchod / /
lha mo kun gyi dpal ldan mchog /
rdo rje sems dpa' rab tu 'grub / /
dpal sangs rgyas thams cad dang mnyam par sbyor ba'i dngos grub thob pa 'di la /
khams gsum gyi skye 'gro kun dga' ba'i sgo nas bsnyen bkur byed de /
de bzhin gshegs pa kun gyis ni mchod par mdzad cing lha mo kun gyi gtso bor 'gyur te /
rdo rje sems dpa' bzhin no / /
gzhan yang 'bras bu yon tan dang bcas pa'i sgo nas gzhan don mthar phyin pa'i tshul ni /
sems can khams ni du ma dag /
ma lus par ni phyag rgyas 'debs / /
lha dang byang chub dka' ba rnams / /
brtan par sems can dag la sbyin / /
rnam par shes pa dang ldan pa'i phung po'i tshogs dang ldan zhing /
byed pa med la rang gi mtshan nyid 'dzin pa'i chos can dag ni sems can gyi khams so / /
de dag ma lus pa rnams la sku gsung thugs kyi phyag rgyas 'debs shing lha'i dngos grub dang /
bla na med pa'i byang chub dag brtan par sems can la sbyin par mdzad do / /
ci dus lan re tsam du'am zhe na /
sangs rgyas kun bdag bde mchog gis / /
sems can kun gyi don byed cing / /
ma lus lus pa med pa yi / /
bskal pa kun du srid par gnas / /
sku drug gi 'phrul pa de nyid kyi sgo nas sems can kun gyi don mdzad cing /
gcig tsam gyi don mdzad pa'i phyir yang bskal pa'i bar du gnas pa'o / /
de dag ni lam gyi sgo nas rnal 'byor pa'i mdzad spyod dang /
mthar phyin pa'i 'bras bu'i mdzad pas sems can gyi don bya ba'i rim pa bstan te /
de nas khyad par du le'u drug pa dang /
le'u bcu pa'i don yang 'brel to / /
de dag bsdus pa'i tshul du le'u'i mtshan nyid ni sna tshogs thams cad kyi skal ba bzang po mchog gi dngos grub ces bya ste /
dpal dam tshig gi rtog pa'o / /
rdo rje sems dpa'i rnal 'byor pas spyod pa dang sgrub pa'i las sna tshogs la sbyor zhing longs spyod pas na skal ba bzang po'o / /
de nyid 'bras bu'i mchog la longs spyod pas na mchog gi dngos grub ste /
lha mo'i dkyil 'khor dang mi 'byed pa'i dam tshig la longs spyod pa'o / /
le'u bzhi pa'i don rnam par bshad pa'o // //
gang dag gi don du gang gis gang ltar byung zhing gang zhig bshad pa'i mtshan nyid ni /
sngon byung ston pa'i dgongs mdzad dang /
khyad par gyi gleng gzhis yid ches par bya ba dang /
rjes su 'jug pa'i bya bas don nyams su blangs pa'i phyir /
le'u lnga pa'i ting nge 'dzin gyi rim pa gsungs so / /
de yang rtog pa bdun pa las /
cho 'phrul bkod pa'i gling gzhi yis / /
'jug pa po rnams yid ches mdzad / /
rjes mthun bsgrub par bya ba'i chos / /
ting 'dzin ye shes gnas la sbyor / /
mtshan bcas mtshan med rim pa bzhin / /
khyad par mngon sum gsang gsum sku / /
zhes so / /
de yang cho 'phrul bkod pa'i gleng gzhi ni bskal pa bzang po rgyan gyi dus su /
sangs rgyas dpal sde bzang po'i bstan pa la dge slong grol ba'i rgyal mtshan gyis de bzhin gshegs pa'i gsung rab la log par spyad pas dregs byed sde can chung ma nyi shu dang bcas par byung ngo / /
de la sogs pa nyon mongs pa spyi'i lam pa dag gdul ba'i don du stong pa chen po'i ye shes kyi snang ba rigs thams cad kyi bdag nyid drug pa rdo rje 'chang chen po de nyid rdo rje sems dpa'i cha lugs kyis lha mo nyi shu'i tshogs dang bcas par rnam par 'phrul te snang ngo / /
de dag gi gleng gzhi rgyas par ni rtsa ba'i rgyud las rgya cher bstan to / /
'dir ni cung zhig tsam gsungs pa'i don bshad par bya ste /
dang po sku dang ye shes kyi mtshan nyid ni /
'di yi rnal 'byor bcom ldan 'das / /
rdo rje sems dpa' de bzhin gshegs / /
sangs rgyas thams cad mnyam sbyor ba / /
mkha' 'gro sgyu ma bde ba'i mchog /
nye bar mngon sum par snang ba'i dbang po drug gi spyod yul 'di dag rang byung gi ye shes chen po'i snang ba yin te /
de nyid la rang gi ye shes chen pos rnam par sbyor bas rtogs pa mngon du gyur nas che ba'i yon tan thams cad la mnga' brnyes nas /
bcom ldan 'das rdo rje sems dpa'i skur snang zhing de bzhin gshegs pa thams cad kyi rang bzhin no / /
de nyid kyi tshul ci zhig ce na /
gang zhig sangs rgyas gnyis kyi rnam pa'i sgo nas thams cad la mnyam par sbyor zhing mkha' 'gro sgyu ma bde ba'i mchog gi ngang tshul can no / /
sa ma yo ga'i sgras thams cad mtshon pa'i dbyings can te /
sen d+ha pa'i sgra bzhin no / /
mkha' 'gro'i rnam pa'i gnas skabs lngar 'jug par byed de /
ye shes shugs kyis mkha' la 'gro ba dang /
rdzu 'phrul stobs kyis mkha' la 'gro ba dang /
grub pas mkha' la 'gro ba dang /
rang bzhin gyis mkha' la 'gro ba dang /
las kyis mkha' la 'gro ba ste /
de dag thams cad kyang bde ba mchog gi rang bzhin no / /
de las sku rnam pa drug gi tshul du snang ste /
yang dag grub pa gcig pu nyid / /
ji ltar 'dod pa bzhin du sbyar / /
chos thams cad dbyings skye ba med pa rang gi mtshan nyid yang dag pa'i tshul rnam par gnas pa de nyid ji bzhin pa'i ngo bo shes par bya ste /
shes rab rnam pa gsum gyi sgo nas rtogs shing grub pa la gnyis su med pa'i don gyis gcig pu nyid du gnas pa'o / /
de nyid las rang nyid kyi che ba'i yon tan mi zad pa'i snang ba dang /
gzhan gyi rgyud la snang ba'i don grub pa'i tshul du /
ji ltar 'dod pa bzhin du sku rnam pa gnyis kyi snang ba sna tshogs kyi rnam par sbyar ro / /
de nas sku drug lhun gyis grub pa'i mtshan nyid de bsdus pa'i don gyis gnyis su med pa'i sku dang /
rnam par 'phrul pa'i sku dang /
bde ba chen po'i sku dang gsum du'ang sbyar te /
de dag sku gsum spyi'i mtshan nyid bstan pa zhes kyang bya'o / /
de yang rtsa ba'i rgyud las /
sku dang ye shes gnas sbyor ba'i / /
rnal 'byor chen po bcom ldan 'das / /
de nyid rdo rje sems dpa' ste / /
sangs rgyas kun gyi bdag nyid yin / /
zhes pa dang /
rtog pa bdun pa las kyang /
yang dag grub pa gcig pu nyid / /
sangs rgyas bde chen kun 'dus pa / /
rnal 'byor zab mo sku gsum rdzogs / /
mkha' 'gro sgyu ma bde mchog bde / /
zhes so / /
da ni ston pa'i mdzad pa las dgongs pa'i don bstan pa'i phyir /
rtog pa'i cho ga thams cad la / /
grub pa'i dam pa mchog gi mchog /
gzhi las 'khrul pa'i 'gro ba dang / /
lam las 'khrul pa'i mu stegs pa la sogs pa'i rtog pa'i lta ba'i ri bo lnga dang /
ri bo drug dang /
ri bo nyi shu dang /
ri bo drug cu rtsa gnyis dang /
ri bo bcu gnyis dang /
ri bo bzhi dang /
ri bo bcu drug dang /
ri bo gnyis kyi mtshan ma de dag gnyen po'i rtog pas bcom zhing /
de la brten te 'jig rten pa'i dngos grub dang /
thun mong gi dngos grub kyi sgo nas mchog gi dngos grub kyi lam la sbyor ba'i phyir /
grub pa dam pa mchog gam /
mchog gi mchog bstan par mdzad do / /
de yang rtsa ba'i rgyud las /
rtog pa de nyid gzhom pa'i phyir / /
sna tshogs dkyil 'khor lha rnams dang / /
sna tshogs rgyud don gsungs mdzad cing / /
mchog gi dngos grub mchog la sbyor / /
zhes so / /
de yang thugs rje skye ba'i yul dang mthun par sprul pa'i tshul ni /
sna tshogs las kyi sbyor ba yis / /
cho ga sna tshogs 'dod pa yis / /
sems can rnams ni 'dul ba dang / /
bde ba thams cad bsgrub pa'i phyir / /
de dag gdul bya sems can gyi / /
rnam par rtog pa mtha' yas te / /
gcig dang gnyis dang gsum dang bzhi dang lnga dang drug nas bzung ste /
grangs med pa'i bar du gnas pas /
de dag 'dul zhing bde ba la dgod pa'i phyir /
sku gsung thugs yon tan phrin las sna tshogs kyi sgo nas las kyi sbyor ba so sor bstan cing /
dge slong grol ba'i rgyal mtshan la sogs pa'i nyon mongs pa spyi'i lam la gnas pa dag 'dul bar mdzad do / /
de yang rtsa ba'i rgyud las /
nyon mongs rnam par rtog pa'i tshogs / /
gcig nas bzung ste grangs med par / /
spyi yi lam pa gdul don du / /
rigs bdag sku la sna tshogs ston / /
cho ga sna tshogs bye brag gis / /
bde chen rdo rje 'dzin pa'i gnas / /
zhes so / /
'o na thugs rje chen po'i mtshan nyid dang po ji ltar zhe na /
bcom ldan rnal 'byor de nyid ni / /
sangs rgyas thams cad rnam 'phrul pas / /
sems can kun don rnam sprul na / /
myur du shin tu 'grub par 'gyur / /
de yang sku'i sgo nas 'phrul pa dang /
ye shes kyi sgo nas 'phrul pa dang /
rigs kyi sgo nas 'phrul pa dang /
gdul bya'i sgo nas 'phrul pa dang /
de dag thams cad mthun pa'i sgo nas 'phrul pa dang /
mi mthun pa'i sgo nas 'phrul pa'o / /
de yang rtsa ba'i rgyud las /
bcom ldan rnal 'byor de nyid las / /
sangs rgyas thams cad rnam 'phrul mdzad / /
sku dang ye shes rigs dang ni / /
phrin las mthun dang mi mthun tshogs / /
dkyil 'khor gcig la'ang sna tshogs skur / /
rnam 'phrul rang gi bya ba yis / /
sems can kun don rnam 'phrul zhing / /
zag med ye shes de bzhin nyid / /
ces so / /
de dag gis ni sngon 'byung gi dus su dkyil 'khor rnam par 'phrul zhing don mdzad pa'i mtshan nyid bstan pa'o / /
da ni rjes 'jug gi dbang du byas te le'u gnyis pa nas 'byung ba bzhin du shes pas de nyid kyi don la 'jug cing sgrub pa'i phyir /
ting nge 'dzin bsgom pa'i rim pas tshogs kyi dkyil 'khor la spyod par bya ste /
dang por rab 'bring gi dus su ni /
nyin re'am yang na zla re'am / /
yang na de bzhin lo rer ni / /
ji bzhin byin gyis brlabs nas kyang / /
sangs rgyas bde mchog gar bya'o / /
dang por rdo rje sems dpa'i gsang ba'i don rnam par bkod pa las gsungs pa bzhin du /
'gro ba thams cad la snying rje chen po'i blos dmigs te /
bdag dang gzhan sgrol bar dam bcas nas lus ngag yid gsum sbyor zhing nus mthu bskyed do /
sgo gsum byin gyis brlab cing gsal bar byas nas 'phags pa la tshogs bsags pa dang /
sems can la tshogs bsags pa dang /
srung ba'i 'khor lo dang gzhi'i ting nge 'dzin dang /
rten gyi ting nge 'dzin dang /
sbyor ba'i ting nge 'dzin dang /
dmigs pa gsum gyi ting nge 'dzin rjes su 'gro ba'i [(]rnam [,]rnal [)]'byor la sogs pas dus rab 'bring tha ma gsum gyi sgo nas phyag rgya'i rig ma byin gyis brlab par bya ste /
gnyis su med pa'i bde bas 'phags pa mchod cing sems can gyi don byas nas bde ba'i ye shes gzung bar bya'o / /
de yang rtog pa bdun pa las /
g.yon phyogs gnas las tshul bzhin du / /
ji ltar 'dod pa bzhin du sbyar / /
gar mkhan tshul 'dra sgyu ma'i rgya / /
de yang 'ja' tshon bzhin du gsal / /
'dod chags ye shes gsal ba'i phyir / /
'bar ba sna tshogs 'khrigs pa'i 'od / /
thim pas rgyal mor byin brlabs nas / /
ye shes dam tshig chen po yis / /
bde mchog sgyu ma'i brdas mtshon te / /
pad+mo rin chen ldan byas nas / /
dbyings kyi bde chen byung ba na / /
rang rig ye shes de la 'od / /
ji bzhin mkha' la gsal ba dag /
dri med nyi ma'i 'od pas 'tsher / /
byang chub sems de kun du dag /
khams gsum rab tu 'das nas kyang / /
ma lus nye bar khyab byas nas / /
'dod par bya ba rab tu mnyes /
'od 'dus thog ma'i gzugs la gzung / /
de dag dngos grub chen po bas / /
ji ltar 'dod pa'i nan tan bya / /
zhes so / /
de la tshogs bsags pa'i rten ni /
khams kyi rang bzhin thams cad dang / /
de bzhin srog dang rtsa las byung / /
rang gi lha yi cha lugs su / /
sgrub pa'i phyag rgya rab tu bya / /
dang po rgya chen po las khyad par gyi sgo nas ting nge 'dzin gyi dkyil 'khor la 'jug pa po dag gis dmigs pa'i don gsal zhing grub par bya ba'i phyir /
gser dngul zangs lcags la sogs pa rin po che'i khams las byas pa'am /
srog chags kyi rgyu las byung ba rwa dang ba so dang rus pa las byas pa'am /
rtsi shing gi rgyu las byung ba'am /
rang gi lha'i cha lugs dang mthun pa'i sku dang /
phyag mtshan dang dbu rgyan la sogs pa'i sgrub pa'i phyag rgya rab tu bya zhes pa'o / /
yang zab mo'i dbang du byas te /
thabs dang shes rab gnyis su med pa rnam pa gsum gyi sgo nas /
rlung rnam pa gsum dang 'khor lo bzhi dang dbang po drug gi snang ba dag ni khams kyi ngo bo yin la /
de la yi ge rnam pa gsum gyi 'phro 'du dang /
dga' ba bzhi'i 'phro 'du dang /
dbang po yul gyi 'phro 'du dag ni srog rtsa las byung ba'o / /
de ltar thabs dang shes rab gnyis su med pa'i rang gi lha'i cha lugs su bsgrub pa'i phyag rgya rab tu gnas par bya'o zhes so / /
de nyid la 'jug pa'i tshul gyis /
dkyil 'khor gang dang gang bsten pa / /
sna tshogs phyag rgya'i mchod pa yis / /
slob ma'i tshogs kun de dang der / /
mchod pa byas nas de sgrub po / /
rigs drug gi dkyil 'khor gang yang rung bar dbang dang dam tshig thob pa'i lha de nyid lhag pa'i lha ste /
de'i dkyil 'khor la ting nge 'dzin gyis gsal bar gnas shing /
sna tshogs kyi phyag rgya las 'phrul pa'i mchod pa'i tshogs rnams kyis dkyil 'khor mchod de bsgrub par bya'o / /
de dag gis ni ting nge 'dzin gyi dkyil 'khor gsal ba'i sgo nas tshogs bsags shing bsgrub par bya ba bstan te /
des ni le'u drug pa dang gsum pa'i don yang 'brel to / /
de yang rtog pa bdun pa las / /
rang gi ting 'dzin gsal ba yis / /
bsod nams ye shes tshogs bsags te /
de nyid sgrub pa'i las kyis ni / /
bde chen mtshan ma med pa'i sku /
zhes so / /
de ni dpal rdo rje sems dpa'i dkyil 'khor de nyid las rang gi dkyil 'khor dang mthun par rgya chen por sprul pa'i tshul bstan te /
de las gzhan yang rtog kun gyis / /
sangs rgyas thams cad rnam 'phrul ba / /
ci rigs pa ni sprul byas pa'i / /
gtam dag rab tu bshad par bya / /
dkyil 'khor gyi 'khor lo thams cad dang /
rnal 'byor ma'i rgyud thams cad dang 'di las rnam par spros te /
thams cad kyi spyi'i bdag nyid du gnas pa dang /
yang khyad par du rigs kyi dkyil 'khor chen po drug gi bdag nyid du gnas pa dang /
de las kyang khyad par du rang nyid kyi rigs bsdus pa'i dkyil 'khor gcig dang /
rtsa ba'i dkyil 'khor bzhi dang /
rnam par 'gyur ba'i dkyil 'khor bcu dang /
rim pa bzhin du bstan pa'i dkyil 'khor nyi shu dang /
rgya cher sprul pa'i dkyil 'khor sum cu rtsa drug gi byung tshul bsgrub par bya ba'i rim pa dang bcas par rtsa ba'i rgyud las rgya cher bstan te /
'dir ni bsdus pa tsam zhig gis lo rgyus bshad par bya'o / /
de ltar dkyil 'khor sna tshogs su snang ba yang sangs rgyas drug gi rnam par 'phrul ba yin la /
de nyid ni rdo rje sems dpa'i snang ba ste /
de nyid ni sangs rgyas drug gi dbugs dbyung gi mtshan nyid do / /
des na /
sems dpa' sangs rgyas kun gyi dngos / /
rdo rje sems dpa' bde ba'i mchog /
gsang ba mchog gi dgyes pa na / /
thams cad bdag nyid rtag tu bzhugs / /
'dod chags chen po'i sgo nas nyon mongs pa spyi'i lam la gnas pa dag /
rdo rje 'chang chen po nyid kyis 'dul bar mdzad pa'i mtshan nyid ni /
rdo rje sems dpa' zhes bya ste sangs rgyas drug gi rnam pa can no / /
de dag gi rang bzhin ni /
'di ni rnal 'byor bcom ldan 'das / /
rtag pa dam pa brtan pa ste / /
rtag tu da ltar byung ba bzhin / /
ngo bo nyid ni 'da' bar dka' / /
sku drug lhun grub kyi sangs rgyas 'di nyid ni rnal 'byor chen po'i mtshan nyid can te bcom ldan 'das so / /
de nyid rtag tu rang gi rang bzhin gyis gnas shing 'gro ba'i don du bzhugs te bde ba chen po'i sku ni rang bzhin gyis ma 'gags par bde ba chen po rtag pa chen po'i dbyings su gnas pa dang gnyis su med pa'i sku ni gnyis med mnyam pa'i rnam par rtag par gnas pa dang /
ngo bo nyid kyi sku ni thams cad la khyab pa'i tshul gyis rtag par gnas pa dang /
ye shes kyi sku ni gsal ba rtse gcig pa dang bcas pas rtag par gnas pa dang /
longs spyod rdzogs pa'i sku ni yon tan thams cad kyis brgyan pa'i rten gyi sgo nas rtag par gnas pa dang /
sprul pa'i sku ni rgyun mi 'chad par 'byung ba'i sgo nas rtag par gnas pa'o / /
des na rtag pa dam pa brtan pa'o / /
de ltar sku drug gi rnam pa'i tshul gyis gnas pas na dam pa brtan pa'o / /
de nyid mi gnas pa'i mya ngan las 'das pa la bzhugs pas na rtag tu da ltar byung ba bzhin du mi 'gyur ba'i ngo bo nyid du gnas pas 'da' bar dka' ba'o / /
de yang rtsa ba'i rgyud las /
rnal 'byor chen po bcom ldan 'das / /
sku drug lhun grub rtag pa yis / /
rang bzhin ngo bo la gnas te / /
dus gsum 'gyur ba med par bzhugs / /
zhes so / /
de nyid kyi thabs sna tshogs kyi sgo nas gdul bya'i don mdzad pa'i tshul ni /
cho ga sna tshogs 'dod rnams la / /
las kyi sbyor ba sna tshogs kyis / /
sangs rgyas rdo rje 'dzin la sogs / /
'dul ba'i phyir ni byas pa yin / /
gang zag bsdus pa la dga' ba dang /
shin tu yang rgyas pa la dga' ba rnams la phan par bya ba'i phyir cho ga sna tshogs kyi sgo nas lha bsgom pa'i rim pa mi 'dra ba dang /
sngags dang phyag rgya mi 'dra ba dang sgrub pa'i rim pa dang /
phrin las kyi rim pa mi 'dra ba'i las kyi sbyor ba sna tshogs bstan te /
de dag ni sangs rgyas rdo rje 'dzin pa la sogs pa'i skus kun rdzob tu 'gro ba 'dul ba'i phyir byas pa yin no / /
de yang rtog pa bdun pa las / /
ji lta ji ltar 'dul gyur pa / /
de lta de ltar 'gro ba la / /
'dul ba'i thabs ni sna tshogs kyis / /
sems can don la rab tu sbyor / /
zhes so / /
da ni phan yon bstan pa'i phyir / /
sangs rgyas la sogs brtan g.yo kun / /
kun gyi dngos por 'di 'gyur ro / /
zhes pa la sogs pa gsungs te /
phyi nang snod bcud kyi dngos po 'di dag rten dang brten pa'i dkyil 'khor gyi rang bzhin te /
rdo rje 'chang chen po'i rang bzhin no / /
gzhan dag ni go sla ba'i phyir ma bshad do / /
dpal rdo rje sems dpas dbugs dbyung ba'i rnam par bshad pa'o / /
da ni chags pa'i mtha' dang bral ba ni zhi ba phyogs gcig pa'i mya ngan las 'das pa'i lam la zhugs pa rnams dang /
blo chung zhing shes rab zhan pa'i skye 'gro mtha' dag dang bskal pa gzung dka' ba'i dus su sangs rgyas stobs mchog seng ge'i bstan pa la /
dge slong bzod pa can zhes bya ba byung ste /
des yang dag pa'i don phyin ci log tu spyod pa'i dbang gis drag po mun pa'i tshogs zhes bya ba chung ma nyi shu'i tshogs dang bcas pa byung ngo / /
de dag gdul ba'i don du dpal rdo rje sems dpa' nyid las sangs rgyas rnam par snang mdzad kyi dkyil 'khor gyi 'khor lo snang zhing dbugs 'byin par mdzad do / /
de ltar byung ba'i dus ni /
'das pa'i dus na sngon byung ba / /
bdag nyid chen po rtag pa yis / /
gdul bya dang 'dul byed gnyis ka'i don du gsungs te /
'das pa'i dus ni bskal pa gzung dka'i dus su sangs rgyas stobs mchog seng ge'i bstan pa la /
drag po'i mun pa'i tshogs can byung ba'i gnyen por sangs rgyas rnam par snang mdzad kyi dkyil 'khor sngon du byung zhes pa'o / /
rgyu gang las byung zhe na /
bdag nyid chen por rtag pa'i lta ba 'dzin pas 'khor ba dag la sku gsung thugs rtag pa'i sgo nas don mdzad do / /
de las spyi'i mtshan nyid bstan pa'i phyir /
de bzhin gshegs pa'i gsung rab la / /
'gro ba'i tshul du sngon byung ba / /
rkyen gang gis byung zhe na /
don log par spyod pa dang /
log par rtogs pa rnam pa gnyis kyi sgo nas so / /
tshul ni nyon mongs pa spyi dang /
khyad par gyi lam la gnas pa'i 'gro ba'i tshul dang /
de 'joms par byed pa'i gnyen po'i tshul lo / /
yang thugs rje skyed pa'i yul de nyid ji lta bu zhe na /
de tshe sems can thams cad ni / /
shin tu stong pa nyid la brtson / /
'gog pa'i chos nyid la sbyor bas / /
'gags shing yongs su mya ngan 'das / /
bskal pa gzung dka'i tshe na sems can snying stobs chung ba dang /
shes rab zhan pa dang /
dbang po dman pa dag las kyi dbang gis phyogs gcig tu smin nas zhi ba phyogs gcig pa'i mya ngan las 'das pas rang gi don bsgrub pa'i phyir /
rgyu'i sgo nas shin tu stong pa nyid kyi lta ba la brtson pa dang /
lam gyi sgo nas 'gog pa'i chos nyid la sbyor bas 'bras bu'i sgo nas 'gags shing yongs su mya ngan las 'das te /
phung po lhag bcas dang lhag med kyi tshul du 'khor ba'i dngos po thams cad spangs te dgra bcom pa'i 'bras bu thob par 'dod pa'o / /
de la thugs rje chen po skyes pa'i tshul ni /
rnal 'byor de nyid bcom ldan 'das / /
rdo rje sems dpa' de bzhin gshegs / /
'gro ba thams cad rnam sbyang phyir / /
sangs rgyas sprul pa kun du bskyed / /
'khor ba las grol bar 'dod pa'i lta ba dman pa de dag rnam par sbyong ba'i don du dpal rdo rje sems dpa' nyid kyi sku'i rnam par 'phrul pa las /
chos kyi dbyings kyi ye shes kyi rang bzhin bcom ldan 'das dpal rnam par snang mdzad kyi rigs bsdus pa'i dkyil 'khor gcig dang /
rtsa ba'i dkyil 'khor gsum dang /
rnam par 'gyur ba'i dkyil 'khor bcu dang /
rim pa bzhin du bstan pa'i dkyil 'khor nyi shu dang /
rgya cher sprul pa'i dkyil 'khor sum cu rtsa drug dang /
bkod pa'i rgyan gyi dkyil 'khor lnga bcu rtsa brgyad de spyi'i grangs kyi dkyil 'khor bdun brgya bcu gsum la rdo rje sems dpa' dkyil 'khor bdun cu rtsa gcig /
rnam par snang mdzad dang /
he ru ka dang /
pad+ma gar gyi dbang phyug dang /
rdo rje nyi ma rnams la ni mtshungs par dkyil 'khor brgya nyi shu rtsa brgyad du shes par byas la /
rta mchog rol pa la ni dkyil 'khor brgya sum cur shes par bya ste /
de dag gi grangs dang dbye ba rgya cher bstan pa ni rtsa ba'i rgyud kyi le'u bdun pa dang /
brgyad pa dang /
dgu pa dang /
bcu pa dang /
bcu gcig pa dang /
bcu gnyis pa dang /
drug pa las bstan te /
'dir ni cung zhig bsdus pa'i rgyud yin pas de dag spro bar mi bya'o / /
des na sangs rgyas sprul pa kun du bskyed / /
ces bshad do / /
dkyil 'khor rgyas par bstan pa de dag las /
sangs rgyas rnam par snang mdzad kyi dkyil 'khor gang gi gnyen por byung zhe na /
de nyid 'gags pa'i gnyen por ro / /
de nyid tshul ji ltar zhe na /
zhi ba phyogs gcig pa'i mya ngan las 'das pa bsgrub pa'o / /
de dag par bya ba'i phyir de kho na nyid kyi don bstan te /
stong pa ma yin mi stong min / /
dbu mar yang ni mi dmigs te / /
mu stegs kyis brtags pa nyi tshe ba la sogs pa'i lta ba bsgrubs pa'i stong pa dang /
nyan thos kyis brtags pa'i gang zag gis stong zhing zhi ba phyogs gcig pa'i mtha' la gnas pa dang /
mdo sde pas brtags pa'i rgyu 'bras kyi mtha' chad pas bsgrubs pa'i rang gi lta bas rnam par dben pa'i chad lta dang /
rang rgyal bas bsgrubs pa'i ma rig pa bkag nas chos kyi khams kyi phyogs gcig bdag med pa'i ngo bo stong pa nyid du 'dod pa dag ni don bzhin du gnas pa ma yin te /
thun mong gi mngon sum pa dbang po drug gi yul du snang ba dang /
khyad par gyi mngon sum gsal bar nyams su myong ba dang 'gal ba'i phyir ro / /
'o na stong pa nyid chad par lta ba la sogs pa'i lta ba bkag pas rtag pa ther zug par gnas pa zhig gam zhe na /
de nyid ni so so'i skye bo'i rtog pa'i lta ba ste gzung 'dzin gyi rnam pas gnyis su brtags pa la spyod pa'o / /
de'i phyir sku drug lhun gyis grub pa'i ngo bo de yod par bden pas stong pa ma yin la /
de nyid rtog pa'i mtha' dang bral ba'i mi stong pa yang ma yin zhes pa'o / /
'o na mtha' rnam pa gnyis dang bral ba'i lta bas dbu ma'i don bsgrubs te /
byang chub sems dpa'i lam 'bras bu dang bcas pa la spyod dam zhe na /
de yang zag pa med pa'i bsod nams kyi tshogs las byung ba bya ba'i don du kun gyis ni rang gi de nyid gsal bar byed pa ste /
lus ngag gi spyod pa rnam par bsgrubs pa las byung ba bsod nams kyi tshogs bsags pa'i yan lag de dag ni gzhan gyis bskyed pa grogs su 'gyur ba'o / /
ye shes kyi tshogs de ni yang rang gi rang bzhin gsal bar ston pa'i sgo nas mthong ba zhig na /
'dir ni de mthong ba'i thabs med de /
mu bzhi skye 'gog dang gcig dang du bral la sogs pa'i gtan tshigs dag ni rjes su dpag pa'i sgo nas gzhal bar byed de /
de nyid ni yid dpyod kyi shes pa yin pa'i phyir ro / /
de ci'i phyir zhe na /
mngon sum sgyu ma'i dpe brgyad la rag las te /
de tsam gyi sgo nas ni nyams su myong ba'i don med par bde ba chen po'i sku mtshon par mi nus so / /
de yang bla ma dam pa'i gdams ngag gis mtshon zhing rang gi mtshan nyid thabs la brten pa dang /
shes rab la brten pa dang /
phyag rgya chen po la sogs pa'i sgo nas gsal bar nyams su myong zhing yid ches pa'i phyir ro / /
yang gang zhig mtha' la ltos nas /
dbus grub pa las mtha' ma grub pa'i phyir dbus kyang 'grub pa med de /
thams cad rang byung gi ye shes chen po'i snang ba gnyis su med pa'i bde bas khyab par gnas pa'i phyir /
dbu mar yang ni mi dmigs so / /
de nyid gsal bar bstan pa'i phyir / /
shes rab pha rol phyin sbyor ba / /
thabs kyis snying rje'i bdag nyid rnams / /
de bas de nyid snying rje'i thabs / /
shes rab pha rol phyin par gsal / /
chos thams cad ji ltar sangs rgyas pa'i don la phyag rgya gsum gyi sgo nas pha rol tu phyin par sbyor te /
bde ba chen po'i sku dang gnyis su med pa las thabs kyi dkyil 'khor rnam par 'phrul pa'i sku snying rje chen po'i bdag nyid can rnam par ston pa'o / /
de bas na de nyid la snying rje chen po'i thabs kyi dkyil 'khor dang bcas pa'i shes rab kyi pha rol tu phyin pa gnyis su med pa'i don can te /
sku gsum gnyis med kyi tshul du gsal ba'o / /
de yang rtsa ba'i rgyud las /
lta dman rnams kyi stong nyid dang / /
brtag pa'i ri bo gzhom pa'i phyir / /
chos kun dbu ma tsam sgo nas / /
de 'jug don phyin bstan par mdzad / /
drang ba'i lam la spyod byas pas / /
nges pa'i 'bras bu rnyed mi 'gyur / /
phyag rgya gsum la sbyor ba'i mthus / /
lhun grub snang gsal rang bzhin med / /
shes rab pha rol phyin don las / /
thugs rje thabs kyi dkyil 'khor gsal / /
zhes so / /
'o na don de nyid ston par mi mdzad cing dkyil 'khor sgom pa'i rim pa dang /
sna tshogs bshad pa'i bye brag rtog pa sna tshogs bstan pa ci las dgongs she na /
'jug pa po'i gang zag dbang po dang khams kyi bye brag sna tshogs pa rnams tha mal pa'i rnam par rtog pa las bzlog ste /
rtog pa'i sgo nas mi rtog pa'i don bstan pa'i phyir /
rtog pa med pa'i chos rnams la / /
sems can don du yongs brtags la / /
rnam par mi rtog la mos pas / /
thams cad rtog pas brtag par bya / /
de yang tshig dang pos ni rang bzhin bstan to / /
tshig gnyis pas ni dgos pa'i mtshan nyid bstan to / /
gsum pas ni lam la gzhug par bstan to / /
bzhi pas ni gnyen po'i nges tshig bstan te /
de dag ci'i phyir bstan zhe na /
rtog pa zhes pa'i nges tshig tu sbyar ro / /
de'i don ni rtog pa bdun pa las bstan te gong du bshad zin to / /
da ni dkyil 'khor thams cad du lha ma nyes par bya ba'i phyir bstod pa'i glu gsungs pa las dang por yon tan brjod pa ni /
brag ca yi ni sgra 'dra ba / /
chos kyi tshig tu de 'gyur te / /
de las theg pa chen po yi / /
yon tan yang dag rgyas pa glu / /
dkyil 'khor gyi ni lha rnams la / /
nyid kyi yon tan gyi sgo nas tshigs su bcad pa dag brag ca'i rnam pa bzhin du sgra mthar stong pa gzung zhing 'dzin pa med pas /
chos kyi de kho na nyid dam tshig gsum ston pa'i tshig tu de 'gyur te /
de nyid las de kho na nyid mtshon par byed pa'i theg pa chen po'i glu yang dag pa'i yon tan thams cad rgyas par byed pa 'di ltar dmigs pa chen po dang /
lta ba chen po dang /
ye shes chen po dang /
sgrub pa chen po dang /
phrin las chen po dang /
'bras bu chen pos gzhan las khyad par du gyur pa'i don rjod par byed pa'o / /
des ni sgra'i mtshan nyid dang /
don gyi mtshan nyid bstan to / /
des gang zhig la bstod ce na /
dus gsum pa yi dam tshig gsum / /
de bzhin gshegs pa thams cad bstod / /
mi 'da' ba'i don gyis na dam tshig ste /
dus gsum du mi 'gyur zhing rtag par bzhugs pa'i sku gsum gnyis med kyi sangs rgyas de bzhin gshegs pa thams cad kyi bdag nyid du gyur pa la bstod pa'o / /
de la dang por de bzhin gshegs pa'i rigs chos kyi dbyings kyi ye shes las byung ba /
sku'i dkyil 'khor gyi sgo nas don mnyam pa nyid las ma g.yos kyang thugs rje rgyun mi 'chad par ston pa'i phyir /
mnyam med mi g.yo mnyam nyid mchog gi chos nyid can / /
thugs rje'i bdag nyid 'gro ba'i sdug bsngal sel bar mdzad / /
yon tan mtha' yas dngos grub thams cad sbyin mdzad pa / /
dri med mi g.yo mnyam med dam pa'i mchog chos can / /
'di ltar snang ba'i chos thams cad ni don chos nyid mnyam pa nyid kyi sku ste /
yon tan thams cad 'byung ba'i rten gnas su gyur pa'o / /
de nyid kyi rang bzhin gyi sgo nas ni ngo bo nyid kyi sku zhes bya ba /
gsal ba'i sgo nas ni ye shes kyi sku zhes bya ste /
de gnyis gnyis su med pa'i sgo nas ni chos kyi sku'o / /
de la ni mtshan ma'i rnam par rtog pa gang gis kyang g.yo bar mi nus pas mnyam med mi g.yo zhes bya'o / /
'di ltar snang ba'i longs spyod rdzogs pa'i sku mtshan dang dpe [(]byed [,]byad [)]dang /
stobs dang mi 'jigs pas brgyan pa la ni mnyam nyid mchog gi chos nyid can zhes so / /
sprul pa'i sku mtshan dang dpe byad dang ldan pa dang mtshan dang mi ldan pa'i rnam pas thugs rje chen po'i bdag nyid 'gro ba'i sdug bsngal thams cad sna tshogs kyi sgo nas sel bar mdzad pa dang /
yon tan mtha' yas pa'i dngos grub thams cad 'gro ba la sbyin par mdzad pa'o / /
de ltar na sku drug po 'di dag ni dri med mi g.yo mnyam med dam pa'i chos mchog can no / /
da ni rdo rje'i rigs kyi dkyil 'khor gyi rnam pa me long lta bu'i ye shes kyi rang bzhin de bzhin gshegs pa thams cad kyi thugs kyi sgo nas mchod pa'i dpe dang bral bar bstan pa'i phyir /
yon tan shin tu phra ba'i cha la'ang tshad med de /
dpe ni nam mkha' dang yang bskrun du yod pa min / /
dngos grub mtha' yas mnyam med dpe dang bral ba rnams / /
sems can khams la dngos grub mchog rnams nges par stsol / /
bde bar gshegs pa'i yon tan gyi rnam pa ni ye shes rnam pa drug gi bdag nyid de /
de dag ni shin tu phra zhing rtogs par dka' bas na tshad gzung du med de /
dpe ni nam mkha'i khams kyis khyab pa tsam gyis kyang bskrun du yod pa ma yin pas na /
dngos grub mtha' yas pa 'byung ba'i gnas su gyur pa'o / /
de lta bu'i chos gang yang mtshungs shing mnyam pa med pa'i dpe dang bral ba de las sems can gyi don du dngos grub kyi mchog bde bar gshegs pa'i sku dang ye shes mi slu bar sbyin par mdzad do / /
rin po che'i rigs mnyam pa nyid kyi ye shes kyi rang bzhin yon tan gyi dkyil 'khor gyi snang bas smon lam dang thugs rje chen po'i sgo nas snang ba ni /
rtag tu dri ma med pa'i thugs rje'i shugs las byung / /
smon lam grub pa 'gag pa med pa'i chos nyid can / /
'gro ba'i don sgrub rab tu brtson pa mtha' yas pa / /
thugs rje chen po bdag nyid rtag tu rnam par snang / /
bskal pa mang por dka' ba spyad nas sgrib pa'i tshogs thams cad bsal zhing /
tshogs gnyis bsags pa'i mthus thugs rje chen po dang ldan par gyur pa dang /
lam sbyang ba'i dus su sems can gyi khams la dmigs te smon lam rgya chen po btab pa'i mthus de dang mthun pa'i mdzad pa gdul bya'i rgyud la snang ste phrin las mtha' yas pas 'gro ba'i don sgrub pa la brtson te /
yon tan gyi ngo bor sbyor bas thugs rje chen po'i bdag nyid rtag tu rnam par snang ba'o / /
yang pad+ma'i rigs so so kun du rtog pa'i ye shes kyi rang bzhin gsung gi dkyil 'khor gyis don dam pa'i dngos grub mchog mtshon pa'i phyir /
tshad med tshad dang bral ba shin tu rdzogs pa yi / /
bde bar gshegs pa'i go 'phang dam pa brnyes gyur kyang / /
khams gsum rnams la dngos grub mchog stsol mdzad pa yi / /
thugs rje'i spyod pa mi g.yo 'gag par yod mi 'gyur / /
lam mchog tu gyur pa la zhugs pa'i nus pa'i mthus 'bras bu mchog tu gyur pa brnyes te /
rang gi mdzad pa mthar phyin te bzhugs kyang 'gro ba'i don du thugs rje chen po dri ma med pas gzigs te don mdzad pa'o / /
yang las kyi rigs bya ba grub pa'i ye shes kyi rang bzhin gyi las kyi dkyil 'khor gyis dngos grub myur bar ston pa la sogs pa'i phyir /
e ma ho shin tu bzang po'i chos nyid mchog dang ldan / /
mchog sbyin rnams kyi nang nas go 'phang mchog brnyes pas / /
khams gsum rnams la rtag tu dngos grub mchog stsol mdzad / /
mgon po dus gsum sgrib pa med par rab mkhyen pa / /
dam tshig don gsum dngos grub dam pa bdag la stsol / /
thar pa mchog tu gyur pa'i lam gyi nang na mchog tu gyur pa ni 'di nyid kyi sgo nas /
mchog tu gyur pa'i 'bras bu skye ba gcig gis rab tu sbyor zhing brnyes par byed pa'i phyir ro / /
des na ngo mtshar du gyur pa ste shin tu bzang po'i chos nyid mchog dang ldan pa'i don to / /
'bras bu'i mdzad pa yon tan dang bcas par de nyid las snang bar bstan te /
khams gsum gyi skye 'gro thams cad la yang dngos grub kyi mchog stsol bas byang chub chen po'i lam la sbyor bar byed cing /
dus rnam pa gsum dag tu sgrib pa med pa'i ye shes kyis /
ji lta ba dang ji snyed pa'i rnam pa kun mkhyen te thugs rje chen po'i bdag nyid du bzhugs pas dam tshig gsum gyi dngos grub bdag la stsol zhes pa'o / /
de ltar bstod pa'i yon tan bstan pa'i phyir /
'di ni sangs rgyas thams cad kyi / /
yang dag yon tan rgya chen te / /
zhes pa la sogs pa'i tshigs su bcad pa gnyis gsungs te /
bstod pa'i rgyal po 'dis ni dus gsum gyi sangs rgyas thams cad kyi bdag nyid rdo rje 'chang chen po'i sku dang ye shes kyi rigs la sogs pa'i yon tan rgya chen po rjod par byed pa ste /
lan cig tsam brjod pas kyang sangs rgyas thams cad kyi dngos grub 'grub par byed na /
rang nyid rigs kyi dkyil 'khor du bsgoms shing /
don bzhin du bsam pa dang ldan pas dam tshig gsum gyi sgo nas brjod na smos kyang ci dgos zhes pa'o / /
'bru'i don ni go sla bas ma bshad do / /
de dag ni ston pa'i dgongs mdzad yon tan gyi bstod pa dang bcas pas bstan pa'o / /
da ni rjes 'jug gi dbang du byas te bsgom zhing bsgrubs pa las byung ba'i dngos grub kyi tshul bstan te /
sku ni lta bas mi ngoms pa / /
thams cad bdag nyid bstan nas kyang / /
legs so zhes ni grub pa yi / /
mchog rnams kun ni rab sbyin mdzad / /
rang gi dkyil 'khor mtshan dang dpe byad kyis brgyan pa lta bas mi ngoms pa'i yon tan gyi tshogs bstan te /
legs so zhes pa la sogs pa'i gsung sgrogs shing lung ston pa dang dngos grub kyi mchog sbyin par mdzad do / /
de nyid tshul ji ltar zhe na /
thams cad bdag nyid grub dga' dang / /
bsam pa thams cad yongs su rdzogs / /
sangs rgyas grub pa'i mchog kun dang / /
rnal 'byor dam pa'ang sbyin par mdzad / /
'jig rten pa'i thun mong gi dngos grub thams cad kyi bdag nyid ji ltar grub pa dga' ba bzhin du 'byung zhing /
bsam pa'i las thams cad yongs su rdzogs par byed pa dang /
mchog gi dngos grub sangs rgyas kyi sku dang /
thugs bde ba chen po'i ye shes rnal 'byor dam pa'ang sbyin par mdzad pa'o / /
de dag gis ni 'bras bu la brod pa bskyed pa'i tshul du rjes su 'jug pa po'i gang zag gis gzhung bzhin du bsgrubs pa'i dngos grub thob pa'i yon tan bstan pa'o / /
da ni nyams su blang ba'i thabs bstan te /
de nas de yi sgrub pa dang / /
shin tu rtag pa'i dngos grub dag /
gang gis srid pa 'di nyid la / /
dngos grub shin tu rtag thob bshad / /
de nas thung ngu'i sgra de ma thag tu 'gyur la ring po'i sgras bkra shis kyi tshig tu 'gyur te /
de ma thag tu sgrub pa'i bkra shis kyi don to / /
dngos grub rnam pa gnyis las byung ba'i 'bras bu'o / /
de 'grub par byed pa'i thabs ni bsnyen sgrub yan lag bzhi la sogs pa'i cho ga'i rim pa'o / /
des ni srid pa 'di nyid la phyag rgya chen po'i dngos grub la spyod par byed pa'o / /
bsnyen sgrub kyi rjes su 'gro ba'i cho ga ni /
rdo rje se gol gtogs pa yis / /
sangs rgyas thams cad bsdu bar bya / /
thal mo legs par sbyar ba yis / /
thal mo lan gsum rnam par brdab / /
sbyor ba dang ldan pas lce lag byin gyis brlabs pa la sogs pa sngon du 'gro ba'i tshul gyis /
rdo rje se gol lan gsum gtogs shing badzra sa mA dzaH'i sngags brjod pas ni ye shes kyi dkyil 'khor rnams bsdus shing byon par 'gyur la /
slar gshegs su gsol ba'i dus su dgyes pa'i thal mo lan gsum brdab cing badzra tu Sh+ya ho zhes pas dkyil 'khor gyi lha rnams gshegs su gsol ba'o / /
de ltar ye shes kyi lha rnams gshegs pa'i rjes la dam tshig gi dkyil 'khor dag kyang rim pa bzhin du bdag la bsdus te /
de nyid kyang nA da'i tshul du spos me'i du ba yal ba ltar rnam par mi rtog pa'i de bzhin nyid la gzhag par bya'o / /
de las slar rigs kyi lhar bsgoms nas /
dbang bskur zhing byin gyis brlabs te /
go cha dang go chings kyis bsrungs shing thun mtshams kyi mthar ldang bar bya ba'o / /
de nyid kyi spyod lam ni /
dbang po gang dang gang las gyur / /
de dag de yi ngo bor bya / /
rnal 'byor pa rang nyid spyod lam rnam pa bzhir ting nge 'dzin las mi nyams par bya'o / /
mnyam par gzhag pa'i sems kyis mtshan bcas dang mtshan med kyi sgo nas dbang po drug gi snang ba dag /
thabs dang shes rab yab yum gyi sku dang /
dbyings dang ye shes zung du 'brel pa'i tshul gyis mnyam par sbyor zhing gnas par bya'o / /
de yang rtsa ba'i rgyud las /
mig la sangs rgyas rnam par snang mdzad ces pa la sogs pa dang /
yang rtog pa bdun pa las /
dbang po yul du snang ba dag /
bde ba'i ye shes rnam par spyod / /
mtshan bcas mtshan ma med pa yi / /
rim pa gnyis kyi sgo nas 'jug /
rang gi ye shes gnas sbyor zhing / /
mtshan rtog kun las rnam par grol / /
zhes so / /
da ni bsgom bzlas kyi cho ga bstan pa'i phyir /
shin tu mnyam gzhag sbyor ba yis / /
sangs rgyas kun dang mnyam sbyor zhing / /
ji ltar mos pa'i chags pa dang / /
sha ta pa la sogs pa yis / /
ci nas yongs su mi skyo bar / /
rtag tu tshad med bzlas par bya / /
mtshan bcas dang mtshan med kyi rim pa gnyis kyi sgo nas mnyam par gzhag cing /
de nyid la sbyor ba'i tshul gyis dngos rtogs kyi sangs rgyas gnyis kyi sgo nas mnyam par sbyor te /
rigs kyi dkyil 'khor gang yang rung ba'i sgo nas ji ltar mos pa'i glu dang sil snyan dang bro gar gyi phyag rgyas chags pa'i tshul du mngon par spyod cing /
sha Ta pa'i glu dang sha ta dza ko ha'i glu dang /
tso sha pany+tsa ma'i glu dang ni ri dan+ta ka'i glu dang /
ri ta si ta'i glu dang /
surna pi pa ri'i glu rnams blangs te /
thun mtshams kyi bar skabs dag tu bzlas brjod gnyis sam thig le gnyis sam phra mo gnyis sam rnam dag gnyis kyi rnam pa gang yang rung ba dag ji srid mi skyo ba'i bar du byas te /
rtags rnam pa lnga mi gsal gyi bar du rtag tu gnas par bya'o / /
de yang rtsa ba'i rgyud las /
bsgom dang bzlas sogs cho ga yi / /
mtshan rtags gsal bar ma gyur par / /
shin tu mnyam gzhag sbyor gnas te / /
rigs kyi dkyil 'khor gsal bar bya / /
zhes so / /
de nyid nyams su blangs pa'i rim pa rgyas par ni /
dpal rnam par snang mdzad kyi gsang ba'i don rnam par bkod pa las shes par bya'o / /
de nyid kun du mi nyams par bya ba'i phyir /
kun du bkug nas thams cad du / /
sangs rgyas kun gyi gnas bsgoms pas / /
bdag nyid rtag tu rnam pa kun / /
sangs rgyas kun du dngos grub pa / /
rab tu mthong zhing dngos grub thob / /
dus dang rnam pa thams cad du bdag nyid rtag tu sangs rgyas thams cad kyi rnam par bsgoms nas /
dngos grub rab dang 'bring thams cad 'grub par 'gyur ro / /
de yang rtsa ba'i rgyud las /
kun du kun nas thams cad du / /
sangs rgyas kun gyi bdag nyid kyi / /
sangs rgyas kun gyi gnas bsgoms pas / /
sangs rgyas kun dang phrad par 'gyur / /
zhes so / /
de dag nyams su blangs pa'i phan yon ni nges pa'i theg pa'i gzhung du spyad pa po dag gis nges pa'i sangs rgyas dang /
dpa' bo dang mkha' 'gro ma'i tshogs dang /
rdo rje 'dzin pa'i rigs 'dzin pa'i gnas rnams tshe 'di nyid kyis 'grub par 'gyur ba'i phyir tshigs su bcad pa gcig gsungs pa yin no / /
da ni rjes su bstod pa'i phan yon bstan pa'i phyir /
sangs rgyas kun gyi yon tan bsngags pa rgya che ba / /
bstod pa'i rgyal po mchog 'di lan cig glur blangs pas / /
zhes pa la sogs pa'i tshigs su bcad pa gsum gsungs pa yin te /
bde bar gshegs pa'i sku dang /
ye shes kyi rigs dang /
mtshan ma'i sgo nas sangs rgyas thams cad kyi yon tan rgya chen por ston par byed pa'i glu 'di lan cig tsam blangs pas kyang dngos grub mi zad pa'i bde ba 'thob pa dang /
chos thams cad la dbang sgyur zhing de bzhin gshegs pa thams cad 'grub pa dang /
sku gsung thugs kyi dkyil 'khor la sogs pas sems can gyi rgyud rnam par grol bar mdzad do / /
dpal rnam par snang mdzad kyi dbugs dbyung ba'i don rnam par bshad pa'o / /
da ni gdul bya zhe sdang la spyod pa dag gi rgyu'i lam pa dang /
rkyen gyi lam pa dang /
'bras bu'i mtshan nyid can dag thun mong dang khyad par gyi don du rnam par gdul ba'i phyir thugs rnam par mi rtog pa me long lta bu'i ye shes la snang ba rdo rje rigs kyi dkyil 'khor gyi sgo nas dpal he ru ka'i dkyil 'khor du bstan te dbugs dbyung ba'i phyir /
'das pa'i dus na sngon byung ba / /
bdag nyid chen po rtag pa yi / /
zhes pa la sogs pa gsungs so / /
de yang dang por ni dus bstan te /
'das pa'i dus kyi bskal pa drug 'dzin gyi dus su sangs rgyas dpa' bo'i zla ba zhes bya ba 'jig rten du byung ngo / /
de'i bstan pa la slob dpon chos kyi 'khor lo la slob ma dge sbyong nag po zhes bya ba zhig yod de /
des yang dag pa'i don phyin ci log tu spyad pa'i dbang gis ngan song gsum du skyes shing /
de las thar nas bdud ma trang ru tra zhes bya bar gyur te /
'jig rten gsum po 'jig par byed cing / /
lha la sogs pa dang /
bstan pa dag kyang 'jig par byed do / /
de 'dul ba'i gnyen por dpal he ru ka'i dkyil 'khor sngon du byung zhes pa'o / /
rgyu gang las she na /
rtag par ther zug pa'i sgo nas 'khrul par spyad pas na ru dra nag po byung la /
sku gsum rtag pa'i ngo bo las ni dpal he ru ka'i ngo bo byung ba'o / /
de yang spyi'i mtshan nyid ni /
de bzhin gshegs pa'i gsung rab las / /
'gro ba'i tshul ni sngon byung ba / /
zhes pas gdul bya dang 'dul byed gnyis ka la sbyar bar bya'o / /
yang thugs rje skye ba'i yul ru dra'i mtshan nyid ni /
de tshe sems can thams cad ni / /
shin tu khro gtum gdug pa yis / /
'o dod 'bod par ltung bar gyur / /
rgyu'i lam la gnas nas nyon mongs pa zhe sdang gi sgo nas log par spyad pa'i dbang gis thun mong gi lam dang /
khyad par gyi lam pa dag lus shin tu khro ba dang /
ngag shin tu gtum pa dang /
yid shin tu gdug pa'i dbang gis 'o dod 'bod pa'i dmyal bar ltung bar gyur to / /
de las thar nas snga ma'i rgyu rkyen dang 'bras bu rig pa'i rnam pa zad cing rgyu mthun pa'i 'bras bu rnam par smin pa'i mthus /
bdud ma trang ru dra ru gyur pa de nyid bstan pa'i phyir /
de nas 'phos nas sems can de / /
bag chags kyis ni mtshams sbyor bas / /
shin tu gdug pa chen por 'gyur / /
blo ni bdud kyis byin brlabs nas / /
drag po'i las rnam par smin pa'i dbang gis drag po'i gzugs su byung ste /
yang drag po'i las kyis myos par gyur nas gdug pa chen po'i sbyor bas sems can la 'tshe bar byed do / /
ji lta bu'i sgom pa'i sgo nas she na /
rims dang dug dang dbyig dug dang / /
phra men ma dang gnod sbyin gdon / /
bdud dang rnam par log 'dren nyid / /
shin tu gdug pa chen por 'gyur / /
kha rlangs ngan pa las byung ba'i sbyor bas sems can gyi tshe srog rmongs par byed pa'i rims nyin gcig pa dang /
nyin gnyis pa nas bzung ste /
sna tshogs pa'i bar du snang ba dang /
dri rlangs ngan pa las byung ba'i dug gi sbyor ba lta ba dang /
reg pas gzhan gyi srog 'phrog pa dang /
rin po che'i tshul gyis gzhan slu bar byed do / /
rnam par 'joms pa dang phra men gyi sbyor sngags dang /
lus kyi sprul pa sna tshogs par 'phro ba dang /
gzhan yang gnod sbyin pho mo dang /
bdud dang log 'dren la sogs pa'i gdug pa chen po'i tshogs rnams myur du dbyung zhing gnas thams cad du khyab par byed pa'o / /
de'i las ni /
gnas gsum po ni 'jig byed cing / /
sgrub pa po rnams la yang za / /
lha la sogs pa'ang 'pho bar byed / /
bstan pa dag kyang 'jig par byed / /
ces pa'o / /
de ltar spyod pa'i las kyis 'jig rten pa'i lha rnams rim pa bzhin du skyabs su 'gro ba'i tshul bstan te /
de nas dbang por bcas pa'i lha / /
tshangs pa'i drung du nye bar dong / /
zhes pa la sogs pa'i tshigs su bcad pa gnyis gsungs te /
ri rab kyi rtse mo na gnas pa'i lha'i dbang po brgya byin dang nye dbang sum cu rtsa gnyis dang bcas pa rnams tshangs pa la skyabs su dong ngo / /
tshangs pa nyid kyis kyang skyabs mdzad par mi nus te /
dbang po dang bcas pa'i lha rnams khyab 'jug chen po'i drung du nye bar dong ngo / /
de dag gis kyang skyabs mdzad par ma nus te /
lha chen po mig gsum pa la skyabs su dong ngo / /
de dag gis kyang skyabs mdzad par ma nus te /
rdo rje 'chang chen po la skyabs su gsol lo zhes pa dang /
de yang rtsa ba'i rgyud las /
de nas ru tra de nyid kyis mkha' 'gro dang /
phra men gyi tshogs chen po bsdus te sbyor ba sna tshogs kyi sgo nas rbod gtong byed cing /
sngon gyi las la grub pa'i mtshon cha sna tshogs dang drag po'i gsang sngags kyis rgyal chen rigs bzhi'i lha rnams bcom nas sa steng gi ya thog tu song ste /
rtsub 'gyur gyi tshal na gnas shing sbyor ba sna tshogs kyi sgo nas rnam par rgyal ba'i khang bzangs na yang rgol bar brtsams so zhes pa la sogs pa'i tshig rgya cher gsungs so / /
yang rdo rje sems dpa'i sbyor bas /
sangs rgyas thams cad bsdu ba'i phyir / /
de nas bcom ldan rdo rje can / /
rdo rje sems dpa'i sbyor ba yis / /
zhes pa la sogs pa'i tshigs su bcad pa gnyis su gsungs te /
rdo rje 'chang chen po'i sku gsung thugs kyi sbyor ba dang ldan pas rdo rje se gol gyi sgras sangs rgyas thams cad bsdu bar mdzad de /
dpung pa gnyis ni rdo rje bcing ba'i tshul du bsnol te /
rdo rje se gol gtogs pa'i sgras thams cad snyan gsan dbab pa ni /
ci se gol gcig tsam gtogs pa'i sgras sangs rgyas thams cad bsdu bar nus sam zhe na /
sku gsung thugs kyi sbyor ba las byung ba yin pas khyad par gyi mthu dang ldan te /
de yi bka' tsam gyis skrag nas / /
'khor dang 'khor lo'i tshogs bcas pa / /
sangs rgyas thams cad gshegs gyur na / /
gzhan lta smos kyang ci zhig dgos / /
zhes gsungs pa yin te /
de ltar spyod la spyan drangs pa'i dkyil 'khor rnams kyis 'jig rten gyi khams rgyas par gang bar til gyi gang bu til 'brus bcer ba bzhin du bzhugs pa'i tshul du bstan pa'i phyir /
rdo rje se gol gtogs pa yis / /
'jig rten khams ni ma lus par / /
sangs rgyas rdo rje 'dzin bcas pa / /
kun gyis til 'bru bzhin du rgyas / /
zhes gsungs so / /
yang de dag gis gdan 'dzom chen po'i bka' bgros mdzad nas /
thugs rje chen po'i mdzad pa bstan par dgongs te /
shin tu gdug cing gtum pa la / /
zhi bas phan par mi 'gyur te / /
shes rab thabs kyi ngo bo yi / /
khro bor de bzhin gshegs kun mdzad / /
ru tra nag po la sogs pa'i khro bo'i gzugs can de dag la zhi ba'i skus 'dul bar mi 'gyur te /
shes rab dbyings kyi mtshan nyid dang /
thabs snying rje chen po'i rgyu las de bzhin gshegs pa thams cad gcig tu 'dus pa'i rkyen gyis 'bras bu'i khro bo'i dkyil 'khor du snang bar mdzad pa'o / /
'o na zhi ba'i skus mi 'dul ba khro bo'i skus kyang gdul bar nus sam zhe na /
khro bo'i tshul can khros pas kyang / /
'jig rten gsum dag sreg byed na / /
sangs rgyas thams cad khros pa yis / /
khams gsum ma lus smos ci dgos / /
nyon mongs pa rang ka mar 'dzin cing spyod pa'i khro bo rang rgyud pa dag gis kyang sa 'og sa steng sa bla'i 'jig rten gsum dag kyang sreg par nus na /
dus gsum gyi sangs rgyas thams cad gcig tu 'dus pa'i rang bzhin rdo rje 'chang chen po'i skus ni bcas bcos rnam pa gnyis kyi tshul gyis khro bo'i cha lugs su bsgyur te /
khams gsum ma lus pa rnams kyang skad cig tsam la sreg par byed pa ni smos kyang ci dgos zhes pa'o / /
de dag gis ni sngon byung ston pa'i dgongs mdzad gsang ba bla na med pa'i tshul bstan te /
rjes su 'jug pa'i rnal 'byor pas kyang mtshams kyi dkyil 'khor la sogs pa'i gnas skabs su de bzhin du bslab par bya'o / /
da ni sngon byung gi mtshan nyid dang rjes su 'jug pa'i rnal 'byor pas bya ba dag thun mong du bstan pa las dang por lha bskyed pa'o / /
de nas sne yi rtse mo la / /
yid ni yang dag brtan par gzung / /
sna yi dbugs ring dro ba las / /
rgyal ba'i phyag rgya'i sbyor ba byung / /
gnas skabs gsum gyi bye brag gis / /
phyi nang gsang ba gsum gyi sna'i rtse mo la yid rtse gcig pa la brtan pa'i rnam pa yang dag par gzung ste /
yi ge hUM ring po tsheg drag can drod rnam pa gsum dang bcas pa las bdud bzhi las rgyal ba'i rdo rje 'chang chen po'i thabs dang shes rab sbyor ba'i phyag rgyas dpal he ru ka'i sku gsung thugs kyi sbyor ba rnam par 'phrul pa'i dkyil 'khor dbyung bar bya'o / /
da ni 'bras bu mdzad pa'i mtshan nyid las dang por gtso bo'i cha lugs bstan pa'i phyir /
bcom ldan de nyid rnal 'byor pa / /
rdo rje khro bor gyur nas phyung / /
dpal ldan rdo rje he ru ka /
'bar bas thal bar rab tu 'jig / /
dpal rdo rje sems dpa'i sbyor ba dang /
thabs dang shes rab gnyis su med pa las rdo rje khro bo chen po'i skur bsgyur zhing phyung ngo / /
de nyid ji ltar zhe na /
yon tan gyi tshogs thams cad kyi dpal dang ldan zhing sku gsung thugs gnyis su med pa'i rdo rje 'chang chen pos mi mthun pa'i phyogs thams cad bcom zhing /
rnam thar sgo gsum gyi mtshan nyid kyis dgyes chags phrin las kyi bdag nyid du gyur pa don ye shes lnga'i mtshan las /
'bar ba chen po'i me'i dkyil 'khor gyis thams cad bsregs shing rlog par mdzad pa'o / /
gzhan yang sku mdog dang 'od zer la sogs pa'i sgo nas /
sems dpa' sngon po 'bar ba'i ngang / /
'od kyi dkyil 'khor dmar po 'bar / /
'jig pa chen po'i dus ltar drag /
dur khrod kyi ni me dang 'dra / /
thugs ye shes rnam pa lnga dang ldan pas /
rin po che bai DUr+ya sngon po'i kha dog la 'od kyi dkyil 'khor dmar po 'bar bas chags pa gnyis dang ma bral ba'i rtags mtshon pa snod kyi 'jig rten 'jig pa'i dus kyi tshe /
me la sogs pas sna tshogs 'joms pa bzhin du drag po'i skur gnas te /
dur khrod kyi me dang 'dra ba'o / /
gzhan yang khro bo'i cha lugs dang rgyan chas kyi rnam par brjid pa ni /
'bar ba chen po skra 'bar ba / /
thod pa mang po dbu rgyan can / /
'jig pa chen po'i dus ltar drag /
dur khrod bzhin du rab tu 'jigs / /
khro la sogs pa'i tshul ldan pa / /
zhal rnams sna tshogs 'gyur ba dang / /
smin ma khro gnyer bcas par bsgyur / /
'bar ba'i lta bas gar byas pas / /
dpal chen po'i sku la rang nyid kyi yon tan snang ba las grub cing /
gzhan 'dul ba'i don du byung ba'i rngams brjid sum cu rtsa gnyis dang /
khro rtags drug cu rtsa gcig dang /
gar rnam pa dgu'i mtshan mas brgyan te /
rdo rje 'bar ba'i skra gyen du brdzes shing /
spyan mig nyi zla'i dkyil 'khor bzhin du 'bar ba las 'od 'phro ba /
thod pa'i phreng ba la sogs pa dbu rgyan rgyan cha sna tshogs kyis mtshan pa /
dur khrod kyi chas chen po brgyad kyis brgyan pas 'jigs pa chen po'i dus ltar drag cing /
dur khrod bzhin du rab tu 'jigs pa'i zhal bzhi khro ba la sogs pa'i tshul gyis sna tshogs par 'gyur zhing /
drag po dang /
rmongs pa dang /
chags pa dang /
zhi ba'i tshul du rab tu gnas la /
smin ma'i rtse mo gyen du bteg cing dga' ba'i rang bzhin gyis gnas la stobs bcu'i sgo nas khro gnyer bcu'i brjid pa /
'bar ba'i gar thabs rnam pa bzhis bskyod cing gnas pa'o / /
de yang rtsa ba'i rgyud las /
khrag 'thung mthing nag 'jigs pa'i zhal / /
'bar ba chen po'i 'od zer can / /
zhal g.yas zhi ba'i rang bzhin dkar / /
dbus ma mthing nag drag po'i zhal / /
g.yon pa rmongs byed ser po ste / /
rgyab ma chags mdzad dmar po'o / /
smin mtshams khro gnyer glog bzhin 'gyu / /
spyan dmar mche gtsigs 'jigs pa'i zhal / /
dbu skra sma ra ser nag mdzes / /
spu rnams rdo rje gyen du 'khyil / /
sgeg pa dpa' bo 'jigs su rung / /
dgod dang gshe dang 'jigs par byed / /
snying rje rngam dang zhi ba yi / /
sku gsung thugs kyi gar thabs can / /
zhes so / /
gtso bo'i phrin las kyi mdzad pa ni /
gu lang dbang chen nye dbang bcas / /
nyi zla gshin rje tshangs par bcas / /
gnas gsum dag ni 'bar byas nas / /
thal ba bzhin du rab tu bshig /
dbang phyug chen po gu lang gi gzugs kyis 'dod chags kyi lam la gnas pa dang /
lha'i dbang po sa stengs kyi dbang po ste /
nga rgyal gyi lam la gnas pa dang /
dga' rab dbang phyug gis thams cad gsal bas nyi zla zhes grags pa phrag dog la gnas pa dang /
khyab 'jug khro bas gshin rje lta bu zhe sdang la gnas pa dang /
tshangs pa gti mug gi lam pa dag bcom ste /
gnas gsum po'i tshogs rnams bsreg cing thal ba bzhin du gzhig par mdzad do / /
ci gang du 'di dag phyogs re 'dul ba'i don du bstan pa las 'dir kun 'dul bar mdzad ce na /
shas che ba'i dbang du dgongs pa dang gcig gi cha shas las byung ba'i phyir ro / /
yang phyag mtshan gyi sgo nas /
rdo rje rdo rje kha T+wAM ga /
dril bu'i sgra ni gsil ba yis / /
thams cad phab nas slar yang ni / /
thal bar 'gyur ba'ang 'tsho bar byed / /
'dir ni phyag dang po gnyis kyi mtshan ma smos te /
lhag ma dag ni le'u dgu pa'i gnas skabs nas ston to / /
de dag gsal bar ni rtsa ba'i rgyud las bstan te /
g.yas g.yon dang pos rdo rje dang / /
rdo rje kha T+wAM dril bur bcas / /
de 'og gnyis kyis 'jigs byed kyi / /
pags pa rlung gi tshul gyis bskor / /
gsum pa gnyis na mda' dang gzhu / /
g.yas kyi bzhi pas dung khrag 'dzin / /
g.yon gyi bzhi pas thod pa bzung / /
snying rje chen pos bkang ba'o / /
zhes so / /
yang gnas skabs la lar ni zhal gcig phyag bzhi pa la sogs pa'i rnam pas snang bar mdzad de /
de yang rtsa ba'i rgyud las /
la lar zhal gcig phyag bzhi la / /
g.yas gnyis rdo rje dung khrag 'dzin / /
g.yon gnyis thod pa zhags par bcas / /
rdo rje kha T+wAM se ral kha / /
la lar rdo rje b+han+d+ha dmar / /
kha T+wAM ga la rgyab brten bcas / /
zhes so / /
de ltar rdo rje 'chang chen po las byung ba'i he ru ka de nyid sku mdog dang zhal la sogs pa'i mtshan ma dang /
phrin las dang /
phyag mtshan gyi rnam pa dag gsal bar bstan pa'i rjes la /
cha lugs dang rgyan gyi mtshan nyid /
dur khrod bzhin du rab tu 'jigs / /
zhes pa'i don ni rtsa ba'i rgyud las /
glang chen stag gi pags pa yis / /
stod smad sku yi na bzar mnabs / /
klu rgyal thod pa'i phreng ba yis / /
sku yi gnas brgyad rnam spras shing / /
lha chen dpa' bo'i g.yang gzhi dag /
tsham ngam chen po'i na bzar gsol / /
sku la thal bas byugs pa las / /
khrag dang zhag gi ri mos mtshan / /
phyag rgya lnga yi mtshan pa las / /
snyan gong nyi zla rin chen phreng / /
zhes so / /
de ltar 'bar ba chen po'i sku 'jigs pa'i chu lugs rnam par 'gyur ba'i tshul gyis /
bdud dregs byed dang lha chen po'i tshogs thams cad dbang du byas te drag po'i tshogs btul nas /
sha khrag rus pa kun gsol zhing 'khor ba na gnas pa dag kyang brgyal bar mdzad de /
de ltar thal bar gyur pa dag thugs rje chen pos mi gtong zhing rnam par shes pa slar gzung bar byas so / /
ci dga' ba sna tshogs kyi las grub par byed de /
gong du lha chen po rnams kyis rnam par bstan cing /
yang de nyid dang mi 'dra ba'i rnam pa gzhan ston pa dang /
yang de dag gi skyabs mdzad cing /
de dag sgrog par byed ce na /
'gal ba med de de'i rang bzhin du gnas pa dang /
de 'dul ba'i rnam pa dang mthun par 'phrul pa dang /
de bzhin gyis nyen pa'i sdug bsngal la skad cig tsam gyis bde bar gnas pa'i skyabs mdzad pa dang /
yang de dang de nyid gnyis ka rnam par grol zhing byang chub chen po'i gnas su bkod pa la nyes pa'i skyon ci zhig yod /
che ba'i yon tan gyi khyad par las snang ba'i mtshan ma'o / /
de yang shes rab dang bral ba'i thabs mi srid de 'od kyi snang ba dang bcas pa'i myu gu las grib ma skye ba'i tshul du yum bskyed cing las la gzhug pa'i phyir /
de yi 'bar ba'i nyi ma las / /
byung ba'i grib ma mi bzad pa / /
bskyed nas ma lus bdud la sogs / /
gdug pa rnams kyi khrag za nus / /
de yang de'i don yang rtsa ba'i rgyud las /
rang nyid ngo bo las byung ba'i / /
kro d+hi shwa ri 'jo sgeg stabs / /
sku mdog sngo skya nam mkha'i lus / /
se ral kha yi tshul dag tu / /
kha T+wAM ga la rgyab brten bcas / /
lag pa g.yon pas thod pa thogs / /
g.yas pas ba dan gsum pa'i phyag /
rin chen 'bar ba'i rgyan gyis mtshan / /
phyung nas byin gyis rlob mdzad de / /
thabs dang shes rab ldan par gyur / /
dregs byed bdud la sogs pa yi / /
'byung po thams cad rmongs mdzad de / /
gdug pa'i tshogs kyi sha dang khrag /
ma lus yud tsam cig la gsol / /
zhes so / /
de dag kyang ston pa'i dgongs mdzad kyi dbang du ni de kho na ltar snang ba yin la /
rjes su 'jug pa'i dbang du ni sbyor ba'i yan lag dang /
rjes su sbyor ba'i yan lag gis rgyas par bsgom par bya'o / /
da ni shin tu sbyor ba'i rim pas 'khor bskyed pa'i phyir /
rgyal po de ni de dag dang / /
lhan cig dur khrod rnam par rol / /
thams cad rdo rjer mnyam sbyor ba / /
mkha' 'gro'i dkyil 'khor 'bar ba yis / /
dpal he ru ka ni chos bdun gyi bdag nyid dang ldan pas rgyal po chen po lta bu'o / /
'khor gyi lha mo dag ni de nyid kyi sku dang ye shes dang yon tan gyi snang ba las byung bas /
de dag dang lhan cig tu gnas shing dur khrod brgyad du rnam par rol lo / /
de dag kyang gang zhe na /
gau rI ma la sogs pa'i ma mo chen mo brgyad dang /
mda' 'dzin ma la sogs pa'i phrin las kyi lha mo bzhi dang /
me tog ma la sogs pa'i mchod pa'i lha mo bzhi dang /
rta mgrin 'phang mtho ma la sogs pa'i sgo ma bzhi ste /
lha mo nyi shu thams cad sku gsung thugs rdo rje'i ngo bor mnyam par sbyor ba mkha' 'gro'i dkyil 'khor 'bar ba'i tshogs dang bcas pa'o / /
de dag gi phrin las ci zhig mdzad ce na /
shin tu gdug cing khro drag pa'i / /
sems can khams ni rnam sbyangs nas / /
dag pa'i sangs rgyas zhing khams su / /
sangs rgyas byang chub dag la bkod / /
bdud ma trang ma ru tra la sogs pa'i nyon mongs pa spyi dang khyad par gyi lam la gnas pa dag gi sems can gyi khams rnam par sbyong zhing /
sangs rgyas kyi byang chub la bkod pa'o / /
de yang ji ltar zhe na /
dag pa'i sangs rgyas zhing la sbyor ba ste dpal he ru kas ni zhe sdang las skyes pa'i nyon mongs pa spyi'i lam pa dag 'dul bar mdzad pa dang /
lha mo gau rI mas zhi ba'i sgo nas thugs kyi phrin las kyis sems can zhe sdang gi khams la gnas pa dag rnam par sbyong zhing /
rdo rje'i rigs dag pa'i sangs rgyas kyi zhing khams su me long lta bu'i ye shes kyi rang bzhin sangs rgyas kyi byang chub la rab tu 'god pa'o / /
lha mo gzhan yang des 'gre ste tsau rI mas nga rgyal gyi lam la gnas pa rnam par sbyang ba dang /
pra mo has 'dod chags kyi lam la gnas pa rnam par sbyang ba dang /
bai ta lIs phrag dog gi lam la gnas pa rnam par sbyang ba dang /
puk+ka sIs gti mug gi lam la gnas pa rnam par sbyang ba dang /
tsaN+Da lIs nyon mongs pa spyi'i lam la gnas pa rnam par sbyang ba dang /
g+hasma rIs log par lta ba la gnas pa rnam par sbyang ba dang /
sma sha nIs the tshom dang yid gnyis kyi rnam par rtog pa dag sbyong bar mdzad pa'o / /
yang mdzad pa rgya chen po'i sgo nas /
khro bo'i dkyil 'khor bstan pa'i phyir / /
rdo rje 'dod khro la sogs kyis / /
rtog pa bla med thams cad kyis / /
nam mkha' dbyings kyi mtha' klas pa'i / /
sems can khams ni rnam par sbyangs / /
dpal he ru ka la khro bo chen po bcus bskor ba'i dkyil 'khor dang /
khro bo re res rigs kyi dkyil 'khor mdzad pa'i dkyil 'khor grangs med pa'i rnam par spros te sems can gyi rgyud sbyong bar mdzad pa'o / /
rjes su sgrub pa'i rim pa ni dpal he ru ka'i gsang ba'i don rnam par bkod pa las shes par bya'o / /
dpal he ru ka'i dbugs dbyung ba'i don rnam par bshad pa'o / /
da ni gti mug gi rgyu dang rkyen dang 'bras bu'i lam la nyon mongs pa spyi dang khyad par gyi mtshan nyid rtag chad kyi mtha' can log par lta ba la gnas pa rnams gdul ba'i don du mnyam pa nyid kyi ye shes la snang zhing /
de bzhin gshegs pa thams cad kyi gsung pad+ma'i rigs dpal pad+ma gar gyi dbang phyug gi dkyil 'khor gyis don mdzad pa'i tshul bstan pa'i phyir /
dang por dgongs mdzad kyi dus bstan te /
'das pa'i dus na sngon byung ba / /
bdag nyid chen po rtag pa yi / /
'das pa'i tshe bskal pa bcud ldan gyi dus su sangs rgyas pad+ma'i dpal 'jig rten du byung ngo / /
de'i bstan pa la dge slong rgyal ba'i mchog ces bya bas bka'i don phyin ci log tu spyad de /
rtag chad kyi mtha' la gnas shing /
log pa'i lta ba dang ldan pas ngan song rnam gsum du 'khor zhing sdug bsngal nyams su myong ngo / /
de las thar nas dregs byed mtha' la gnas pa zhes bya ba nyon mongs pa'i lam la zhen cing rang gi lta ba 'dzin par 'gyur ro / /
de 'dul ba'i gnyen por rdo rje 'chang chen po nyid kyi sku las dpal pad+ma gar gyi dbang phyug rnam par 'phrul pa'i gar thabs dang bcas pa'i dkyil 'khor chen po rnam par byung ngo / /
ci zhig las she na /
rang gi lta ba rtag par 'dzin pa'i rgyu dang rkyen gyis ni gdul bya'i rnam pa thun mong dang khyad par gyi tshogs snang zhing /
sku gsum rtag pa'i sgo nas 'dul byed kyi bde bar gshegs pa byung ngo / /
des na gdul bya 'dul byed spyi'i mtshan nyid ni /
de bzhin gshegs pa'i gsung rab las /
'gro ba'i don ni sngon byung ba / /
bka'i don phyin ci log tu spyad pa'i dus thugs rje chen po skye ba'i yul 'gro ba'i tshul du sngon byung ba dang /
de bzhin gshegs pa'i gsung rab ji bzhin par spyad pa'i mthus thugs rje chen po'i mtshan nyid de dang mthun pa 'phrul pa'o / /
de la thugs rje skye ba'i yul gyi mtshan nyid ni /
de tshe sems can thams cad ni / /
log par lta ba gnas par 'gyur / /
shin tu lta ba ngan pa yis / /
'o dod 'bod pa chen por lhung / /
bskal pa bcud ldan gyi dus kyi tshe de nyid na las kyi dbang gis skye 'gro ma lus pa thams cad nyon mongs pa gti mug gi lam la gnas shing log par lta bas kun du rmongs te /
rtag chad kyi mtha' la gnas pa dang /
de dag gi nang nas kyang dge slong rgyal ba mchog dang /
de'i rjes su 'brang ba dag ste de dag gi rgyu dang rkyen dang 'bras bu'i rnam pa dag gzigs pa'o / /
de dag gi gnyen por thugs rje chen po'i mtshan nyid ji ltar skyes pa ni /
rnal 'byor de nyid bcom ldan 'das / /
byang chub sems ni rnam sbyong phyir / /
pad+mo chags par sbyor ba yis / /
rdo rje chos su gnas par gyur / /
rdo rje 'chang chen po nyid kyis gsung gi rnam par 'phrul pa ni pad+ma'i rigs te /
gang zhig rang bzhin byang chub kyi sems rnam par dag pa'i ngo bo las gzhan 'dul ba'i thabs su rdo rje chos su snang ste /
ji ltar zhe na rtsa ba'i rgyud las /
sku mdog dkar la dmar zhad chags / /
zhal mang brgya phyed phyag gis mdzes / /
g.yas kyi pad+ma rdo rje dang / /
'khor lo rin chen dbyug sogs kyis / /
mtshan zhing g.yon pa'i phyag dag gis / /
pad+ma rkyang pa'i sdong bu 'dzin / /
mtshan sogs dpe byad bzang pos mdzes / /
nyi shu rtsa lnga'i 'od zer 'phro / /
rin chen la sogs rgyan phreng tshogs / /
dar gyi gos rgyan cod pan dpyangs / /
bkra shis skyil krung legs bzhugs shing / /
bsnyems bcas chags pa'i tshul du gzigs / /
zhes so / /
de yang rjes su 'jug pa'i dbang du ni /
pad+ma chags par sbyor ba'i tshul du yang /
rtog pa bdun pa las /
byin rlabs rigs kyi dbu rgyan gyis / /
rgyu yi mgon po rdo rje 'chang / /
dpal ldan pad+ma gar dbang phyug /
cha lugs mtshan ma rgyan gsal gyur / /
zhes so / /
ci skabs 'dir sangs rgyas snang ba mtha' yas la rdo rje chos la sogs pa ming gi bye brag mi mthun pa 'dogs she na /
de ni rang bzhin gyi bye brag chos zhes bya ba phrin las kyi sgo nas spyan ras gzigs kyi dbang phyug ces bya ba dang /
phrin las sna tshogs kyi 'bras bu'i sgo nas pad+ma gar gyi dbang phyug ces so / /
de nyid kyi rang bzhin gyi mtshan nyid ni /
ji ltar pad+ma dmar po 'di / /
chags pa'i nyes pas mi gos pa / /
de bzhin bag chags khams gsum gyi / /
nyes pa sna tshogs rnam par dag /
dper na pad+ma'i dkyil 'khor ni / /
'dam rdzab las skyes shing de dag gi dri mas ma gos pa bzhin du /
gsung pad+ma'i rigs kyi rnam par 'phrul pa byang chub sems kyi ngo bo rnam par dag pa las byung ba'i sku 'di yang khams gsum gyi nyes pa sna tshogs las rnam par grol ba'o / /
des na chags pa rnam pa gnyis dang ma bral ba'i tshul gyis spyod cing gnas pas na rdo rje chos zhes bya'o / /
de yang thabs kyi zhags pa'i rtsa ba'i rgyud las /
pad+ma 'dam bral skam 'thas rul / /
de ltar 'khor ba spangs spyod min / /
mtha' gnyis las grol rnam spyod pa / /
kun du snang ba mtha' yas sku / /
gsang ba theg chen bla med gzhung / /
de nyid dkyil 'khor rnam gsal ston / /
zhes so / /
de nyid kyi phrin las kyi mtshan nyid ni /
'di ni kun du gzigs pas na / /
rgyal ba'ang dbang phyug nyid du 'gyur / /
dpal ldan spyan ras gzigs kyi dbang / /
rdo rje sems dpa' de bzhin gshegs / /
gdul bya'i las ji lta ba bzhin du dbang po dang skye mched kyi bye brag rgya cher gzigs nas /
mthun pa'i sku gsung thugs kyi phrin las kyis gzhan gyi don mdzad par dgongs nas /
nyid kyi yon tan rnam par bkod pas bdud rnams bcom zhing /
dbang phyug brgyad dang ldan pas thugs rje chen po rtse gcig pa dang ldan te /
dus dang rnam pa thams cad du kun du gzigs par mdzad pa ni rdo rje sems dpa' ste /
de bzhin gshegs pa thams cad kyi bdag nyid yin pa'o / /
de'i tshul ni /
'dod chags thams cad dag pas na / /
mchog sbyin dam pa bcom ldan 'das / /
phyin ci log gi rtog pa las byung ba'i 'dod chags la sogs pa'i nyon mongs pa rnams la /
la las de nyid la spyad pas grol bar 'dod pa dang /
la las spangs pas grol bar 'dod pa dang /
la las sbyangs pas grol bar 'dod pa ni /
rnam par dag pa ma yin te /
de dag ma spangs par dag pa'i rang bzhin du mkhyen pa ni gsang ba bla na med pa'i don te /
de nyid la spyod pa'i sgo nas dngos grub mchog sbyin zhing dam pa grub par mdzad pas bcom ldan 'das so / /
yang phrin las sna tshogs kyi 'bras bu'i sgo nas /
'dul ba'i thabs ni sna tshogs kyis / /
sna tshogs pa ni 'dul bar mos / /
kun du spyan ras gzigs dbang rgyal / /
pad+mo gar gyi dbang phyug gyur / /
'gro ba'i tshul du 'dul ba'i don du gzugs kyi cha lugs sna tshogs dang ldan pa'i zhal phyag mang po dang /
sku las snang ba'i gzugs brnyan mang por ston pa'o / /
de yang le'u dgu pa las /
gar thabs rnam pa sna tshogs kyis / /
yongs su bsgyur zhing gar byas pas / /
pad+mo'i mtshan mchog pad+mor byas / /
phyag ni brgyad rnams 'khor lo bskor / /
zhes pa dang /
de bzhin gshegs pa kun la sogs pa'i gzugs mchog sna tshogs 'dzin zhes pa la sogs pa gsungs so / /
des na gang zhig kun du gzigs pa'i ngang tshul dang ldan pa de la de skad ces bya'o / /
de ltar phrin las sna tshogs kyi ngo bo de gang las byung zhing ji lta bu zhe na /
pad+mo sgyu ma rgyal po mnyam sbyor ba / /
mkha' 'gro sgyu ma bde mchog des / /
dbyings dang ye shes gnyis su med pa'i ngo bo thabs dang shes rab las byung ba de nyid ni sku gsum gnyis su med pa'i mtshan nyid can no / /
de nyid kyi snang ba pad+ma'i rigs kyi lha'i dkyil 'khor rnams ni mkha' 'gro sgyu ma mchog go / /
yang phrin las sna tshogs kyi sgo nas mdzad pa rgya chen po bstan pa'i phyir /
dpal pad+ma gar dbang la sogs pa / /
rtog pa bla med thams cad kyis / /
nam mkha'i dbyings kyis mtha' klas pa / /
sems can khams ni rnam par sbyangs / /
gang zhig rang gi lta ba sna tshogs kyi rtog pa la spyod pa'i 'gro ba ni grangs med de /
de dag gi don du sngon byung ba'i dkyil 'khor dang /
rjes 'jug gi sgrub pa'i rim pa mang por bstan zhing gsungs te /
rtsa ba'i dkyil 'khor la sogs pa grangs mang du snang ba dag kyang dpal ldan pad+ma gar gyi dbang phyug yab yum gyi snang ba yin te /
de nyid kyang dpal rdo rje 'chang chen po'i byin gyi rlabs las byung ba'o / /
de lta bu'i skus skye 'gro ji snyed du rnam par sbyong zhing /
sgo gzhan gyi rnam par 'phrul pa dang bcas pas sems can gyi khams ni rnam par sbyong bar mdzad do / /
de dag rnal 'byor pas nyams su blang ba'i rim pa ni dpal pad+ma gar gyi dbang phyug gi gsang ba'i don rnam par bkod pa las shes par bya'o / /
dpal pad+ma gar gyi dbang phyug gi dbugs dbyung ba'i don rnam par bshad pa'o / /
da ni sred cing zhen pa dang gdug cing rngam pas shin tu 'jungs par gyur pa'i nyon mongs pa spyi dang khyad par gyi 'gro ba dag rjes su gzung ba'i phyir /
so sor rtog pa'i ye shes las snang zhing de bzhin gshegs pa thams cad kyi yon tan rin po che'i rigs dpal rdo rje nyi mas dbugs dbyung ba'i tshul bstan te /
de las dang po dgongs mdzad kyi dus ni /
'das pa'i dus na sngon byung ba / /
bdag nyid chen po rtag pa yi / /
bskal pa mi gnas pa'i dus su sangs rgyas nyi ma'i dpal zhes bya ba 'jig rten du byung ngo / /
de'i bstan pa la dge slong 'byor pa can zhes bya bas bka'i don log par spyad de /
nyon mongs pa'i chu bos g.yengs nas ngan song rnam pa gsum du 'khor zhing /
de las thar nas dregs byed 'jungs pa can zhes bya bar skyes so / /
de 'dul ba'i gnyen por rdo rje 'chang chen po nyid kyi sku las /
dpal rdo rje nyi ma'i dkyil 'khor rnam par 'phrul pa sna tshogs gsungs so zhes pa'o / /
rgyu gang las she na /
bdag nyid chen po rtag pa las so / /
de yang spyi'i mtshan nyid ni / /
de bzhin gshegs pa'i gsung rab las / /
'gro ba'i tshul ni sngon byung ba / /
gdul bya dang 'dul byed kyi spyi'i mtshan nyid de bstan pa'i don log par spyad pa dang ji bzhin par spyad pa'i dbang gis las dang thugs rje 'brel par gyur pa'o / /
de la thugs rje skye ba'i yul gyi mtshan nyid ji lta bu zhe na /
de tshe sems can thams cad ni / /
shin tu gdug cing bskam par gyur / /
zhes pa la sogs pa'i tshigs su bcad pa gnyis gsungs so / /
bskal pa mi gnas pa de nyid kyi tshe na bdud dang bdud kyi ris kyi lha rnams kyis blo bslad pa'i 'gro ba thun mong dang /
khyad par tshogs rnams lus shin tu gdug cing ngag shin tu bskam pa dang sems shin tu 'jungs par gyur pas /
yi dags gshin rje'i dmyal bar ltung zhing yun ring du gnas so / /
de nyid las zad pa'i dbang gis grol nas mi'i gnas su shin tu dbul zhing phongs pa dang /
bkres shing skom pa'i sdug bsngal gyis gdungs te /
phan tshun gcig gis gcig gsod par byed do / /
de'i las zad nas yi dags kyi srin po dregs byed 'jungs pa can zhes bya bar gyur nas /
skye 'gro thams cad kyi tshe srog 'phrog cing 'jig rten gyi khams phung bar byas so / /
de gdul ba'i gnyen por thugs rje chen po'i mtshan nyid bstan pa'i phyir /
shin tu gdug pa sbyang ba'i phyir / /
rnal 'byor de nyid bcom ldan 'das / /
dam pa'i don gyi nor chen po / /
rdo rje nyi ma byung bar gyur / /
gzhan gyis 'dul bar mi 'gyur ba'i dregs byed kyi tshogs sde dang bcas pa de dag sgo kun du sbyang ba'i phyir /
dpal rdo rje sems dpa' zag pa med pa'i yon tan gyi rin po che'i tshogs thams cad dang ldan pa'i sku dpal rdo rje nyi ma byung bar gyur te /
de nyid ji lta bu zhe na rtsa ba'i rgyud las /
gser gyi ri le nyi shar bzhin / /
zhal bzhi phyag bzhi rnam mdzes pa / /
g.yas na mda' dang ral gri 'dzin / /
g.yon gzhu nyi dkyil rdo rjes mtshan / /
'od kyi dkyil 'khor sna lngas bskor / /
'dzum bcas g.yon mig gyen du bteg /
ces pa dang /
yang zhi bas mi 'dul ba la khro bo'i skur yang snang ste /
la lar cung zhig khros pa las / /
byi ru dmar po'i mdangs ldan sku / /
zhabs gnyis skyil krung legs bzhugs shing / /
snga ma'i rgyan gyis mdzes byas pa'o / /
zhes te /
de lta bu'i sku yum dang 'khor gyi dkyil 'khor du bcas pa nyi ma'i dkyil 'khor gyi mdangs dang ldan pa 'gro ba'i don du phyung bar mdzad pa'o / /
da ni rang bzhin gyi mdzad pa bstan pa'i phyir /
nam mkha'i snying po thams cad phyogs / /
kun gyi re ba yongs rdzogs mdzad / /
bud med la sogs rin chen mchog /
mkha' la rin chen thams cad 'bebs / /
gang zhig rang bzhin dang yon tan dang phrin las kyi rnam pa dag dang ldan pa de nyid la ni de dang mthun pa'i mtshan btags te bcom ldan 'das rin chen 'byung ldan nyid la nam mkha'i snying po dang /
rdo rje rin chen dang /
rdo rje nyi ma dang /
'jig rten gsum rgyal zhes grags so / /
de nyid kyis dbang bskur ba'i ngo bo nyid dang /
gter gyis re ba rdzogs par mdzad pa dang /
rin po che'i rgyal mtshan gyi gzugs can dang /
mchod pa rnam par 'phrul ba la sogs pa'i tshul du lha mo dag gi rnam par 'phrul pas /
nam mkha'i snying po bzhin du gnas thams cad du khyab par mdzad cing phyogs kun gyi re ba dag ji ltar 'dod pa bzhin du yongs su rdzogs par mdzad do / /
ji lta bu'i rnam pas she na /
btsun mo rin po che dang /
blon po rin po che dang /
dmag mi rin po che dang /
rta rgyal rin po che dang /
glang po rin po che dang /
'khor lo rin po che dang /
nor bu rin po che la sogs pa'i rdzas rnams nam mkha' las char bzhin 'bebs pa'o / /
de lta bu zhi bas mi 'dul ba dag la khro bor bsgyur zhing phrin las lhag pa'i sgo nas don mdzad pa'i phyir /
shin tu gdug cing khro ba la / /
zhi bas phan par mi 'gyur te / /
shes rab thabs kyi nyi mas ni / /
rab tu gdungs pa kun sgrub pas / /
'jungs pa yi dags kyi srin po gshin rje'i tshogs dang bcas pa de dag ni thabs gzhan gyis gdul bar mi 'gyur te /
mthun pa'i gnyen pos khro bo'i sku bstan cing nyi ma 'bum gyi gzi brjid dang bcas pa'i thabs dang shes rab thugs rje chen po dang ldan pas 'gro ba'i gdung ba thams cad gcod cing skems par mdzad pa'o / /
de yang ji ltar zhe na /
bya ba dang ni bzlog pa dang / /
dbrog pas kyang ni khyad par du /
brgyal bar byas nas gnas gsum gyi / /
nor gyi tshogs kun sdud par byed / /
mda' la sogs pa'i mtshon cha la la dag 'khrul 'khor la sogs pa la brten te 'phangs shing dge ba'i las la gzud pa dang /
'khor lo la sogs pa'i mtshon cha dag la gab pas 'phangs shing sdig pa'i las la bzlog pa dang /
zhags pa la sogs pas slar yang drangs te mthu dang rdzu 'phrul thams cad dbrog pa dang /
khyad par gyi phrin las kyis mi mthun pa'i rgol ba thams cad bcom zhing khams gsum las rgyal bar byas te /
nor gyi tshogs rnams sdud par mdzad pa'o / /
de yang rtsa ba'i rgyud las /
rdo rje nyi ma rgyal chen pos / /
rang gi 'od kyi snang ba'i tshogs / /
phyogs rnams kun du gsal mdzad cing / /
rab tu gdung ba sel bar mdzad / /
dge ba'i bya ba la gzud cing / /
mi dge lam las bzlog pa dang / /
yon tan thams cad 'phrog mdzad de / /
khams gsum kun las rgyal bar mdzad / /
slar nyid yon tan che ba'i mthus / /
de 'dod kun la sbyin par mdzad / /
ces so / /
da ni phrin las rgya chen po'i mtshan nyid bstan te /
'jig rten gsum rgyal la sogs kyi / /
rtog pa bla med thams cad kyis / /
nam mkha' dbyings kyi mtha' klas pa'i / /
sems can khams ni rab tu bkrol / /
gang zhig 'jig rten gsum 'joms pa'i mthu dang ldan pa de la de skad ces bya ste /
de nyid rdo rje nyi ma'o / /
de las byung ba'i dkyil 'khor mi 'dra ba rnam pa sna tshogs pas 'gro ba'i don mdzad pa ste /
khyad par gyi phrin las ji lta ba'i rnam pas mthar phyin pa'i mtshan nyid do / /
de dag ni sngon byung ba'i dgongs mdzad bstan te /
de dang rjes su mthun pa'i sgo nas rjes su 'jug pa'i bya ba'i rnam par yang snang ste /
'di ni thun mong du bstan pa yin no / /
de dag gi sgrub pa'i rim pa ni dpal rdo rje nyi ma'i gsang ba'i don rnam par bkod pa las shes par bya'o / /
dpal rdo rje nyi ma dbugs dbyung ba'i don rnam par bshad pa'o / /
de ni sems can phrag dog gi lam la gnas shing rang gi lta bas bsnyems pa'i nga rgyal dang bcas pa le lo'i las can yang dag pa'i lam la ma gus pa'i lha chen po dregs byed kyi tshogs la sogs pa'i spyi'i lam pa rnams dang /
khyad par dregs byed sna tshogs 'phrul pa can sde dang bcas pa dag 'dul ba'i phyir /
bya ba grub pa'i ye shes kyi rang bzhin gyi snang ba can de bzhin gshegs pa thams cad kyi phrin las rgya chen po'i bdag nyid bcom ldan 'das dpal rta mchog rol pa'i dkyil 'khor 'phrul pa'i tshul bstan te /
dang por dgongs mdzad kyi dus ni /
'das pa'i dus ni sngon byung ba / /
bdag nyid chen po rtag pa yi / /
bskal pa gzi chen snang ba zhes bya ba'i dus su sangs rgyas rnga sgra zhes bya ba 'jig rten du byung ngo / /
de'i bstan pa la dge bsnyen zla ba zhes bya bas bka'i don log par spyad de ngan song gsum du yun ring du 'khor ro / /
de las thar nas dregs byed sna tshogs 'phrul pa can zhes bya ba chung ma'i tshogs dang bcas pa byung nas /
lha chen po dag gi nyon mongs skyed par byed do / /
de 'dul ba'i gnyen por rdo rje 'chang chen po nyid kyi sku las /
rta mchog rol pa'i dkyil 'khor sngon byung zhes pa'o / /
rgyu gang las she na /
mi mthun pa dang gnyen po'i sgo nas rtag pa gnyis las so / /
de dag gi spyi'i tshul ni /
de bzhin gshegs pa'i gsung rab la / /
'gro ba'i tshul ni sngon byung ba / /
bka'i don phyin ci log tu spyad pa'i rkyen dang /
ji bzhin par rtog pa'i mthus /
gdul bya 'dul byed gnyis kyi mtshan nyid 'gro ba'i tshul du byung zhes so / /
de la thugs rje skye ba'i yul gyi mtshan nyid ni /
de tshe sems can thams cad ni / /
brtson 'grus shin tu chung bar gyur / /
shin tu brtson 'grus chung ba yis / /
mnar med pa yi dmyal bar ltung / /
bskal pa gzi chen snang ba'i dus de nyid na sems can thams cad le lo dang snyom las kyi dbang gis rang nyid brtson 'grus dang bral zhing /
gzhan la brtson 'grus dang ldan pa dag la yang smod par byed do / /
de'i rgyus ngan song la sogs pa'i sdug bsngal nyams su myong zhing de las grol nas dregs byed sna tshogs 'phrul pa la sogs pa'i tshogs su gnas pa'o / /
de 'dul ba'i gnyen por thugs rje chen po'i mtshan nyid ni /
rnal 'byor de nyid bcom ldan 'das / /
rdo rje sems dpa' de bzhin gshegs / /
drag shul sbyor ba'i tshul dag tu / /
rta mchog dpal ni byung bar gyur / /
pha rol gnon pa'i mthu rtsal dang ldan pa'i rta mchog dpal gyi dkyil 'khor 'byung bar bstan te /
de yang tshul ji ltar zhe na /
rtsa ba'i rgyud las /
zhal bzhi pa la phyag brgyad pa / /
de bzhin zhabs kyang rnam pa bzhi / /
zhal rnams dmar dang nag po dang / /
dkar zhing rta mgo ljang gu ston / /
sku yi kha dog ljang gu dang / /
phyag rnams dmar la zhabs nag po / /
g.yas pas ba dan gsum pa bsgreng / /
sna tshogs rdo rje ral gri mda' / /
g.yon pa khu tshur sna tshogs dang / /
mdung dang dbyug pa gzhu 'dzin pa'o / /
g.yas pas gru gsum dpal mo mnan / /
gnyis pas grol ma dga' ma'o / /
g.yon pas mig gsum khyab 'jug dang / /
gnyis pas tshangs pa dga' rab gnon / /
khro rtags drug cu rtsa gcig dang / /
'bar ba chen po'i rgyan gyis mdzes / /
zhes so / /
da ni mdzad pa sna tshogs kyi sgo nas ngo mthon du las spyod pa'i phyir / /
thams cad dag par mos pa yis / /
sdig byed stobs kyis ngo mthon du / /
pha rol gnon pa'i rtsa lag gis / /
shin tu gdug cing khro gtum pa'o / /
sems can rnam pa mang po'i khams / /
'jig rten thams cad rab tu 'jig /
gang zhig byams pa dang snying rje'i chus brlan zhing 'gro ba thams cad bu gcig pa ltar dgongs pas /
thams cad rnam par dag pa'i phyir zhe sdang gis bsad pa dang /
gti mug gis dman pa'i rtog pa dang bral te /
sdig pa med pa'i mthu dang rdzu 'phrul gyi stobs kyis ngo mthon du las mdzad cing /
dregs byed sna tshogs 'phrul pa la sogs pa pha rol po dag gnon pa la sogs pa'i mthu dang rtsal gyis bsgral zhing /
sha khrag kun gsol ba dang /
lha chen po dag gis so /
so'i nga rgyal zhi bar byas te /
gti mug can gyi mchog tu gyur pa tshangs pa dang /
'dod chags can gyi mchog tu gyur pa dbang phyug chen po dang /
zhe sdang can gyi mchog tu gyur pa khyab 'jug dang /
nga rgyal can gyi mchog tu gyur pa brgya byin dang /
phrag dog can gyi mchog tu gyur pa dga' rab dbang phyug rnams 'khor g.yog sde ris dang bcas pa rnams brgyal bar mdzad do / /
yang mthun pa'i spyod pas thams cad gdul ba'i phyir /
byi ba rkun po chom po yis / /
thams cad rnam par sbyong bar byed / /
brid pa dang ni sgyu dag dang / /
ngo 'thon stobs kyis de bzhin du / /
dgra cha lnga yis brgal nas ni / /
de tshe 'jig rten gsum las rgyal / /
gnas skabs la lar byi thabs kyis tshul gyis gzhan gyi chung ma la spyod cing 'jig rten gsum las rgyal bar byed pa dang /
yang gnas skabs la lar rkun po'i tshul du yon tan la sogs pa'i snod du nor gyi rnam pa bsdu bar mdzad pa dang /
chom po'i tshul du mngon sum du 'phrog pa dang /
dor thabs kyi tshul du brid pa dang /
mig 'phrul gyi tshul du sgyu ma la spyad pas 'gro ba thams cad rnam par sbyong zhing /
dgra cha lngas brgal nas 'jig rten gsum las rgyal bar byed pa'o / /
de la dgra cha lnga ni le'u dgu pa'i phyag rgya nyi shu pa las bshad de /
'khrul 'khor gyis 'phangs ma 'phangs dang / /
de bzhin lag pas 'phangs pa dang / /
'phangs nas slad du bzung ba dang / /
stobs su 'gyed pa lnga yin te / /
rang byung rnams kyi dgra cha'i dpyad / /
phyag rgya lnga la rab tu gnas / /
zhes so / /
de lta bu'i mdzad pa de phyogs gcig pa yin nam zhe na /
skye 'gro gnas dang 'gro ba rnams / /
mtha' dag btul nas 'grub par 'gyur / /
gang zhig skye ba gnas bzhi'i tshul du snang ba dag ni skye 'gro'i gnas so / /
de las byung ba'i 'gro ba rigs drug gi sems can rnams so / /
de dag gi mtha' thams cad ma lus par bsdus shing rtog pa mtha' dag rnams btul zhing /
rang rang gi 'bras bu grub par byas pa'o / /
de nyid kyi tshul ni /
gdul ba'i thabs rnams sna tshogs kyis / /
rang gi rgyal srid rtag tu skyong / /
g.yem pa rnams la g.yem par 'gyur / /
khro ba rnams la khro ba'i mchog /
zhi ba rnams la zhi ba'i mchog /
drag shul can la drag pos gnon / /
gang zhig 'dod chags kyi lam la zhen pa rnams 'dul ba'i don du ni zhal dbus ma dmar po dang /
khro ba zhe sdang gi rgyud la gnas pa rnams 'dul ba'i don du ni g.yon pa nag por bstan pa dang /
zhi ba gti mug gi lam la gnas pa rnams 'dul ba'i don du ni g.yas pa dkar por ston pa dang /
nga rgyal dang phrag dog gi lam la gnas pa drag shul can rnams 'dul ba'i don du ni rta mgo ljang gu khro gnyer can du bstan pa'o / /
da ni lha chen po rnams zhabs kyis mnan nas chung ma rnams lngar bsdus pa'i phyir /
tshigs su bcad pa gsungs pa las /
dbang phyug dam pa ma hA de ba 'dod pa'i longs spyod thams cad la mnga' mdzad pa de nyid zhabs kyis mnan nas lha mo dka' thub bzlog ma lha chen po'i mig nas sprul pa mo 'gugs shing longs spyod pa dang /
khyab 'jug 'khor lo nag po mthu dang rdzu 'phrul gyi mchog dang ldan pa mnan cing lha mo ru mig ma snying las sprul pa mo bkug ste longs spyod pa dang /
skye dgu'i bdag mo tshangs pa mnan te lha mo sgrol ma zhi ba mo sbyor ba las byung ba dgug cing longs spyod pa dang /
'dod pa'i lha dga' rab dbang phyug mnan nas mdangs las sprul pa'i lha mo dga' sdug ma'i dbang phyug ma 'gugs shing longs spyod pa'o / /
de yang rtog pa dgu pa las /
rab kyi rtsal gyis gnon pa'i stobs kyis ngo mthon dbang phyug gnon / /
sbyor chen hu lu hu lu mig gsum pa las gsum drug drongs / /
zhes pa la sogs pa gsungs so / /
da ni phrin las kun gyi bdag nyid yin par bstan pa'i phyir /
tshig rkang pa drug gsungs pa las /
phrin las thams cad mthar phyin par mdzad pa ni rdo rje rta mchog gi dkyil 'khor gyi sgo nas te /
de nyid ni rdo rje sems dpa'i rang bzhin yin zhes pa'o / /
de dag gi phrin las bya ba'i thabs ni /
thabs dang rtsal gyis bsgrub pa yis / /
drag shul sbyor bas bsgrubs nas ni / /
khams gsum rgyal srid ma lus pa / /
rdo rje 'dzin pa de thob nas / /
byang chub sems ni mtha' yas mchog /
drag shul sbyor bas sgrub par byed / /
rta mchog ni las khyad par gyi dkyil 'khor te /
zhi ba'i dus su sangs rgyas rnam par snang mdzad kyi dkyil 'khor gyi gtso bor gnas pa dang /
dbang gi dus su pad+ma gar gyi dbang phyug gi dkyil 'khor gyi gtso bor gnas pa dang /
rgyas pa'i dus su rdo rje nyi ma'i dkyil 'khor gyi gtso bor gnas pa dang /
drag po'i dus su dpal he ru ka'i dkyil 'khor gyi gtso bor gnas pa dang /
rigs thams cad kyi bdag nyid kyi dus su dpal rdo rje sems dpa'i dkyil 'khor gyi gtso bor gnas pas na /
phrin las thams cad kyi bdag nyid can te /
khams gsum gyi rgyal srid ma lus pa dang /
rdo rje 'dzin pa'i go 'phang thob par byed cing / /
byang chub kyi sems mtha' yas pa dag drag shul gyi sbyor bas sgrub par byed pa'o / /
de yang rtog pa bdun pa las /
haM las bskyed pa'i rta mchog ni / /
kun gyi spyi la rol pa'o / /
zhes pa dang /
rtog pa bsdus pa las kyang /
dkyil 'khor gang gi dbus la ni / /
rta mchog 'di ni gzhag byas nas / /
de nyid de yi dkyil 'khor te / /
yul 'khor thams cad 'dul ba'o / /
zhes so / /
de yang rnam par dag pa'i sgo nas spyod par mdzad / /
'bras bu mthar phyin pa'i go 'phang la dgongs par mdzad pas na /
thams cad dag par mos pa yis / /
sdig med stobs kyis ngo mthon du / /
rtsal gyi pha rol gnon pa yis / /
sangs rgyas byang chub rab tu 'grel / /
zhes gsungs pa yin no / /
de dag gis mdzad pa'i phan yon ni /
lha yi dngos grub dka' ba dang / /
sangs rgyas byang chub bde chen po / /
go 'phang mchog ni rtag pa dang / /
rang gi rnal 'byor gyis thob nas / /
dang po rang gi don du dngos grub thob pa'i tshul ni thun mong gi dngos grub mchog brgyad la sogs pa lha'i dngos grub grub par dka' ba dag dang /
mchog gi dngos grub sangs rgyas kyi byang chub bde ba chen po'i sku zag pa med pa'i go 'phang mchog tu gyur pa /
rtag par gnas pa dag rang gi rnal 'byor gyis thob par 'gyur ba'o / /
yang gzhan gyi don du /
sems can khams ni ma lus dag /
ma lus par ni rgyas 'debs shing / /
'chi med byang chub dka' ba dag /
sems can rnams la brtan pa sbyin / /
rigs rnam pa drug gi phrin las rnam par 'phrul pa'i phyag rgya bzhis rgyas 'debs shing /
rang rang gi rigs kyi byang chub la rab tu sbyor zhing ston par mdzad pa'o / /
de ltar mdzad pa'i mtshan nyid ni /
rta mchog rnam par 'phrul pa yis / /
ma lus lus pa med pa yi / /
bskal pa kun du srid par gnas / /
sems can kun gyi don yang byed / /
rigs kyi phrin las ji ltar gdul bas rtag tu sems can gyi don la gnas pa'i tshul bstan pa'o / /
da ni mdzad pa rgya chen po'i sgo nas /
de ltar rta mchog dpal la sogs / /
rtog pa bla med thams cad kyis / /
nam mkha'i dbyings kyi mtha' klas pa'i / /
sems can khams rnams rab tu bsgrubs / /
rtsa ba'i dkyil 'khor la sogs pa rigs gcig las rnam par 'phrul pa'i 'khor lo mi mthun pa sna tshogs kyi sgo nas sku gsung thugs kyi rtog pa bla na med pa'i tshul gyis /
nam mkha'i dbyings kyi mtha' klas par spro zhing sems can gyi don mdzad pa'o / /
de nyid rnal 'byor pas nyams su blangs shing sgrub pa'i rim pa ni dpal rta mchog gi gsang ba'i don rnam par bkod pa las shes par bya'o / /
dpal rta mchog gi dbugs dbyung ba'i don rnam par bshad pa'o / /
gzhan yang dbugs dbyung sna tshogs kyi sgo nas rgya chen po'i 'gro ba mtha' dag gi don mdzad pa'i tshul ni rtsa ba'i rgyud chen po las rgya cher bstan te rigs bsdus pa'i thun mong gi dkyil 'khor dang /
so so'i dkyil 'khor sna tshogs dang /
de las byung ba'i dkyil 'khor mang por bstan pa bsdu ba'i phyir tshigs su bcad pa gnyis gsungs pa las /
dang por dkyil 'khor sna tshogs ji ltar byung zhing de nyid spros pa'i gnas dang gdul bya 'dul byed kyi lo rgyus dag ni /
de la sogs pa mtha' yas mchog /
chos dbyings mnyam dang mi mnyam pa / /
nam mkha' dbyings kyi mtha' klas pa'i / /
rang byung rnams kyi gtam gyi rtags / /
gang gi sku dang ye shes thams cad kyi bdag nyid du gyur pa'i yon tan thams cad kyi 'byung gnas de ni rdo rje 'chang chen po nyid de /
thog mtha' med pa'i sems dpa' chen po de nyid kyi ye shes dang /
rigs kyi bye brag las snang ba'i mgon po sangs rgyas drug go / /
de re re las byung yang rigs dang ye shes las snang zhing yon tan dang phrin las kyi rnam par 'phrul pa'i dkyil 'khor gyi 'khor lo mtha' yas par byung zhing /
sangs rgyas dang sems can gyi gnas su chos can dang chos nyid kyis gar khyab pa'i mnyam pa dang /
mi mnyam pa dag tu rnam par spros shing nam mkha'i dbyings kyis mtha' klas par khyab cing rgyas so / /
de yang gdul bya'i ris so so'i las kyi sgrib pa dag sbyong ba'i gnyen por rang byung gi 'phrul pa dag ji ltar snang ba ni /
gtam gyi lo rgyus sna tshogs kyis mtshon pa de dag nyid /
rtsa ba'i rgyud las gsungs pa dag bsdus te bshad pa /
dang por dregs byed sde tshan la sogs pa'i gdul bya rnams kyi don du /
dpal rdo rje sems dpa'i dkyil 'khor ji ltar snang ba ni /
sku gsum gnyis su med pa'i sangs rgyas dpal rdo rje 'chang chen po de nyid kyis sna tshogs rnam par 'phrul pa'i ting nge 'dzin la sogs par bzhugs te /
bsnyems tshul gyis rab tu gnon pa'i 'od zer spros shing /
sngags kyi rgyal po'i mthus rang nyid dang cha lugs 'dra ba'i dpal rdo rje sems dpa' thabs dang shes rab gnyis kyi sku rnam pa gnyis phyung ngo / /
oM ma hA su kha badzra satwa aHdzaHhUM baM hoHsu ra ta s+t+waM /
nyid kyi sku bde ba chen po'i ro la longs spyod cing /
dgyes pa'i 'od zer gyis ye shes kyi cho 'phrul yan lag bdun rnam par bkod pas dregs byed kyi tshogs thams cad rab tu 'jigs par mdzad de /
de dag gi gtso bo chen po'i nga rgyal gzhom zhing gnyen po'i tshul du bzhugs so / /
yang 'khor gyi dregs byed gzhan rnam par 'joms pa'i bkod pa'i yan lag bdun rnam par bstan cing /
shes rab kyi snang ba mo yum kun du bzang mo dang gnyis su med pa'i rol pa las 'khor gyi lha mo nyi shu rnam par spros shing /
de dang mthun pa'i gdul bya de nyid rab tu gzhom par mdzad do / /
de yang me long lta bu'i ye shes las snang ba'i thugs rje'i rigs thams cad gcig tu 'dus pa'i lha mo dpal bde mchog ma'i sku phyung zhing rang gi gsang sngags kyi rnam par spros so / /
dzaHbadzra dr-iSh+Ti sa ma ya ma Ta dur khrod kyi mun pa mo'i gnas sbyong zhing rang bzhin gyi dkyil 'khor gyi phyogs su gnas te /
zhi ba'i phrin las kyis gzhan dag rnams kyang phrin las rgya chen po la rnam par sbyong zhing /
rang gi rigs kyi dkyil 'khor dang gnyis su med par mdzad do / /
'di nyid kyi tshul gyis ni lha mo gzhan dag la yang rigs dang ye shes dang /
mdzad pa'i phrin las dang /
gdul bya dang 'dul byed kyi mtshan nyid rgya cher sbyar bar bya'o / /
de ltar so sor rtog pa'i ye shes kyi rang bzhin yon tan rin po che'i rigs las snang ba'i lha mo /
e ma ho bde ba mo phyung ste / /
hUM badzra kI li kI li hUM zhes pas rin chen dpal 'phrog ma lus 'dul bar mdzad do / /
mnyam pa nyid kyi ye shes las snang ba'i gsung pad+ma'i rigs thams cad gcig tu 'dus pa lha mo snang mdzad ma'i sku phyung ste /
baM badzri Ni sma ra raT ces pas pad+mas lus kun du klubs pa mo 'dul bar mdzad do / /
bya ba grub pa'i ye shes kyi rang bzhin phrin las kyi rigs thams cad gcig tu 'dus pa'i lha mo slob ma mo phyung zhing /
hoHbadzra kA me shwa ri s+t+waM zhes pas gnas 'joms drag po 'dul bar mdzad do / /
de dag ni ye shes rnam pa bzhi'i snang ba yin te /
rigs rnam pa bzhi'i bde bar gshegs pa'o / /
yang rigs kyi yum chen mo rnam pa bzhi las sprul pa'i lha mo gzhan yang phyung ste /
oM aM ma d+hu badzri g+huM g+huM zhes pas lha mo sangs rgyas byang chub sems dpa'i gzugs 'dzin ma 'dul bar mdzad do / /
oM badzra me g+he gu lu gu lu b+hUM zhes pas chos kyi 'khor lo mas sde 'dzin drag mo 'dul bar mdzad do / /
oM ma he shwa ra tsa badzri oM oM zhes pas khams gsum rnam par rgyal mas gsum sgrub sdig byed ma'i tshogs 'dul bar byed do / /
oM khaM badzra she shi ri hUM hUM zhes pas lha mo 'dod pa'i lcug ma mos yid myur gzugs can mo 'dul bar mdzad do / /
de dag ni rtsa ba'i dregs byed kyi tshogs rnams rtsa ba'i dkyil 'khor gyis 'dul bar mdzad pa'i gleng gzhi'o / /
yang phyi'i dkyil 'khor gyi mkha' 'gro ma dag ni phyi'i dkyil 'khor gyi mkha' 'gro mas 'dul bar mdzad pa'i rdo rje gling bu ma byung ste /
oM he ra ti badzra bi lA si ni traT ces pas 'brug sgra rab tu 'byin pa mo 'dul bar mdzad do / /
rdo rje pi wang ma phyung ste he re ti badzra gI te te he zhes pas rgyud gsum gyis drag mo 'dul bar mdzad do / /
rdo rje rnga chen ma phyung ste he re ti badzra tra se ha ha baM zhes pas ming tshig kun ldan ma 'dul bar mdzad do / /
rdo rje rdza rnga ma phyung ste he ra ti badzra nr-i t+ye be pa be pa dzaM zhes pas sgra skad drag mo 'dul bar mdzad do / /
rdo rje me tog ma phyung ste /
oM badzra puSh+pe zhes pas 'dod pa'i lha mo gzugs 'dzin ma 'dul bar mdzad do / /
rdo rje spos me ma phyung ste /
oM badzra d+hup+pe zhes pas rtse gsum dri ldan ma 'dul bar mdzad do / /
rdo rje mar me ma phyung ste /
oM badzra A lo ke zhes pas glog gi phreng ba mo 'dul bar mdzad do / /
rdo rje dri chab ma phyung ste /
oM badzra g+han+d+he zhes pas drag byed g.yo ba mo 'dul bar mdzad do / /
rta mgrin 'phang mtho ma phyung ste /
oM badzra aM ku shi dzaHzhes pas drag mo 'gugs pa can 'dul bar mdzad do / /
phag gdong zhags pa mo phyung ste /
oM badzra pA she hUM zhes pas drag mo sdom pa mo 'dul bar mdzad do / /
rdo rje snang ba mo phyung ste /
oM badzra shaM kha le baM zhes pas gzung 'dzin dka' zlog ma 'dul bar mdzad do / /
thal 'jig ro langs ma phyung ste /
oM badzra g+haN+De hoHzhes pas gtum mo thal byed ma 'dul bar mdzad do / /
de ltar dpal rdo rje sems dpa'i dkyil 'khor las sprul pa'i lha mo'i rigs rnams kyis dregs byed kyi gtso mo rnam par sbyong zhing /
yang de'i rigs dang 'khor na gnas pa'i sde dang ris bsam gyis mi khyab pa dag 'dul ba'i phyir /
lha mo re re las kyang dkyil 'khor rgyas pa'i sgo nas don mdzad pas rdo rje sems dpa'i rigs su dkyil 'khor mi 'dra ba bdun cu rtsa gcig byung ba yin no / /
de ltar rigs kyi dkyil 'khor gzhan yang rnam par dbye ste /
de nas gong nas bshad pa bzhin du dkyil 'khor gyi dbye bas grangs med par 'gyur ro / /
de dag gtso bo tsam gyi sgo nas bstan pa ni /
dbugs dbyung ba bsdus pa'i rim pa ste rgya cher spros pa ni rgyas pa'i tshul du shes par bya'o / /
gzhan yang bcom ldan 'das dpal rnam par snang mdzad kyi sgo nas bstan pa'i phyir drag po mun pa'i tshogs can la sogs pa'i gdul bya rnams kyi don du dpal rdo rje 'chang chen po la sangs rgyas rnam par snang mdzad kyi sku yab yum rnam pa gnyis su phyung zhing /
oM b+h+rUM khaM zhes brjod pas dregs byed kyi gtso bo de nyid 'dul bar mdzad do / /
yang 'khor gyi tshogs rnams 'dul ba'i don du sangs rgyas byang chub ma dang dpa' mo dang /
kun du bzang mo dang /
zag med kyi snod 'dzin ma dang /
sangs rgyas kun ldan ma dang /
mdzes pa mo dang /
sprin chen mo dang /
nam mkha'i spyan ma rnams phyung ste /
so so'i sngags brjod pas nga ro cher sgrogs pa ma dang /
dpa' bo mtshon cha ma dang /
mdzes pa'i phreng ba can dang /
yid mchog rgyal mo dang /
kun gzugs ma dang /
mdzes chen mo dang /
drag mo sgra chen mo dang /
'gyur ba'i spyan can rnams 'dul bar mdzad do / /
yang 'khor lo'i pi wang ma la sogs pa'i lha mo bcu gnyis phyung zhing /
rang rang gi gsang sngags brjod pas me tog gsum 'dzin ma dang /
'gro ba'i yid 'phrog ma dang /
rgyal mtshan gsum 'dzin ma dang /
rab tu gtum pa mo dang /
me tog gi mda' 'dzin ma dang /
nag mo chu la spyod pa mo dang /
dmar mo'i phreng ba can dang /
dri mchog sna tshogs zab mo dang /
drag po'i gzugs kyis 'dren pa mo dang /
rab gtum yid mo dang /
keng rus sdom pa mo dang /
rmongs byed mo chen mo rnams 'dul bar mdzad do / /
gzhan yang dpal he ru ka'i dkyil 'khor gyis don mdzad pa'i tshul ni /
ru tra la sogs pa'i gdul bya spyi dang khyad par gyi lam pa rnams te /
de nyid kyi gnyen por rdo rje 'chang chen po'i sku las /
dpal he ru ka'i phyag rgya chen po gnyis su med pa'i tshul du byung ste /
rang nyid kyi sngags brjod pas de nyid kyi gtso bo 'dul bar mdzad do / /
gzhan yang lha mo gau rI dang /
tsau rI dang /
pra mo ha dang /
bai tA li dang /
puk+ka sI dang /
tsaN+Da lI dang /
g+hasma rI dang /
sma sha nI rnams phyung ste rang rang gi sngags brjod pas tshig gsum drag mo dang /
mche ba'i sde can dang /
mi sdug gzugs can dang /
gnas 'joms mtshon cha mo dang /
kun du rgyu ma dang /
tshe 'phrog ma dang /
'jigs pa'i las mkhan ma dang /
don byed kyi pho nya mo rnams 'dul bar mdzad pa'o / /
yang lha mo mda' 'dzin ma dang /
kha T+wAM ga 'dzin ma dang /
'khor lo 'dzin ma dang /
sna tshogs ba dan 'dzin ma mo rnams phyung ste /
so so'i sngags brjod pas srin mo mi khrag 'thor ba mo dang /
drag mo rtse gsum ma dang /
yid myur gcod pa mo dang /
sna tshogs mda' 'dzin ma rnams 'dul bar mdzad do / /
yang khro mo me tog ma la sogs pa brgyad phyung ste so so'i sngags brjod pas /
keng rus 'thor byed ma dang /
bdug pa'i dri ldan ma dang /
dbang po'i phreng ba ma dang /
srin mo khrag 'thor ma dang /
dur khrod kyi phreng 'dzin ma dang /
myur du 'ching ba mo dang /
rab sdom chen mo dang /
rgyud gsum rlog byed ma rnams 'dul bar mdzad do / /
gzhan yang dpal pad+ma gar gyi dbang phyug gi sgo nas dregs byed mtha' la gnas pa la sogs pa'i gdul bya sna tshogs kyi don du dpal rdo rje 'chang chen po nyid las pad+ma gar gyi dbang phyug yab yum thabs dang shes rab gnyis su med pa'i sku phyung ste /
rang gi gsang sngags brjod pas bdud kyi rgyal po 'dul bar mdzad do / /
de nyid kyi 'khor rnams gdul ba'i phyir lha mo rnam par gzigs ma dang /
sgrol ma dang /
sa 'dzin ma dang /
khro gnyer ma dang /
pad+ma gtum pa'i dbang phyug ma dang /
sna tshogs pad+mo dang /
pad+ma'i na bza' mo dang /
rdo rje pad+mo'i dbang phyug mo rnams phyung ste so so'i sngags brjod pas /
phyogs kun mthong ba mo dang /
dka' zlog ma chen mo dang /
gnas bdag mo dang /
'jigs pa'i gdong pa can dang /
'jigs pa'i sgra 'byin ma dang /
me lce'i gshog can dang /
mi lpags kyi gos can ma dang /
kun du 'khrug byed ma rnams 'dul bar mdzad do / /
pad+ma'i gling bu ma la sogs pa bcu gnyis phyung ste /
so so'i sngags brjod pas glu mkhan ma dang /
nor srung ma dang /
'joms ma dang /
kun byed ma dang /
me tog gdugs 'dzin ma dang /
'khor lo'i go cha ma dang /
kun du spyod pa mo dang /
lam gyi gnas 'jig mo dang /
brtson 'grus 'jig 'khrug mdzad ma dang /
gnas kun sdom pa mo dang /
'jigs pa'i las spyod ma dang /
'jigs byed drag po rnams 'dul bar mdzad do / /
gzhan yang dregs byed 'jungs pa can la sogs pa gdul bya rnams kyi don du /
dpal rdo rje nyi ma'i dkyil 'khor ji ltar snang ba ni dpal rdo rje 'chang chen po las /
rdo rje nyi ma yab yum gyi sku snang bar mdzad cing rang gi sngags brjod pas dregs byed kyi gtso bo de nyid 'dul bar byed do / /
de nyid kyi 'khor rnams gdul ba'i phyir lha mo dbang bskur ma dang /
gter ldan ma dang /
rgyal mtshan mchog ldan ma dang /
mchod chen ma dang /
mda' 'dzin mo dang /
kha T+wAM 'dzin ma dang /
nyi ma mo dang /
rdo rje rtse mo ma rnams phyung ste /
so so'i sngags brjod pas ma mo rgyan can ma dang /
mi thub dpa' mo dang /
kun spyod ma dang /
kun za mo dang /
phyag brnyan mo dang /
g.yul las rgyal ba mo dang /
nyi ma'i mig can mo dang /
'jig rten sreg byed ma rnams 'dul bar mdzad do / /
phyi rol gyi lha mo rin chen gling bu ma la sogs pa bcu gnyis phyung ste so so'i sngags brjod pas /
yi dags lto mo che dang /
dgra 'dzin ma dang /
rlung gi shugs can mo dang /
gnod sbyin mche ba can dang /
kun 'dzin dam byed mo dang /
mi mthun sgyur ba mo dang /
rang 'od gsal ba mo dang /
dri ngan 'thor byed ma dang /
'gugs pa mo dang /
'ching ba mo dang /
drag mo nad bdag mo dang /
nag mo be con ma rnams 'dul bar mdzad do / /
gzhan yang dpal rta mchog rol pa'i sgo nas dregs byed sna tshogs 'phrul pa can la sogs pa gdul bya sna tshogs kyi don du /
dpal rdo rje 'chang chen po nyid las rta mchog yab yum thabs dang shes rab gnyis su med pa'i sku phyung ste rang gi sngags brjod pas bdud kyi rgyal po de nyid dang /
lha chen po dregs byed kyi tshogs rnams 'dul bar mdzad do / /
de dag gi 'khor thams cad ni khyad par gyi lha mo gnyis dang /
thun mong gi lha mo sna tshogs kyi sgo nas 'dul bar mdzad do / /
sna tshogs pad+ma dang /
sna tshogs rdo rje ma dang /
phrin las bzhi'i dkyil 'khor gyi tshul gyi chags chen rgyal mo dang /
phrin las kun spyod ma dang /
de dang rigs mthun pa'i sde rnams 'joms par mdzad do / /
de ltar dkyil 'khor rgya chen po rnam par 'phrul zhing de re re la snang ba'i dkyil 'khor gyis kyang gdul bya'i tshogs grangs med pa 'dul bar mdzad pas na /
'di ni dbugs dbyung sna tshogs pa zhes bya'o / /
de dag gang las byung ba'i rang bzhin ni nam mkha'i dbyings skabs na dpal rdo rje sems dpa' rab tu bsgrubs /
dper na til gyi gang bu til 'brus bcer zhing de dag la mar gyis khyab pa dang 'dra bar snod bcud kyi dngos po thams cad lha'i dkyil 'khor gyi bar mtshams med par khyab cing /
de dag ni dpal rdo rje sems dpa'i rang bzhin las byung ba'o / /
gzhan yang mdzad pa'i tshogs 'bras bu dang bcas pa'i sgo nas /
grub pa'i dbang phyug rab grub pas / /
thams cad bdag nyid 'jug par byed / /
so so'i phrin las kyi sgo nas las su bya ba'i cho ga rnams rnam par spyod pas yon tan gyi snang ba thams cad gsal zhing rang bzhin gyi gnas la sbyor bar byed do / /
gtam gyi phyag rgya zhes pa ni sngon byung dang rjes 'jug gi tshul rgya chen po'i mtshan nyid bshad pa'o / /
le'u lnga pa'i don rnam par bshad pa'o // //
gang zhig bdag dang gzhan gyi don bsgrub par bya ba thams cad kyi lam du bya ba ni /
bsod nams dang ye shes kyi tshogs kyi bya ba ste /
theg pa gzhan las khyad par du gyur pa'i don lam gnyis phyogs gcig tu spyod pa'i dus su yon tan thams cad kyi gnas la sbyor zhing sgo gsum gyi bya ba thams cad mthar phyin pa'i sgo nas lam 'bras bu dang bcas pa thams cad skye zhing nyid kyi yon tan phun sum tshogs pa thams cad 'grub par byed pa'o / /
de yang rtsa ba'i rgyud las /
bsod nams ye shes tshogs chen po / /
rab tu sbyong ba'i mthu dag gis / /
'bras bu thams cad rdzogs byed de / /
rang gi ye shes gnas la sbyor / /
zhes so / /
de la dang por tshogs kyi dkyil 'khor bshad par zhal gyis bzhes pa ni /
de nas gzhan yang thams cad du / /
rnam pa sna tshogs mchog gyur pa'i / /
sangs rgyas thams cad mnyam sbyor ba / /
mkha' 'gro sgyu ma bde mchog bshad / /
mtshon bya'i dbang du 'gro ba'i yan lag phun sum tshogs pa'i rjes la /
tshogs kyi rim pa rtsom pa dang / /
tshig gi dbang du le'u lnga pa'i rjes thogs su byung bas mtshams sbyar ba'o / /
de yang rnal 'byor pa gang gis spyod pa'i bye brag gis lam bsgrub pa'i phyir /
tshogs kyi cho ga sna tshogs pa la rang gi mos pa dang 'byor pa'i sgo nas 'jug par bya ste /
gnas dang dus la sogs pa'i bye brag bzhin du shes par byas la /
tshogs kyi 'khor lo dang tshogs kyi sgrub pa dang /
tshogs kyi mchod pa dang /
he ru ka'i dus ston dang /
dpa' bo'i dus kyi ston mo'i rim pa rnam pa sna tshogs pa dag chos so so'i cho ga las 'byung ba bzhin du nyams su blang zhing spyod pa'i mthus /
rgyu rkyen phun sum tshogs pa mchog tu gyur pa'i mthus /
lam sbyong zhing 'bras bu mchog tu gyur pa la sbyor bar byed de /
bla na med pa'i bde ba dang /
yid bde ba'i ngo bo nyid yon tan phun sum tshogs pa'i rten gnas su gyur pa 'dis sgrub par 'gyur ba'o / /
de'i phyir rtog pa bdun pa las /
gang zhig rnal 'byor las sbyor ba / /
de nyid tshogs kyis 'grub par byed / /
bsod nams ye shes tshogs sbyor bas / /
rnam pa sna tshogs mchog tu 'gyur / /
de sbyor thabs ni rnam lnga ste / /
brtan gnas dus gsum sngon 'gro dang / /
sgrub pa lnga yi cho ga ste / /
de spyod las rnams mthar phyin 'gyur / /
de phyir lam gyi yan lag mchog /
bsod nams ye shes tshogs chen yin / /
gang sngon tshogs lam ma sbyor bar / /
bsgrub byas las kyi rim pa dag /
rten dang bral ba'i sa bon bzhin / /
legs smin 'grub par mi 'gyur ro / /
zhes so / /
de'i don ni sangs rgyas thams cad dang mnyam par sbyor ba'i tshul gyis tshogs kyi dkyil 'khor rab 'bring gi las la mkha' 'gro sgyu ma bde mchog gi tshul gyis spyod pas de nyid kyi don bshad pa'i phyir /
le'u drug par gsungs pa yin te /
grub pa'i rim pa dag ni so so'i cho ga las shes par bya'o / /
de yang rtsa ba'i rgyud las /
sangs rgyas thams cad mnyam sbyor ba / /
tshogs kyi dga' bde'i longs spyod kyis / /
mkha' 'gro sgyu ma'i bde ba sgrub / /
thams cad don phyir rnam sprul mchog /
tshogs kyi 'khor lo sgrub pa dang / /
mchod tshogs ston mo rnam gnyis kyis / /
phun sum tshogs pa'i don sgrub mdzad / /
gsang ba gsang chen nyid kyi sku / /
rdo rje lta bu'i gnas la bzhugs / /
tshogs kyi dkyil 'khor rgyal po'i mchog /
sgrub byed yan lag gnyis kyi tshul / /
gar thabs 'khor lo rab bshad bya / /
zhes so / /
de ltar bshad pa'i don bzhin du dkyil 'khor dngos bsgrub pa'i phyir /
dang por lha'i mtshan nyid bstan te /
dpal ldan sangs rgyas kun gyi dngos / /
rdo rje sems dpa'i bde byung ba / /
gsang ba mchog gis dgyes pa na / /
thams cad bdag nyid rtag tu bzhugs / /
gang zhig lha mo'i tshogs kyis mi 'bral bar bskor ba ni dpal dang ldan pa'o / /
de nyid ni sangs rgyas kun gyi bdag nyid rdo rje sems dpa'i sku thabs dang shes rab zhal sbyor gyi tshul du gnas pas /
mtshon bya dang mtshon byed du 'brel pa'i bde ba la longs spyod cing /
rigs drug gi dkyil 'khor rnam par 'phrul pa'i bkod pa bstan nas /
gdul bya'i gnas la longs spyod de /
gsang ba lnga'i dgongs pa mnga' zhing mchog tu gyur pa'i las rnam pa drug gis dgyes shing /
longs spyod bzhi'i dgyes pas 'khor lo thams cad kyi bdag nyid du 'phro 'du mdzad pa'i las la rtag tu bzhugs pa'o / /
de yang rtog pa bdun pa las /
thabs dang shes rab gnyis med pa'i / /
dpal ldan rdo rje sems dpa'i sku / /
bde chen gsang ba'i gnas bzhugs te / /
gsang ba'i dgongs pa lnga dang ldan / /
las drug mchog tu gyur pa yi / /
dgyes mdzad dgyes pa bzhi la spyod / /
'khor lo thams cad bdag nyid mchog /
las mdzad 'phro 'dus rtag tu bzhugs / /
rigs drug dkyil 'khor sku yis ni / /
rigs mthun tshogs kyi gtso bo mdzad / /
ces so / /
de ltar tshogs kyi dkyil 'khor gyi las sgrub pa dag la ni dang por sngon du 'gro ba'i cho ga dgos te /
de la dkyil 'khor gyi rgyan ni /
sangs rgyas kun gyi dam tshig dpal / /
rdo rje sems dpa' snang ba bde / /
de bzhin gshegs pa'i lha rdzas mchog /
rin chen rgyan la sogs pas spras / /
dril bu rgyal mtshan mchog ldan pa'i / /
bla re dam pa bres pa na / /
dngos su 'byor pa dang /
yid kyis sprul pa dang /
sngags dang /
phyag rgya dang /
ting nge 'dzin gyis byin gyis brlabs pa'i rin po che bai DUr+ya dang /
karti ka dang /
asma rA ga dang /
in+d+ra nI la dang /
pu sha ra ga dang /
spug dang /
rdo rje dang /
rdo'i snying po dang /
aN+Da rnyil dang /
ni man dang /
shel dang /
gzi dang /
mu tig la sogs pa'i rgyu las byung ba'i phreng ba dang /
chun 'phyang dang /
dra bas mdzes pa dang /
ras dang /
dar la sogs pa'i gdugs dang /
rgyal mtshan dang /
ba dan dang /
bla re dang /
yol ba dang /
zar tshags la sogs pa dag ni rdo rje sems dpa'i snang ba las byung zhing bde ba de nyid ni sangs rgyas kun gyi dam tshig ste /
yon tan gyi chags pa dang phrin las kyi snang ba mi 'bral bar gnas pa'o / /
gzhan yang de bzhin gshegs pa'i lha rdzas rin po che'i rta babs la sogs pas rnam par brgyan pa'i khang pa chen po dril bu la sogs pa 'khrol ba'i sgra las zab pa dang rgya che ba'i rnam par sgrogs par mdzad pas /
rang rang gi de kho na nyid mtshon zhing gsal bar mdzad do / /
gzhan yang mchod pa'i tshogs rgya chen po thams cad dgod pa'i phyir /
rdo rje tshig dang mchod la sogs / /
glu dang sil snyan rnam par sprul / /
me tog bdug pa'i sbyor ba dag /
mar me dri la sogs ldan par / /
mchod pa'i lha mo dag dang bcas pa'i mchod pa'i tshogs gzugs kyi bye brag rin po che sna bdun dang /
mchod pa'i dngos po brgyad dang /
bkra shis kyi rdzas brgyad dang /
bum pa bzang po dang /
dpag bsam gyi shing dang /
'dod 'jo'i ba dang /
yid bzhin gyi nor bu la sogs pa'i 'dra 'bag gis bcos pa'i lha mo dag kyang gzhag par bya'o / /
sgra'i bye brag gling bu dang /
pi wang dang /
rdza rnga dang /
rnga zlum dang /
dung dang /
zangs dung dang /
mu tig ha ra dang /
dgu po rgyud mangs dang /
cha lang dang /
pheg rdob pa la sogs pa dngos su sgra 'byin pa dang /
rol mo dang gzugs brnyan gyis bcos pa dag kyang gzhag par bya'o / /
dri'i tshogs la a ka ru dang du ru ka dang /
spos la sogs pa'i rgyu las byung ba dang /
goR+shi sha dang /
sbrul gyi snying po dang /
bsung ldan dang /
ga pur la sogs pa'i rdzas khyad par can dag kyang gzhag par bya'o / /
sbyar ba dang rang bzhin gyi rgyu las byung ba rnams kyang so so'i gnas su dgod par bya'o / /
ro'i tshogs mngar ba dang skyur ba la sogs pa'i ro drug dang sbyar ba'i rdzas ston mo'i g.yos kyi bye brag sna tshogs pa dag kyang dgod par bya'o / /
reg bya'i bye brag stod g.yogs dang /
smad g.yogs dang /
cod pan dang /
rna rgyan dang /
dpung rgyan dang /
do shal dang /
se mo do dang /
phreng ba la sogs pa'i rgyan rnams kyang gdags par bya'o / /
gzhan yang bsrung ba'i rdzas thams cad kyang mda' dang phur bu dang /
ral gri dang /
yungs kar dang /
gu gul dang /
thal ba dang /
rang rang gi phyag mtshan dang /
bye ma dang /
dri chu rnams kyang so so'i gnas rnams su dgram par bya'o / /
mchod pa dang gtor ma'i rdzas dang mchod pa thams cad kyi phyag rgya shes pa dang /
mchod pa thams cad kyi gtor ma'i phyag rgya shes pa las ji ltar bshad pa bzhin du sbyar zhing dgod par bya'o / /
spyi'i mchod pa'i yan lag me tog dang /
bdug spos dang /
mar me dang /
dri chab dang /
zhal zas dag kyang gnas brgyad du dgram par bya'o / /
de dag byin gyis brlab pa la sogs pa'i cho ga ni sgrub thabs las shes par bya'o / /
de ltar spyod pas las su bya ba ci zhig sgrub ce na /
sgrub pa'i don bshad pa'i phyir /
sangs rgyas thams cad mnyam sbyor ba / /
mkha' 'gro sgyu ma bde mchog sgrub / /
rigs bsdus pa'i dkyil 'khor gyi sgo nas brtsam par bya ba dang /
rigs kyi dkyil 'khor rim bzhin pa'i sgo nas brtsam par bya'o / /
de yang dang por ni bsod nams kyi 'khor lo'i sgo nas sgrub cing /
de dag mthar phyin pa dang ye shes kyi tshogs kyi 'khor lo'i sgo nas bsgrub par bya'o / /
de yang rtsa ba'i rgyud las /
rigs bsdus dkyil 'khor rgya chen dang / /
dkyil 'khor rim bzhin sgrub pa dang / /
rigs gcig dpa' bo gcig pa yi / /
dkyil 'khor gang yang rung ba dag /
sgrub pa'i phyag rgya rab tu sbyor / /
bsod nams ye shes tshogs chen po'i / /
rim par 'jug pa bstan pa yin / /
zhes so / /
de ltar bsgrub par bya ba'i don de dag kyang rten gyi gang zag yon tan phun sum tshogs pa dang ldan pas mngon par 'dod pa'i gnas su sgrub par bstan pa'i phyir /
yang na bde ba'i gnas dag gam /
skyed mos tshal la sogs par sgrub / /
gang zhig rang gi sngon du brtsams pa'i gnas phun sum tshogs pa dang mi ldan pa dag gis ni rang gi mos pa'i gnas ji ltar bde ba dang skyed mos tshal la sogs pa bsgrub par bya'o zhes pa'i don to / /
der bsgrub par bya ba'i las bya ba la /
dang por bsod nams kyi tshogs la ni sngon du sa'i cho ga dang sta gon la gnas pa'i cho ga dang ldan pas dkyil 'khor gyi thig gdab cing bris nas /
so so'i gnas su rdul tshon ma dgye bar gdan tsam dgod pa'i phyir /
der ni dang por gdan bshams te / /
'jam zhing reg na bder 'gyur ba'i / /
sna tshogs pad+ma ras kyis g.yogs / /
de ni thams cad dag pa'i gdan / /
dkyil 'khor gang yang rung ba'i sgo nas lha'i grangs bzhin du rnal 'byor pa du yod pas so so'i gdan du yod pa la gnas par bya'o / /
stan de nyid kyang dngos su pad+ma ras kyis g.yogs pa'am /
ras de nyid pad+mas mtshon par bya'o / /
de yang rnal 'byor pa'i grangs dkyil 'khor gyi lha grangs pas mang ba zhig na ni mchod pa'i lha dang /
phrin las kyi lha'i gnas su gnyis dang gsum dang bzhi'i grangs kyis gdab cing gal te grangs nyung ba zhig na ni 'dra 'bag gi bcos ma dag kyang gzhag par bya'o / /
de yang rtsa ba'i rgyud las /
dkyil 'khor gang yang rung ba bzhin / /
phyag rgya'i cha lugs gnas par bya / /
gang zhig rang gnas las lhag 'gyur / /
mchod dang phrin las lha mi yis / /
gnas su btab ste gzhag par bya / /
ma tshang ba dag brnyan mas bsabs / /
de dag so so'i rnal 'byor gyis / /
pad+ma la gnas mtshan ma 'dzin / /
zhes so / /
de ltar sngon du 'gro ba'i yan lag dang ldan pa des ni tshogs kyi 'khor lo'i rim pa la 'jug par bya ste /
dang por bsod nams kyi tshogs bsags pa'i phyir /
sgom pa'i rim pas dkyil 'khor 'phrul pa ni /
sangs rgyas thams cad mnyam sbyor ba / /
sbyor ba'i dbang phyug rnam 'phrul pas / /
rdo rje sems dpa' dpal gyi lha / /
de nas rnam par 'phrul par mdzad / /
rigs bsdus kyi dkyil 'khor gyi dbang du lha nyis brgya drug cu rnams dang rigs so so'i dkyil 'khor gyi rim pa'i dbang du lha brgya nyi shu rtsa brgyad dang /
rigs so so'i dkyil 'khor dang kha yar ba'i sgo nas lha nyi shu rtsa gcig dang /
rta mchog gi lha mo gnyis kyis lhag pa dang /
dpa' bo yab yum gyi dkyil 'khor gyi sgo nas lha sum cu po dag rnam par 'phrul pa'o / /
de nyid gang gi sgo nas she na /
sangs rgyas thams cad dang mnyam par sbyor ba'i don gnyis su med pa'i ngo bo las byung ba'o / /
tshul ji ltar zhe na /
sbyor ba'i dbang phyug gi rnam par 'phrul pa'i sgo nas so / /
rkyen gang zhig gis she na /
rdo rje sems dpa' dpal gyi lha las byung ba'o / /
'bras bu ci zhig gis mdzad pa la spyod ce na /
dkyil 'khor gong ma dag gis gong ma'i so so'i bya ba grub par mdzad pa'o / /
de ltar dkyil 'khor rgya chen po dag kyang rigs kyi dkyil 'khor rnam pa drug tu 'dus te /
de las rdo rje sems dpa'i dkyil 'khor ji ltar 'phrul pa'i tshul ni /
dpal rdo rje 'chang chen po nyid kyi rang bzhin las snang ba'i rdo rje sems dpa'i sku dang /
dung dang kun+da zla ba'i bzhin gyis mdzes pa ye shes kyi mdangs la rin po che sna lnga'i 'od zer 'phro zhing /
de la sangs rgyas rigs drug gi sku byung bas mdzes pa dang /
'jo sgeg dgyes pa'i 'dzum mig dang bcas pas chags pa'i tshul du bzhugs pa dkar po dang mthing ga dang ser po dang dmar po'i zhal bzhis mtshan zhing rin po che'i dbu rgyan dang /
cod pan du bcas pa phyag g.yas g.yon gyi dang pos rdo rje rtse lnga pa thugs kar bsnyems pa'i tshul du gsor zhing kha T+wAM ga dril bu dang bcas pas 'khrol ba'o / /
'og ma gnyis mda' dang gzhu 'dzin pa mtshan bzang po sum cu rtsa gnyis dang dpe byad bzang po brgyad cus spras shing phyag rgya lngas mdzes pa /
sku stod dar dkar gser gyi dang ris stod g.yogs su mnabs shing sku smad tshe gu'i na bza' can rin po che'i phreng ba'i rked chings can mgur chu dang do shal dang /
dpung rgyan dang phyag zhabs kyi gdu bu dang /
se mo dos mtshan pa /
rang nyid kyi cha 'dra ba'am /
lha mo bde mchog ma lta bu'i kun du bzang mo dang zhal sbyor du bzhugs pa'o / /
de'i phyogs bzhir gsang ba'i lha mo bzhi rang nyid kyi cha 'dra ba'i 'od kyi skyes bu bzhi la 'khril ba'i tshul gyis bzhugs te /
shar du lha mo bde mchog ma sku mdog dkar mo sna tshogs kyi gos dang rgyan gyis mdzes pa /
'gying bag gis phyag na mda' gzhu 'gengs pa ste pad+ma'i dkyil 'khor la gnas pa'o / /
lho phyogs su e ma bde ba mo gser gyi mdog can phyag na b+ha ga dang ling+ga'i mtshan ma 'dzin cing rdo rje dang rin po ches brgyan pa'o / /
nub phyogs su lha mo snang mdzad ma dmar mdangs can phyag g.yas na sna tshogs rdo rje rgya gram 'dzin cing bdag po'i sku la 'khyud nas g.yon pas thod pa'i snod bdud rtsis bkang ba thogs te /
kha T+wAM ga gru mor bcug pa'o / /
byang phyogs su slob ma mo in+d+ra nI la'i mdog can g.yas pas bdag po la 'khyud cing g.yon na sangs rgyas kyi skus mtshan pa'i bdud rtsi'i bum pa bsnams pa'o / /
yang phyi rol gyi shar gyi re'u mig la sangs rgyas kyi byang chub ma dkar dmar gyi mdangs can tshangs pa'i mgo bzhis mtshan pa'i mda' bzhi dus gcig tu 'phen pa'o / /
lho phyogs su chos kyi 'khor lo ma dkar ser gyi mdangs can phyag g.yas kyi gung mo la 'khor lo dkar po rtsibs brgyad pa dang /
sngon po rtsibs brgyad pa gnyis brtsegs pa'i tshul du brgyud cing 'debs pa'i tshul gyis bstod pa /
g.yon pa 'gying bag gi tshul gyis khu tshur dku'i gnas su brten te bzhugs pa'o / /
nub phyogs su khams gsum rnam rgyal ma dmar skya'i mdog can g.yas na tri shU la rtse gsum bstod pa'i tshul can 'dzin zhing /
g.yon pas rdo rje rtse lnga pa thugs kar brten pa'o / /
byang phyogs su 'dod pa'i dbang mo ljang gu'i mdog can phyag gnyis na dpag bsam gyi shing lcug ma dang bcas pa rlung gis bskyod pa 'dzin zhing gar mdzad pa'o / /
de ltar rtsa ba'i dkyil 'khor gyi lha mo de dag kun kyang rin po che'i rgyan dang cha byad kyis mdzes shing /
rang 'od kyi rig ma dang 'khril ba'i tshul gyis zhal sbyor te 'gying bag gi rnam pas bzhugs pa'o / /
me mtshams kyi re'u mig la rdo rje gling bu ma baiDUr+ya'i mdog can rdo rjes mtshan pa'i gling bu sgrogs pa'o / /
bden bral gyi re'u mig la rdo rje pi wang ma gser gyi mdog can rdo rjes mtshan pa'i pi wang glu dbyangs drug gi sgra sgrogs pa'o / /
rlung gi mtshams su rdo rje rnga chen ma asma rA ga'i mdog can rdo rjes mtshan pa'i rnga zlum brdung ba'o / /
dbang ldan gyi mtshams su rdo rje rdza rnga ma in+d+ra nI la'i mdog can rdo rjes mtshan pa'i rdza rnga brdung ba'o / /
yang phyi rol gyi me mtshams su rdo rje me tog ma dmar mo rdo rjes mtshan pa'i me tog gi gzhong pa thogs pa'o / /
bden bral gyi mtshams su rdo rje spos me ma dkar sngon rdo rjes mtshan pa'i spos me thogs pa'o / /
rlung gi mtshams su rdo rje mar me ma dmar mo rdo rjes mtshan pa'i mar me 'degs pa'o / /
dbang ldan gyi mtshams su rdo rje dri chab ma ljang gu rdo rjes mtshan pa'i dri chab 'thor ba'o / /
yang shar gyi sgor rdo rje rta mgrin 'phang mtho ma chu shel gyi mdog can /
g.yas na lcags kyu g.yon na thod pa'i bdud rtsi rta mgo dang bcas pa'o / /
lho phyogs kyi sgor phag gdong ma bai DUr+ya'i mdog can g.yas na mche ba g.yon na zhags pa 'dzin pa'o / /
nub phyogs kyi sgor snang ba mo dmar gsal gyi mdangs can phyag gnyis na lcags sgrog nyi zlas mtshan pa'o / /
byang gi sgor thal byed ma ljang gu g.yas na dril bu 'khrol zhing /
g.yon pas b+han+d+ha bdud rtsi'i nang nas sangs rgyas snang ba mtha' yas kyi sku phyung ba'o / /
lha mo nyi shu po de dag kyang rgyan dang cha lugs dang 'od kyi dkyil 'khor gyis mdzes par gyur to / /
bsdus pa'i dbang du ni lha mo kun kyang kha dog 'dra bar le'u dgu pa las gsungs pa'i don bzhin bstan pa'o / /
yang rnam par snang mdzad kyi dkyil 'khor gyi rnam par 'phrul pa'i phyir /
rdo rje 'chang chen po nyid las snang ba'i sangs rgyas de nyid gser gyi mdog can nyi ma 'bum gyi 'od dang ldan pa'i gangs ri'i lhun po ltar bzhugs pa /
gser dang ka rti ka dang /
in+d+ra nI la dang asma rA ga'i mdog can gyi zhal bzhi dang ldan pa /
phyag bzhi na chos gos dang lhung bzed dang 'khar sil dang /
dam pa'i chos kyi glegs bam 'dzin pa 'khor los sgyur ba'i rgyal po'i cha lugs can rin po che sna bdun dang 'dod pa'i longs spyod kun gyis nye bar mdzes pa /
rang 'od kyi rig ma yum sangs rgyas spyan ma dang gnyis su med par zhal sbyor gyi tshul du bzhugs pa'o / /
de nyid kyi shar du sangs rgyas kun brjod ma chu shel gyi mdog can rin po che'i rgyan kun gyis mdzes par byas pa /
phyag na me lces mtshan pa'i pad+ma 'dzin pa'o / /
lho phyogs su dpa' mo shin tu rgyal ma gser gyi mdog can phyag gnyis na cha lang 'dzin pa'o / /
nub phyogs na kun tu bzang mo pad+ma rA ga'i mdog can phyag gnyis na rdo rje rtse lnga pa dang rin po che'i za ma tog 'dzin pa'o / /
byang phyogs na mi bzad rin po che'i snod 'dzin ma /
sna tshogs kyi mdog can rin po ches bkang ba'i snod dang chos kyi dung 'dzin pa'o / /
yang phyi rol gyi shar phyogs kyi re'u cha la sangs rgyas kun 'dzin ma gur gum gyi mdog can sangs rgyas mi bskyod pa'i sku thugs kar 'dzin pa'o / /
lho phyogs na lha mo zhal bzangs ma me long gi mdog can phyag gnyis me long dang rnga yab 'dzin pa'o / /
nub phyogs su lha mo sprin chen ma bai DUr+ya'i mdog can phyag gnyis kyis rdo rje sprin gyi dkyil 'khor las ser ba 'bebs pa'o / /
byang phyogs su nam mkha'i spyan ma ser skya'i mdog can phyag gnyis pad+ma'i dkyil 'khor la mig gis mtshan pa 'dzin pa'o / /
phyi rol gyi lha mo gling bu ma la sogs pa bzhi dang /
me tog ma la sogs pa bzhi dang /
rta mgrin 'phang mtho ma la sogs pa bzhi po dag ni /
rdo rje sems dpa'i dkyil 'khor las bstan pa dang 'dra bar gnas pa las /
cung zhig gi khyad par ni zhi ba'i cha lugs 'dzin cing rgyan dang phyag mtshan la 'khor lo'i rnam pas mtshan pa'o / /
yang dpal he ru ka'i dkyil 'khor rnam par 'phrul pa'i phyir rdo rje 'chang chen po nyid las snang ba'i 'bras bu'i he ru ka de nyid sku bai DUr+ya'i mdog can 'bar ba chen po'i 'od zer dang bcas pa /
zhal g.yas zhi ba'i rang bzhin dkar po dbus mthing nag drag po'i cha lugs can /
rgyab ma chags mdzad dmar po'i zhal g.yon pa rmongs mdzad ser por bzhugs pa /
smin mtshams kyi khro gnyer bcu 'gyur zhing spyan mig dmar po las 'jigs pa'i me stag 'phro ba dang /
dbu skra dang sma ra ser nag tu 'khyil zhing gyen du brdzes pa ba spu rnams rdo rje'i tshul gyis g.yas su 'khyil pa zhal gdangs pa dang /
mche ba gtsigs pa dang /
ljags 'dril ba dang /
rkan brdab pa dang /
'dzum pa'i mdangs kyis gnas pa dang /
sgeg pa dang /
dpa' ba dang /
'jigs su rung ba dang /
dgod pa dang /
gshe ba dang /
'jigs par byed pa dang /
snying rje dang /
rngam pa dang /
zhi ba'i mdangs kyis gnas pa /
phyag g.yas g.yon gyi dang po na rdo rje dang /
rdo rje kha T+wAM ga dril bus mtshan pa 'dzin pa /
de'i 'og ma gnyis kyis 'jigs byed chen po'i pags pa rlung gi tshul gyis bskor ba /
gsum pa gnyis na mda' dang gzhu 'dzin pa /
g.yas kyi bzhi pa na dung chen po khrag gis bkang zhing gsol ba'i stabs kyis gnas pa /
g.yon gyi bzhi pa na dung chen po snying gis bkang ba'o / /
yang la lar zhal gcig phyag bzhi pa la g.yas gnyis rdo rje dang dung khrag gis bkang ba /
g.yon gnyis na thod pa dang zhags pas mtshan pa /
rdo rje kha T+wAM ga se ral khar thogs pa'o / /
yang la lar zhal gcig phyag gnyis pa la rdo rje dang dung chen po khrag gis bkang ba 'dzin cing /
kha T+wAM ga la rgyab brten mdzad pa'o / /
de dag kun gyi sku la glang chen gyi ko rlon dang /
sbrul gyi chun po dang /
stag gi pags pa dang /
lha chen po'i g.yang gzhi dang /
thod pa'i phreng ba dang /
khrag dang /
zhag dang /
thal ba'i ri mos mtshan zhing phyag rgya lngas brgyan pa nyi ma dang zla ba dang rin po che'i phreng bas snyan cha byas pa yum kro d+hi shwa ri dang zhal sbyor gyi tshul du bzhugs pa'o / /
de nyid kyi mdun gyi shar phyogs su gau rI dkar ser zhi ba'i mdangs can /
zhal bzhi phyag brgyad na mda' dang gzhu 'gengs pa las tshangs pa'i mgo bo bzhi sbyangs pa g.yon brkyang ba'i gar stabs kyis bzhugs pa'o / /
lho phyogs su tsau rI dmar ser drag po'i mdangs can g.yon na lcags kyu 'dzin zhing g.yas pa'i gung mos 'khor lo rtsibs brgyad pa bstod cing 'dzin pa /
kha T+wAM ga la brten bcas nas zhabs g.yas pa bteg pa'i stabs kyis bzhugs pa'o / /
nub tu pra mo hA dmar nag zhal gnyis kyis gong ma phag gi gdong can phyag bzhi la dang po gnyis na rdo rje dang kham phor chang gis bkang ba /
'og ma gnyis kyis khu tshur bcings te 'khor lo 'degs pa /
g.yas brkyang ba'i stabs kyis bzhugs shing rmongs byed kyi mdangs dang ldan pa'o / /
byang phyogs su bai tA li dkar mo shi ba slong ba'i tshul can dga' ba'i gar stabs kyis gnas shing /
g.yas na thod pa mtshan ldan bdud rtsi'i bkang ba /
g.yon pa ba dan gsum pa'i phyag rgya can no / /
me'i phyogs su puk+ka sI drag mo sna tshogs kyi mdog can /
g.yas na rdo rje rtse lnga pa gsor zhing g.yon dpag bsam gyi shing lcug ma dang bcas pa 'dzin cing /
gar gyi gzigs thabs kyis 'gyur ba'i bzhin dang bcas pa'o / /
bden bral gyi mtshams su tsaN+Da lI sngo nag dbugs 'byin pa'i tshul can g.yas na ras sgye rlung gis bkang ba rdo rjes mtshan zhing 'thor ba /
g.yon na tri shU la 'dzin cing gar byed pa'o / /
rlung gi mtshams su g+hasma rI ser nag ro ldag pa'i tshul can g.yas na ral gri dang /
g.yon na me thab 'dzin pa g.yon brkyang ba'i gar stabs kyis bzhugs pa'o / /
dbang ldan gyi mtshams su sma sha mthing nag he ru ka phyag bzhi pa dang 'dra bar g.yas gnyis na rdo rje dang dung khrag 'dzin cing /
g.yon gnyis kyis thod pa dang zhags par bcas pa kha T+wAM ga se ral khar thogs pa'o / /
lha mo de dag kun kyang thod pa'i phreng ba dang /
sbrul mdud kyis brgyan cing zhing lpags rlon pa dang dar gyi na bza' gsol ba /
rin po che'i phreng bas brgyan pa'o / /
yang phyi rol gyi me mtshams su mda' 'dzin ma chu shel gyi mdog can phyag na mda' dang gzhu thogs pa'o / /
bden bral du kha T+wAM 'dzin ma ser mo phyag na kha T+wAM ga dril bu ba dan dang bcas pa'o / /
rlung mtshams su 'khor lo 'dzin ma dmar ser mo phyag na 'khor lo rtsibs brgyad 'dzin pa'o / /
dbang ldan du sna tshogs gdan 'dzin mchu shel gyi mdog ljang gu phyag na ba dan dang dril bu dang bcas pa 'dzin pa'o / /
gzhan yang phyi'i lha mo me tog ma la sogs pa bzhi dang rta mgrin 'phang mtho ma la sogs pa bzhi po dag ni dpal rdo rje sems dpa'i dkyil 'khor dang 'dra ba las /
cung zhig gi khyad par ni khro bo'i cha lugs su gnas shing khro bo'i rdo rje sngon pos nye bar mtshan pa'o / /
yang dpal pad+ma gar gyi dbang phyug gi dkyil 'khor rnam par 'phrul pa'i phyir rdo rje 'chang chen po nyid las sprul pa'i sku dpal pad+ma gar gyi dbang phyug sku mdog dkar gsal shel gyi ri bo lta bu zhal bco lnga 'od mdangs dang ldan pa /
phyag lnga bcu phrag gnyis zhabs nyi shu rtsa bzhis mdzes par pad+ma'i dkyil 'khor la bzhugs pa /
phyag kun gyis pad+ma 'dzin pa las /
g.yas pa rnams la rdo rje dang 'khor lo la sogs pas brgyan pa /
g.yon gyi pad+ma dag kyang kha dog so so'i mdangs dang ldan pa /
sku las kha dog nyi shu rtsa lnga'i 'od 'phro ba rin po che sna tshogs kyi rgyan dang gos kyis spras shing mtshan dang dpe byad du ldan pa'o / /
la lar zhal bzhi phyag brgyad byed pa dang zhal gcig phyag bzhi pa'i rnam pa can dang /
byi ru'i sdong po lta bur gnas pa'i mtshan ma'i mdangs can no / /
de nyid kyi snang bas yum gos dkar mo 'khril ba'i tshul gyis bzhugs pa'o / /
shar du rnam par gzigs ma pad+ma rA ga'i mdangs can /
phyag g.yon pas pad+ma dmar po bsnyems pa'i tshul du 'dzin cing g.yas pas kha 'byed pa'o / /
lho phyogs su sgrol ma ljang gu g.yon pa pad+ma ljang gu'i sdong bu nas bzung ste /
dku'i gnas su brten cing g.yas 'dren pa'o / /
nub phyogs su sa 'dzin ma sngon mo g.yon pas pad+ma dkar po dang /
g.yas pas 'khor lo rtsibs brgyad 'dzin pa'o / /
byang phyogs su khro gnyer ma ljang gu g.yon pas pad+ma mthing ga'i sdong bu 'dzin cing /
g.yas pas rtse gsum pa'i phyag rgya bstod pa'o / /
yang phyi rol gyi shar phyogs su pad+mo gtum pa'i dbang phyug ma mthing ga g.yon pas pad+ma dmar po bzung zhing /
g.yas pas rdo rje gyen du bstod pa'o / /
lho phyogs su sna tshogs pad+ma sngon mo g.yon pas sna tshogs pad+ma 'dzin cing /
g.yas pas 'khor lo rtsibs brgyad gyen du bstod pa'o / /
nub phyogs su pad+ma'i na bza' ma ser mo g.yon pas pad+ma 'dzin cing /
g.yas pas chu srin gyi rgyal mtshan 'dzin pa'o / /
byang phyogs su pad+ma dbang phyug ma dmar mo g.yon pad+ma dmar po 'dzin cing /
g.yas pas rdo rje rtse lnga pa thugs kar gsor ba'o / /
lha mo 'di dag kyang rin po che'i rgyan chas dang /
dar gyi na bzas bklubs pa'o / /
gzhan yang gling bu ma la sogs pa'i lha mo bzhi dang /
me tog ma la sogs pa'i lha mo bzhi dang /
rta mgrin 'phang mtho ma la sogs pa'i sgo ba bzhi dag ni dpal rdo rje sems dpa'i dkyil 'khor las bshad pa bzhin du gnas pa las /
cung zhig mi 'dra ba'i khyad par ni /
chags pa'i bzhin mdangs dang bcas shing pad+ma'i phreng bas bklubs pa'o / /
yang rdo rje nyi ma'i dkyil 'khor rnam par 'phrul pa'i phyir /
rdo rje 'chang chen po las rdo rje nyi ma'i skur phyung ste /
gser gyi ri bo la nyi ma'i dkyil 'khor gyi 'od shar ba bzhin du mdangs gsal ba zhal bzhi pa spyan mig g.yon gyen du gzigs pa /
g.yas g.yon gyi dang pos mda' dang gzhu 'dzin pa /
g.yas kyi 'og mas ral gri dang g.yon gyi 'og mas nyi ma'i dkyil 'khor gyis mdzes pa'i pad+ma la rdo rje rtse lnga pas mtshan pa /
che ba'i yon tan rin po che sna bdun la sogs pas brgyan cing /
gdan pad+ma'i dkyil 'khor la bzhugs shing yum mA ma kI dang gnyis su med par 'khril ba'o / /
gnas skabs la lar drag po'i tshogs dag gdul ba'i phyir sku mdog dmar po'i 'od kyi snang ba dang bcas pa cung zhig khros pa'i bzhin gyis gnas shing rin po che sna tshogs kyi phreng bas bklubs pa'o / /
shar du lha mo dbang bskur ma dmar gsal gyi mdangs can phyag na rin po che'i dbu rgyan la rdo rje rtse lnga pas mtshan pa 'dzin pa'o / /
lho phyogs su lha mo gter ldan ma ser mo phyag na rin po ches bkang ba'i bum pa 'dzin pa'o / /
nub tu rgyal mtshan mchog ldan ma dkar dmar gyi mdangs can phyag na rin po che'i rgyal mtshan tog dang bcas pa 'dzin pa'o / /
byang du mchod rten ma ljang sngon rin po che'i snod rin po che'i rdzas kyis bkang ba 'dzin pa'o / /
yang phyi rol gyi shar du mda' gzhu ma dmar ser phyag na rang gi mtshan dang mthun pa'i rtags 'dzin pa'o / /
lho phyogs su rdo rje kha T+wAM ma sngon mo phyag na ral gri dang kha T+wAM ga 'dzin pa'o / /
nub phyogs su rdo rje nyi ma mo dmar ser phyag na de nyid kyis mtshan pa'o / /
byang du rdo rje me mo ljang dmar phyag na rdo rjes mtshan pa'i me thab 'dzin pa'o / /
lha mo de dag thams cad las kyang 'od kha dog sna lnga 'byung zhing rin po che sna tshogs kyi rgyan gyis brgyan pa'o / /
phyi'i lha mo gling bu ma la sogs pa bcu gnyis po de dag kyang rdo rje sems dpa'i dkyil 'khor dang 'dra ba las cung zhig gi khyad par ni yon tan rgyas pa'i sgo nas rin po che'i chags pa 'phro zhing mdangs dang ldan pa /
sku dang phyag mtshan gyi bye brag las nor bu rin po ches mtshan pa'o / /
yang rta mchog rol pa'i dkyil 'khor rnam par 'phrul phyir rdo rje 'chang chen po nyid las snang ba'i 'bras bu'i sangs rgyas de nyid sku ljang gu dang /
sngon po dang /
dmar ba'i zhal gsum dbu'i steng na rta mgo ljang gu mgrin pa bstod de sgra 'byin pa /
sku mdog ljang gu la g.yas pa bzhis ba dan gsum pa'i phyag rgya dang rdo rje rgya gram dang /
ral gri dang /
mda' 'dzin pa'o / /
g.yon pa bzhin ni sna tshogs pad+ma dang /
shak+ti rtse gcig dang /
be con dang /
gzhu 'dzin pa /
zhabs g.yas kyi rmig pa dang pos dngos grub gsum dang /
dpal mo gnon pa gnyis pas zhi ba mo dang dga' ba ma gnon pa /
g.yon gyi dang pos drag po dang khyab 'jug gnon pa /
gnyis pas 'dod pa'i lha dang tshangs pa mnan pa /
khro ba dang /
sgeg pa dang /
drag po dang /
zhi ba'i sgo nas gzigs pa'i mdangs can rin po che sna tshogs kyi rgyan dang /
khyad par gyi rtags kyis rnam par spras pa'o / /
g.yas phyogs su sna tshogs pad+mo ljang ser gyi sku las 'od zer 'phros pa phyag na sna tshogs pad+ma 'dzin pa'o / /
g.yon phyogs su sna tshogs rdo rje ma sku mdog ljang sngon las 'od zer 'phro ba /
phyag na sna tshogs rdo rje 'dzin pa'o / /
mdun du rang 'od kyi snang ba yum dam tshig sgrol ma dang zhal sbyor gyi tshul du 'khril nas bzhugs pa'o / /
'khor gyi lha mo gzhan dag ni phrin las kyi bye brag bzhin du /
rigs kyi dkyil 'khor gzhan dag gi lha mo dang mthun pa las /
cung zhig mi 'dra ba'i khyad par du ni sku dang /
phyag mtshan dag la sna tshogs rdo rjes mtshan cing dbu la don yod grub pa'i skus brgyan pa'o / /
lha mo gzhan dag gis dkyil 'khor gyi gtso bo mdzad pa'i 'khor lo mi 'dra ba dag dang /
rigs bsdus kyi dkyil 'khor gyi 'jig rten pa'i lha sna tshogs rnams ni gdul bya'i mos pa bzhin du byung zhing /
mgron thabs su bkod de phrin las kyi phyag brnyan pa yin pas dkyil 'khor gyi grangs su bzhag kyang /
skabs 'dir sprul pa'i lha ma yin pa'i phyir bshad par mi bya ste rjes su 'jug pa'i sgrub pa pos sgrub pa'i dus su ni tshogs kyi 'khor lo'i sgrub thabs las rgya cher bstan pa bzhin du shes par bya'o / /
da ni lha de dag gi bzhugs thabs bstan pa'i phyir /
stan de dag ni thams cad la ji ltar gnas pa bzhin du dgod /
dpal rdo rje sems dpa'i dkyil 'khor gyi lha rnams ni zhabs g.yas g.yon gyi sbyor bas bde ba'i cha lugs bzhin du gar byed cing sems dpa'i skyil mo krung du bzhugs pa'o / /
sangs rgyas rnam par snang mdzad kyi rigs kyi lha rnams ni g.yas pa'i yan lag gnon pas g.yon pa'i yan lag kun las rgyas te sems dpa'i 'gying tshul gyis bzhugs pa'o / /
rdo rje he ru ka'i lha rnams ni g.yas g.yon gyi sbyor bas bde ba'i gar byed cing skyil mo krung phyed pa'i tshul du rkang pa rang gi brlas mnan pa'o / /
pad+ma gar dbang gi lha rnams ni g.yas g.yon gyi sbyor bas skyil krung phyed pa'i tshul du rgyal po'i skyil krung gis gnas pa'o / /
rdo rje nyi ma'i lha rnams ni pus mo gnyis gshibs te rdo rje'i skyil krung gis bzhugs pa'o / /
rta mchog gi lha rnams g.yas g.yon gyi sbyor bas brkyang bskum gyi tshul gyis khro bo'i skyil mo krung bcings pa'o / /
de dag thams cad kyang gdan pad+ma'i dkyil 'khor la rang rang gi cha lugs kyis dang mtshan nyid kyis gnas pa'o / /
de ltar brten pa'i lha'i dkyil 'khor rnams kyi bzhugs gnas lha'i gzhal yas khang ji lta bu zhe na /
gru bzhi pa la sgo bzhi pa / /
rta babs bzhi yis mdzes par byas / /
rdo rje rin chen pad+mo sogs / /
sgo srung dang ni ldan par bya / /
phyi rol gyi rgyar ni ra ba rim pa gsum dang bcas pa'i dur khrod brgyad kyis brgyan cing /
de'i nang du gzhal yas khang gru bzhi pa la sgo bzhi pa sangs rgyas kyi che ba'i yon tan thams cad kyis rgyas shing tshad med pa bzhi la sbyangs pas rnam par thar pa'i sgo bzhir 'jug pa /
byang chub kyi phyogs kyi chos sum cu rtsa bdun la sogs pas mtshon pa'i mtshan ma rta babs la sogs pa'i rgyan dang /
rigs kyi mtshan mas rang nyid kyi ye shes yon tan gyi tshogs dang bcas pa'i rtags mtshon pa rang gi rigs kyi sgo srung dang ldan pa'o / /
de yang rtsa ba'i rgyud las /
gser gyi 'khor lo sna tshogs rdo rje'i dbus / /
gru bzhi sgo khyud rta babs bzhi yis mtshan / /
rin chen sna lnga'i phyogs kyi rtsig pa la / /
rang byung nyi shu lnga yi 'od dang bcas / /
rdo rjes mtshan pa'i ka ba mchog brgyad spras / /
rin chen mu tig me tog phreng bas mdzes / /
gzugs sgra dri ro reg bya'i lha mo 'khrigs / /
gdugs dang rgyal mtshan bla re rnga yab dang / /
zla phyed rdo rje rin chen ba dan bcas / /
dril bu snyan pa'i sgra sogs thams cad sgrogs / /
zhes so / /
de nyid kyis nang gi pho brang ni rigs bsdus kyi dkyil 'khor dang /
rigs so so dag gi dkyil 'khor gyi bye brag gis shes par bya'o / /
de nyid du lha'i rten gyi dkyil 'khor dgod pa'i phyir /
rang gi lha dang 'dra ba yi / /
bud med dag ni legs bsgrub pa / /
skal bzang rang gi phyag rgyas mtshan / /
tshogs kyi dkyil 'khor brtag par bya / /
rigs so so'i dkyil 'khor gyi tshul gyis lha mo rang gi rtags dang kha dog dang mtshan mas brgyan cing /
rang rang gi ting nge 'dzin la gnas te de nyid kyi sku legs par bsgrubs nas /
rang rang gi phyogs su skal pa bzang po'i dam tshig las byung ba'i phyag rgya'i tshul gyis gnas par bya'o / /
de ltar phyag rgya bzhi dang ldan pa'i sgo nas spro ba dang bsdu ba'i rim pas yon tan gyi snang ba thams cad skad cig la rdzogs par bya ba'i phyir tshogs kyi dkyil 'khor brtag par bya'o / /
ga na bin+d+hu ra zhes pas skal ldan dang 'byor ldan gyi phun sum tshogs pa thams cad 'dus par bshad do / /
g+ha na bi ha ra zhes pas de nyid la spyod pas de lta bu'i rtags gsal zhing /
yun ring du brtags pas de dang mthun pa'i 'bras bu 'grub pa'o / /
da ni rnal 'byor pas tshogs kyi dbus su bdud rtsi lnga bsgrub pa'i phyir /
me yi tshal ni grub pa la / /
dmar chen po zhes bya bar bshad / /
ces pa la sogs pa'i tshigs su bcad pa drug gsungs te /
gang zhig rang gi ting nge 'dzin gsal bar bya ba dang /
dngos grub kyi rdzas khyad par can la brten nas 'dod pa'i don sgrub pa'i phyir bdud rtsi lnga grogs dang bcas pa las /
bsnyen sgrub kyi yan lag gis sgrub pa'i thabs bstan te /
de yang tshigs su bcad pa dang pos ni sngags kyis drangs pa'i mtshal chen po dag ni /
sgron ma gnyis kyi rten du gyur pas rang gi sgra dang ldan te de la brten nas sgra'i dngos grub ngo bo nyid kyi mthu dang rang bzhin gyis grub pa dag gsal bar bya ba dang /
tshigs su bcad pa gnyis pas rdo rje dang chu dang rdo rje dri chen dang /
mtshal chen po dang sbyar zhing bsgrubs te pad+ma'i snod du bzhag nas /
thugs ye shes rnam pa lnga'i rtags blta ba dang /
tshigs su bcad pa gsum pas de nyid kyi mtshan ma gsal bar grub pa'i yon tan bshad cing de las mi 'da' bar gnas pa dang /
tshigs su bcad pa bzhi pas de nyid kyi mtshan nyid nges tshig dang bcas par bstan pa /
tshigs su bcad pa lnga pas ni bdud rtsi lnga la sbyor ba'i dngos grub kyi dril bu sgrub pa'i thabs dang /
de'i phan yon bstan to / /
tshigs su bcad pa drug pas ni dngos grub de dag gi nyams su blang ba'i cho ga 'bras bu dang bcas pa ste /
bram ze rnams kyi nyi ma dang /
zla ba'i mchod sbyin chen po byed pa'i dus su /
brang+ga ra'i rgyal po'i brda sbyor bshams pa bzhin du da du ra'i g.yos bshams pa myang ba ltar btung ba dang /
gtso 'khor thams cad kyis srin mtheb kyi phyag rgyas lan gsum du blangs pa dang /
sku gsung thugs rtag pa'i dngos grub skye bar 'gyur ro / /
de dag bsgrubs pa'i phan yon ni / /
sangs rgyas kun gyi bdag nyid kyi / /
ra sa ya na bde ba 'dis / /
zhes pa la sogs pa'i tshigs su bcad pa gsum gsungs te /
bdud rtsi ra sa ya na 'grub pa'i mthus 'jig rten 'di'i yon tan gyi 'bras bu thams cad dang /
'jig rten phyi ma'i dngos grub dag kyang 'grub ste /
rdo rje sems dpa'i dpal bzhi 'gyur dang /
sangs rgyas thams cad kyi bdag nyid du 'gyur ro / /
bdud rtsi de nyid kyi bsrung ba'i cho ga ni /
'dis ni bsrung ba byas pas dpal / /
rdo rje sems dpa' bzhin du 'gyur / /
rnal 'byor mkha' 'gro bde mchog gis / /
sangs rgyas thams cad bdag nyid 'grub / /
yi ge lngas mtshan pa'i byang chub sems kyi thig les dbang po lnga la thig le bya zhing /
bsrung ba byas pas de nyid du rigs rnam pa lnga'i sku gsal zhing 'grub par 'gyur ba dang khong du yang 'thungs shing gnas gsum du yang byugs pas dpal rdo rje sems dpa' dri ma gsum dang bral ba'i sku 'grub par 'gyur ro / /
de yang rtsa ba'i rgyud las /
byang chub sems kyi thig le yis / /
gnas rnams kun du brgyan byas pas / /
de nyid rigs kyi dkyil 'khor gyis / /
bsrung zhing 'grub pa'i mchog tu 'gyur / /
zhes so / /
de dag gis ni bdud rtsi sgrub pa'i rim pa bstan te go rims rgyas pas nyams su blang ba'i thabs su ni cho ga lngas shes par bya ste /
skabs 'dir smos pa mang bas ma bshad do / /
de ltar bsod nams kyi tshogs bsags nas rgyu mthun pa'i lam gyi sgo nas 'bras bu sgrub pa'i phyir ye shes kyi tshogs kyi 'khor lo bya ba'i don du gang zag gi rgyan bstan pa ni /
de nas khrus byas dri zhim lus / /
ci 'byor pa yi gos dang rgyan / /
sna tshogs gos dag bgos nas ni / /
me tog phreng ldan kha dri zhim / /
phyi nang gsang ba gsum gyi khrus legs par byas nas lus dri zhim po'i rdzas kyis byugs te kha'i spos la sogs pas dri bsgyur zhing ci 'byor pa'i gos dang rgyan sna tshogs rnam par bgos nas me tog gi phreng ba gdags shing rang gi cha lugs su gnas par bya'o / /
de la kha dri zhim por byas pa'i spos ni le'u dgu pa las /
kak+ko la dang sug smel dang / /
gla sgang ga pur gla rtsi dag /
'di dag zhib tu btags pa ni / /
seng ldeng bu ram dag dang sbyar / /
shing tsha ba tra lo tra dang / /
na le sham dang ga pur sbyar / /
ha sa ka ri shing mar gyis / /
sbrus pa kha yi spos yin no / /
zhes so / /
gzhan yang sbyor thabs kyi bye brag bstan pa'i phyir /
sna tshogs kun gyi skal bzang pos / /
slong bas dal gyis dal gyis su / /
gos dgab pa yi sbyor ba yis / /
bdag gis 'byung ba bskul bar bya / /
rigs rnam pa drug gi sgo nas sbyor thabs kyi bye brag drug cu rtsa bzhi bstan te /
rang rang gi rigs kyi phyag rgya dag rnyed pa dang dga' ba'i sgo nas bskul ba'i glu brjod cing /
gar stabs bskyod cing 'gying ba dang /
blta ba dang /
'dzum pa dang /
'khyud pa dang /
sbyor ba dang /
ta ma la'i phur pa 'debs pa dang /
gnas dgur sen mo gdab cing rol pa'i brtul zhugs la mi drag par bskyod pas byang chub kyi sems dbab par bya'o / /
de dag gi sngon du 'gro ba ni brdas bskul ba dang /
gsol ba gdab pa'i sbyor ba dang /
gtam gyis 'dris par bya ba dang /
thugs 'brel bar bya ba dang /
chags pa'i lo rgyus gleng ba'o / /
de las byung ba'i bde ba chen pos thabs dang shes rab kyi rgyud rim par gyur nas dkyil 'khor gsal ba dang /
dngos grub blang ba dang /
'phags pa mchod pa dang /
dbang bskur ba dang /
'gro don bya ba'o / /
yang byang chub sems kyi phrin las ni /
rdzogs par sangs rgyas nyi zla rnams / /
shar ba dang ni mthong ba yis / /
sdig pa kun las grol 'gyur zhing / /
bsod nams thams cad 'grub par 'gyur / /
nges pa'i lam dang kun ldan pa / /
rnam par 'das pas rnam par brgyan / /
gang zhig rang gi de kho na nyid bsod nams dang ye shes kyi tshogs rnam par dag pa'i sgo nas mthong ba'i bde ba chen po'i byang chub kyi sems chags pa'i mtshan nyid du gnas pa ni nyi ma dang zla ba lta bur snang la /
de mtshon par byed pa'i rtags byang chub kyi sems rnam pa gnyis dang /
gnyis su med pa'i bde ba dag kyang de'i bdag nyid do / /
de nyid gsal bar nyams su myong zhing mngon sum du shar ba ni sku gsum gnyis su med pa'i sangs rgyas mthong ba yin te /
bdag gi zhal bdag gis mthong ba'o / /
de'i mthus sdig pa thams cad kun las grol zhing bsod nams thams cad 'grub ste /
legs pa'i lam kun dang ldan pa'i che ba'i yon tan rnam par bkod pa kun gyis brgyan par 'gyur ro / /
rol pa'i dus su lha mo'i glus bskul ba'i dgos pa ni /
brtan zhing grub pa slong byed pa / /
kun nas slong ba'i bde ba ni / /
sgo gsum dag nas dngos grub dang yon tan gyi tshogs thams cad brtan zhing bdag dang gzhan gyi don du bskul ba'i glu brjod pas /
dga' bde rnam pa gnyis slong bar byed pa dang /
'bras bu'i dbang du gnyis su med pa'i sku las 'gro ba'i don mdzad par bskul ba'o / /
de dag gi glu ni /
stong pa shin tu rnal 'byor yod med mthus / /
nam mkha' nyid du dam tshig nye bar gnas / /
bde gshegs bde bar gshegs pa bzhengs su gsol / /
rdo rje sems dpa' skal bzang dpal khyod bdag /
dang por gnyis su med pa'i bde ba chen po'i sku ni stong pa chen po'i ye shes kyi rang bzhin te /
rnal 'byor rnam pa gnyis kyi mtshan nyid can de ni yod med kyi mtha' las 'das shing /
yod med gnyis kyi ngo bor bzhugs pa yin te /
rtag pa ther zug pa'i rnam pa dang /
stong pa mtha' bral gyi rnam pa gnyis dang bral zhing snang stong gnyis med kyi rnam pa las /
bde ba chen po'i rang bzhin du bzhugs pa'o / /
de'i dpe ni nam mkha' lta bur bzhugs shing rang gi mtshan nyid las mi mnga' ba'i dam tshig nye bar gnas pa'o / /
de lta bu'i bde bar gshegs pa la bzhengs bzhugs mi mnga' yang /
sems can gyi blo'i ngos nas gzugs kyi sku yon tan gyi rnam par 'phrul pa dang bcas par bzhengs te bdag la dgongs su gsol zhes pa'o / /
ci 'dra ba'i rnam pas she na /
rdo rje sems dpa' lha mo nyi shu'i skal ba bzang po'i tshogs dang bcas pa zhes pa'o / /
glu de nyid kyi phan yon ni /
'di dag nyid ni glur blangs nas / /
shin tu mya ngan yongs 'das par / /
shi ba'ang slar ni slong 'gyur na / /
yang srid pa lta smos ci dgos /
zhu ba de rnam pa gnyis kyis 'od kyi thig ler gyur pa las /
sngon du lam sbyangs shing tshogs bsags pa'i rgyu mthun pa'i 'bras bu lha mo bzhi byung nas phyogs bzhi nas bskul ba'i glu blangs pa dang /
gtso bo 'gog pa chen po'i ting nge 'dzin la bzhengs pa'o / /
glu de nyid kyis bskul bas kyang 'grub bam zhe na /
shin tu mya ngan las 'das pa'i nyan thos dang rang sangs rgyas dag kyang zhi ba phyogs gcig pa'i lta ba la slong bar byed na /
yang srid pa'i 'gro ba gzhan dag ni ci zhig smos zhes so / /
de nyid ji ltar blang zhe na /
lam bzhi dang ni mnyam ldan pa / /
rnam par 'das pas mdzes par byas / /
phyogs bzhi nas lha mo bzhis tshad med pa'i glu ma tra phyed pa dang /
gnyis pa dang /
bzhi pa dang /
brgyad kyi chas rim bzhin du yan lag bzhi'i sgo nas /
sangs rgyas kyi che ba'i yon tan thams cad la sbyor bar byed pas /
rang nyid kyi snang ba rnam par 'das pas mdzes par byas pa'i glus bskul bar byas pa'o / /
de yang rtsa ba'i rgyud las /
ma tra phyed pa'i glu yis ni / /
gdung ba rnam par sel byed cing / /
mu tig phreng ba'i rtsar bzhin du / /
ma tras phrin las gsal bar byed / /
ma tra gnyis pa glu yi rgyun / /
seng ge bsgyings pa'i nga ro bzhin / /
rjes chags gdung ba sangs byed cing / /
gnyis med ye shes skye bar mdzad / /
ma tra bzhi pa'i dbyangs rgyun gyis / /
mtha' yi 'ching ba grol mdzad de / /
bung ba'i sgra bcas gsal ba'i rgyun / /
tshig bzhis mtshon don gsal bar byed / /
ma tra brgyad pa'i glu dbyangs kyis / /
mgon po gnas nas bskyod mdzad do / /
rin chen gau rgyud mangs sgras / /
sna tshogs phrin las rnam par sbyor / /
lam bzhi dang ni mnyam ldan pa'i / /
bskul pa mchog tu 'gyur ba'o / /
zhes so / /
gzhan yang tshogs kyi dkyil 'khor du dkyil 'khor drug gi dngos grub sgrub pa'i phyir /
dgos pa mtshan nyid dang bcas ni / /
sna tshogs 'brang ba rab tu 'grub / /
'jig rten gsum ni rab bsgrub pa'i / /
bsgrub par bya ba'i dngos grub thams cad kyi nang na mchog tu gyur pas yon tan thams cad la sbyor bar byed pas sna tshogs 'brang ba'o / /
de rab tu grub pas ni 'jig rten gsum gyi gnas thams cad zil gyis mnan cing yon tan gyi snang ba thams cad skad kyi rgyud la ston par 'gyur ro / /
de'i sgo nas rigs kyi dkyil 'khor kun gyi dngos grub mthar phyin pa'i tshul ni /
'jig rten gsum gyis phyag byas pa / /
'jig rten gsum gyi ston pa po / /
'jig rten gsum la skyid sbyin pa / /
'jig rten gsum po bdag la bsgrubs / /
sangs rgyas rnam par snang mdzad kyi / /
yon tan thams cad mnga' brnyes pas / /
'jig rten gsum du sku'i bkod pa rnam par spro ba mdzad cing kun gyi phyag gnas su gyur pa /
he ru ka'i yon tan gyi 'bras bu dag mnga' brnyes par drag po chen po'i sku ston cing /
'jig rten gsum gyi dregs byed ru tra la sogs pa'i tshogs rnams 'joms par mdzad pa dang /
rdo rje nyi ma'i yon tan gyi 'bras bu dag la mnga' brnyes pas 'jig rten gsum la rin po che sna bdun la sogs pa'i gdul bya'i longs spyod rnams skyed par smin pa dang /
pad+ma gar gyi dbang phyug gi yon tan gyi 'bras bu thams cad la mnga' mdzad pas 'jig rten gsum po dag dngos grub dam par dag pa'i ngo bor sgrub pa'o / /
gzhan yang 'grub ste /
rdo rje sems dpa'i dpal sbyor ba / /
lha mo kun dang 'grogs pa yis / /
sna tshogs kun gyi skal bzang po / /
a ral+li ni kun 'grub 'gyur / /
rigs thams cad kyi bdag nyid rdo rje sems dpa' dang /
las thams cad la rta mchog gi 'bras bu che ba'i yon tan gyi tshogs dag la mnga' brnyes te /
'jig rten gsum gyi 'dod par bya ba a ra l+li'i ngo bor rnam par 'grub pa'o / /
yang don zag pa med pa'i ye shes 'grub pa'i tshul ni /
nam mkha'i dbyings kyi mtha' klas pa'i / /
lha mo kun dang bde mos pa / /
rdo rje sems dpa' yang dag rdzogs / /
nyi ma zla ba gsal bar shar / /
rdo rje sems dpa' yang dag sbyor / /
mkha' 'gro sgyu ma'i bde mchog 'byung / /
bdag gi don du dman pa'i dbyibs la brten pa dang /
mthar thug chos la brten pa'i tshul gyis snang ba dang /
srid pas bsdus pa'i chos thams cad kyi dngos po dag rigs kyi dkyil 'khor thabs dang shes rab kyi tshul du gnyis su med pa'i bde ba la longs spyod cing rdo rje sems dpa'i rang bzhin nyi ma dang zla ba'i dkyil 'khor shar ba bzhin du gsal bar snang ste yang dag par sbyor ba'o / /
des na rang gi mtshan nyid gsal bar nyams su myong ba'i mthus zag pa med pa'i ye shes sku drug lhun gyis grub par sangs rgyas par gyur pas /
mkha' 'gro sgyu ma'i bde mchog 'byung bar 'gyur ba'o / /
de ni gzhan don 'phrul pa'i don du glus bskul ba las /
dang por dgongs pa mtshan nyid dang bcas pa ni /
lan cig dmigs pa tsam gyis kyang / /
bde ba'i dngos grub kun 'byung ba / /
zhes pa la sogs pa'i tshigs su bcad pa phyed dang gsum gsungs te /
dkyil 'khor gyi lha tshogs rnams kyi yon tan gyis rnam pa la dmigs shing sbyor bar byed pa'i glu 'di lan cig blangs pa tsam gyis kyang bde ba gnyis kyi dngos grub 'byung zhing sku gsung thugs brtan par 'gyur ba dang grub pa slong bar byed do / /
des na sna tshogs kyi tshul dang ldan pas glu dbyangs mthug po dang srab bu'i sgo bye brag khug pa ring thung dang de'u mtho dman gyi sgo nas sna tshogs rnam par blang zhing rdo rje sems dpa'i dkyil 'khor gcig la gcig gis bskul ba'i phyir chags pa'i rang bzhin gyis blang bar bya'o / /
de nyid kyi tshigs su bcad pa ni /
rjes su chags pa'i rnam mang dga' ba'i pad+mo rnam dag pa'i / /
mchod pas gsal bar rjes su mchod byas pas / /
mchog tu rtag pa'i rnal 'byor bde bas bde ba sgrub par mdzod / /
dang por rigs kyi lha mo bzhis rang nyid kyi yon tan mtshon par byed pa'i rigs dang ye shes kyi sgo nas gsungs te /
chags pa rnam pa gnyis dang ldan zhing sbyor ba'i bde ba la longs spyod pas yon tan gyi rnam pa mang po grub par mdzad de /
bde mchog ma'i mda' gzhu'i sgo nas so / /
gnyis dang gnyis 'khyud pa'i rnam pas bde ba chen po mtshon par byed pa b+ha ga dang ling+ga'i mtshan ma dga' ba'i pad+ma ste /
e ma ho bde ba mo'i nyon mongs pa'i dri ma thams cad dang bral ba'i phyir ro / /
rnam par dag pa'i mchod pa ste khams gsum las rnam par rgyal bar byed cing bdud rtsi'i bcud kyis brlan par gyur pa'i snang mdzad ma'o / /
dbang phyug chen po'i yon tan thams cad thob par byed pa'i 'chi ba med pa'i bdud rtsis gzhan dag tshim par byed pa'i sangs rgyas kyi sku gsal bar byed pas na gsal bar rjes su mchod pa byas pa ste slob dpon mo de dag gi ngo bo ji lta bu zhe na /
mchog tu rtag par rgyun mi chad pa'i rnal 'byor pa'i bde ba grub par mdzod ces pa'o / /
yang phrin las kyi sgo nas rang gi las kyis bskul ba'i phyir /
kye ma'o mchog tu bde ba'i dam tshig ngo bo nyid / /
mchog tu bde ba shin tu rnal 'byor skal bzang mchog /
dgyes pa rang gi dam tshig skyon med rtag la rol cig rol cig ho / /
kye ma ho mchog tu gsang ba'i bdag po rang gi dam tshig yin pa'i phyir / /
rab tu gsang ba'i lha mo mchog rnams so / /
ngo mtshar gyi cho 'phrul sna tshogs dang ldan par gzhan dag gi rmongs pa sel bar mdzad cing /
las mchog tu gyur pa la spyod pa'i mthus zag pa med pa'i bde ba chen po rang gi dam tshig gi ngo bo nyid la rtag tu bzhugs pas lha mo bde mchog ma'i rigs kyi phrin las de nyid kyis gdul ba'i gdul bya grol bar mdzad pa dang /
zag pa med pa'i bde ba rgyun mi 'chad par 'byung ba'i rgyun mtshon pa'i rtags kyis thabs dang shes rab kyi bde ba nyid la longs spyod pas de nyid kyi mtha' las grol bar gyur pa ni /
e ma ho bde ba mo ste /
skal bzang mchog la dgyes par gnas pa dang / /
sku gsung thugs kyi dam tshig gis gzhan skyong bar mdzad cing khams gsum las rgyal nas bdud rtsi'i chu rgyun dri ma'i skyon dang bral ba dag la rtag tu longs spyod pas /
lha mo snang mdzad ma'i phrin las kyis dus kun du rol cing gnas skabs kun du rol cig pa dang /
tshul sna tshogs kyi phrin las sbyor ba'i mtshan nyid mdzad pa sna tshogs kyi bya ba gsang bar gyur pa'i don la dbang thob pas bdag por gyur pa ste /
sangs rgyas kun gyi sku dang bcas pa'i cha lugs ston pas slob ma mo ste /
rang gi dam tshig la gnas pa yin pa'i phyir ro / /
des na mdzad pa'i sgo nas yon tan las byung ba'i tshogs la dga' ba rab tu gsang ba'i don dang ldan pas lha mo mchog rnams so / /
da ni phun sum tshogs pa'i sgo nas bskul ba'i phyir /
'gro ba'i rgyud ni rnam pa sna tshogs gdul ba gsal bar mkhyen / /
dam tshig thams cad dngos po brtan g.yo kun gyi ngo bor gyur / /
rgyal ba kun gyi bdag nyid rnal 'byor bde ba mkha' 'gro sgyu ma ho / /
kye ma dam pa rtag pa'i dngos grub chen po rab tu bsgrubs la ston / /
so so'i las las grub pa'i gdul bya sna tshogs pa dag gi rgyud ji snyed pa rnams gzigs nas de dang tshul mthun pa'i gdul thabs rnam pa sna tshogs gsal bar mkhyen pa'i don mdzad pa'i kun du spyod pas so so'i lta ba dang rtog pa sna tshogs pa dag gi lam las bzlog nas rang gi de kho na nyid dam tshig chen po'i bdag nyid du sbyor bas chos thams cad kyi ngo bo nyid du 'gyur ro / /
de dag gis mchod pa'i phrin las thabs khyad par can ston par byed pa ni rdo rje 'chang chen po nyid kyi ngo bo las byung ba ste /
rgyal ba kun gyi bdag nyid rnal 'byor bde ba'i dbyings nas mkha' 'gro bde ba'i dkyil 'khor ston par mdzad pa'o / /
tshul de nyid kyi sku drug lhun gyis grub pa'i dngos grub rnal 'byor pa'i rgyud la sgrubs shig ces pa'o / /
yang lha mo bzhi'i sngags la sogs pa khyad par phrin las kyi sgo nas bskul ba'i phyir /
dzaHhUM baM hoHzhes pa la sogs pa gsungs pa yin te /
rang rang gi phrin las la rim pa bzhin du sbyar bar bya'o / /
de ltar glu blangs pa'i phan yon ni /
glu yi rgyal po 'di dag ni / /
rdo rje sems dpa' dpal la gnas / /
zhes pa la sogs pa'i tshigs su bcad pa gnyis su gsungs te go sla ba'i phyir ma bshad do / /
gang zhig bsdus pa la dga' ba'i gang zag gi las bzhi'i sgo nas dngos grub mtha' dag sgrub pa'i phyir glu rnam pa bzhi gsungs pa las dang por ni sems can gdul ba'i don du dbang gi phrin las rdo rje sems dpa'i dkyil 'khor las dpal pad+ma gar gyi dbang phyug gi dkyil 'khor gyis don mdzad par bskul ba dang /
gnyis pas ni rdo rje sems dpa' las rdo rje nyi ma'i dkyil 'khor gyi sgo nas rgyas pa'i las kyis sems can 'dod pa dag la dga' ba rnams kyis don mdzad par bskul ba dang /
gsum pas ni rdo rje sems dpa' las dpal he ru ka dang rta mchog gi dkyil 'khor gyi sgo nas sems can gdug pa can rnams la drag po'i phrin las kyis don mdzad par bskul ba dang /
bzhi pas rdo rje sems dpa' las rnam par snang mdzad kyi dkyil 'khor gyi sgo nas sems can srog gis phongs shing zhi ba phyogs gcig pa'i mtha' la gnas pa rnams la zhi ba'i phrin las kyis don mdzad par bskul ba'o / /
yang rigs kyi 'khor so so re re'i sgo nas yang phrin las rnam pa bzhi'i tshul gyis don mdzad par bskul ba ste gnas skabs kyis sbyar bar bya'o / /
de las rnam pa mang po'i 'dod chags kyi rgyud kyi sems can 'dul ba ni /
nyid kyi sku las 'od dmar po 'phros /
rigs kyi dkyil 'khor de nyid kyis mkha' 'gro sgyu ma'i dkyil 'khor rnam par sprul nas tshul rnam pa lnga las la sbyor bar mdzad cing de nyid mthar phyin par bya ba'i phyir bskul ba'i dam tshig ni /
te na te te hUM zhes pa'o / /
yon tan rgyas pa'i tshogs la dga' ba'i gar thabs rnam pa brgyad kyis sems can 'dul bar mdzad cing de nyid dang mthun pa'i dkyil 'khor sprul pas don mdzad pa'i phyir ni hUM gsum brjod pa'o / /
khro bo'i cha lugs rang rgyud pa dag gdul ba'i phyir ni nyams dgu'i phyag rgyas rnam par gnon pa ni dam tshig gi sngags ru lu ru lu hUM b+h+yo hUM gis bskul bar mdzad pa'o / /
tshe srog yal bar gyur pa la sogs pa'i sems can mang po dag bde bar bya ba'i phyir ni thabs kyi yan lag bcu gcig gi sgo nas zhi ba'i las rnam par 'phrul ba'i phyir /
hUM shi sha bi sha hUM zhes so / /
bsdus pa'i don ni 'di ltar yin te /
rnal 'byor pa gang zhig gis bdag dang gzhan gyi don la dmigs nas /
mkha' 'gro sgyu ma'i dkyil 'khor ji lta bu'i tshul gyis 'jug cing rigs kyi dkyil 'khor so so'i gzhung ngam /
gcig tsam gyi sgo nas phrin las kyi rim pa la 'jug pa'i phyir /
bsam gtan la brten pa'i dngos grub dang /
bzlas brjod la brten pa'i dngos grub gnyis kyi bye brag gi sgo nas spyod cing spyad par bya'o / /
de yang dang por lha mo bde mchog ma la sogs pa'i 'khor gyi dkyil 'khor rnams kyi gzhan gyi phyag rgya dang lta ba'i bye brag la sogs pa rnams bsgyur zhing dbang gi las la rtse gcig tu gnas pas sngags kyi bzlas brjod bya'o / /
oM ba b+hu bi b+hi ta ra ga san+ta ti /
e sheSha ni she Sha /
sarba bi na ya /
sarba ta thA ga ta dz+wa le pra dz+wa le /
kurba bi kurba sarba sham+ba re /
te na te te hUM zhes pa ni rgyun gyi bsnyen pa ste grangs sum 'bum mo / /
pa shaM ku ru hUM zhes pas brtags nas mtshan rtags gsal bar gyur pa dang las la sbyor bas ni rgyal po dbang du bsdu ba dang /
blon po dang /
bud med dang /
rgyal srid la sogs pa'i yul 'khor thams cad dbang du 'gyur ro / /
rtag tu brjod pas bde bar gshegs pa'i yon tan thams cad rgyud la sbyor zhing 'grub par 'gyur te /
dus 'dir yang 'gro ba gang gis mthong ba dag chags pa'i sems skye bar 'gyur ro / /
de lta bu'i yon tan dag ni gzhan dag la yang rgya cher bstan to / /
de las rgyas par 'dod pa dag gis ni /
oM ba b+hu bi b+hi ta ra ti san+ta ti /
e she Sha ni she Sha /
sa tra bi na ya /
sarba ta thA ga ta dz+wa le pra dz+wa le / /
kurba bi kurba /
sarba sham+ba re /
hUM hUM hUM /
rgyun gyi bsnyen pa'i sngags so / /
puSh+TiM ku ru swA hA zhes pas ni las kyi sbyor ba'i sngags so / /
drag por 'dod pa'i gang zag gis ni rang gi cha lugs dang /
mtshan ma'i sgo nas /
oM ba b+hu bi ta rau tra san+t+ra ti /
e she Sha ni she Sha /
satwa bi na ya /
sarba ta thA ga ta dz+wa le pra dz+wa le /
kurba bi kurba /
sarba sham+ba re /
ru lu ru lu hUM b+h+yo hUM /
rgyun gyi sngags so / /
mA ra ya phaT /
ces pas ni las la sbyor ba'o / /
gang zhig zhi bar 'dod pa dag gis de nyid kyi sgo nas 'jug par bya ste /
oM ba b+hu bi b+hi ta dzi ba san+ta ti /
e she Sha ni she Sha /
satwa bi na ya /
sarba ta thA ga ta dz+wa le pra dz+wa le /
kurba bi kurba /
sarba sham+ba re /
hUM shi sha bi sha hUM /
rgyun gyi bsnyen pa'o / /
shAn+tiM ku ru zhes pas ni las la sbyor bar byed do / /
'di dag gi yon tan ni bsam gyis mi khyab ste /
lan cig tsam brjod pas kyang so so'i las 'grub par byed na grangs bzhin du bsnyen pa dang /
rgyun du brjod pas ni smos kyang ci dgos te /
las dag 'grub par byed do / /
de dag gi yon tan bstan pa'i phyir /
de la sogs pa mtha' yas mchog /
chos dbyings mnyam dang mi mnyam pa / /
zhes pa la sogs pa'i tshigs su bcad pa gsum gsungs te go sla ba'i phyir ma bshad do / /
da ni byang chub sems kyi mchod pa bstan pa'i phyir /
dbang po kun las byung ba yi / /
mchod pa'i sprin chen rnam bkod pa / /
rab 'byam tshogs rnams thams cad kyis / /
kun gyi bdag nyid mchod par byed / /
byang chub sems kyi 'od zer gyis lha mo bcu gnyis kyi mchod pa rgya chen po spro zhing phyogs dus kyi sangs rgyas thams cad mnyes par mdzad pa dang /
'gro ba sbyang ba dang /
rnal 'byor gsal ba dang /
slar yang rang nyid yab yum gsal bar byas nas dga' bde'i mchod pas mnyes par bya ba dang /
rten dang brten pa'i dkyil 'khor gsal bar gyur pa'o / /
de yang rtsa ba'i rgyud las /
bde ba chen po'i 'od zer las /
lha mo bcu gnyis tshul 'dra bar / /
phyogs dus sangs rgyas yab yum rnams / /
dga' ba chen pos mnyes par mdzad / /
rdul phran yi ge'i dbyibs su gyur / /
rang gi zhal du zhugs pa las / /
bde ba chen po'i gnas su 'dus / /
'khor lo bzhi las rim bzhin spro / /
'bra ta ka ra'i gnas byung ste / /
bde chen chags dang gnyis med 'dres / /
khams gsum 'gro ba'i rgyud bsregs pas / /
rigs drug so so'i dkyil 'khor grub / /
rnal 'byor dag pa'i rgyud bskul zhing / /
rnam gsum dkyil 'khor gsal bar snang / /
slar 'dus gnas su gzhal yas dang / /
gdan dang rgyan bcas sngon bzhin byung / /
thig le gnas su mtshan byas nas / /
spros pas yi ge'i dkyil 'khor gsal / /
zhes so / /
de las ni lha'i dkyil 'khor gsal bar bskyed pa'o / /
ci mchod pa tsam las ma smos pa'i skabs su phrin las kun ston par mdzad ce na /
de dag kun gyis kyang 'phags pa mnyes par mdzad pas mchod pa'i cho ga yin te /
rtog pa bdun pa las /
byang chub sems sprin mchod pa'i tshogs / /
ma lus kun du spro mdzad cing / /
mchod dang bdag gzhan don rdzogs pa / /
mnyes pa'i cho ga chen po spro / /
zhes so / /
de'i phan yon ni /
sangs rgyas thams cad mnyam sbyor ba / /
mkha' 'gro sgyu ma bde mchog gis / /
dngos po kun gyi bdag nyid lus / /
ma lus lus pa med par 'grub / /
don 'di nyid kyi rnam pa dag spyod pa'i mthus chos thams cad kyi dngos po dag pa bde ba chen po'i rang bzhin du sbyor zhing /
rnam par 'phrul pa'i sku sna tshogs su snang ba dag gsal bar ston cing yon tan gyi rnam grangs thams cad gsal bar rdzogs pa'o / /
da ni lha mo nyi shu'i dkyil 'khor gsal bar ston cing byin gyis brlab pa'i phyir /
ston pa'i phyag rgya phab pa yis / /
bud med dag kyang bsgrubs na ni / /
rdo rjer bcas pa'i mtshan ma 'dzin / /
rnal 'byor mar ni rab tu 'gyur / /
'di dag rang gi lha rnams dang / /
'dra bar byin gyis brlabs bsgrubs nas / /
gang gsungs rang gi lha 'dra ba'o / /
bud med dag gis legs bsgrubs pa'i / /
zhes pas dkyil 'khor bkod pa'i lha dag gis byin gyis brlab pa'i cho ga bya ba dang /
ston pa'i sku gsung thugs kyi phyag rgyas rigs so so'i dkyil 'khor gyi lha mo nang ma brgyad dag so so'i cha lugs rnam par bsgrub cing mtshan ma'i rtags kyis brgyan pa'i mthus rigs kyi lha de nyid dang 'dra bar byin gyi rlabs kyis grub pa'o / /
des ni rigs rnam pa bzhi dang yum bzhi dag las 'phrul pa'i lha mo brgyad bstan pa'o / /
yang gling bu ma la sogs pa'i mchod pa'i lha mo dag ni /
sngon med rol mo sil snyan gar / /
rnam par sprul pas 'grub par 'gyur / /
lha yi gzugs dang sgra dang dri / /
ro dang reg pa'i bde mos pas / /
bdag nyid rang gi lhar mthong zhing / /
mchod pa dag kyang byed par 'gyur / /
rang nyid kyi yon tan las rnam par 'phrul pa'i lha mo sngon du ma byung ba'i bkod pa'i lha'i rol mo dang /
sil snyan dang /
gar dang rnam par 'gyur ba'i glu dbyangs kyis phyogs bcur 'khrigs par spro zhing bsdu ste /
lha'i gzugs sna tshogs dang / /
sgra sna tshogs dang /
dri sna tshogs dang /
ro sna tshogs dang /
reg bya'i tshogs mchod pa sna tshogs pa'i bde bas ji ltar mos pa bzhin du bsgyur zhing rang rang gi rigs kyi gtso bo dag mnyes pa'i cho ga la brtson par mdzad pa'o / /
yang lha mo me tog ma la sogs pa bzhi'i mchod pa ni /
lha yi mchod pa mnyam sbyor ba / /
skal bzang mchog gi 'dod chags can / /
rnam pa kun du bskal pa yi / /
bde ba yang dag sgrub par byed / /
gong ma ltar 'dod pa'i yon tan lnga'i mchod pa rnam pa sna tshogs pa spro zhing zag pa med pa'i phung po dag pa'i sgo nas chos thams cad la mnyam par longs spyod de /
byang chub kyi sems rnam pa bzhi'i bdag nyid skal ba bzang po rdo rje sems dpa'i longs spyod kyis rang gi gtso bo mnyes par mdzad do / /
phrin las kyi lha dag ni zhar las byung ba'i 'phrul pa yin pas shugs kyis shes par bya'o / /
de ltar byin gyis brlabs pa'i che ba bstan pa'i phyir /
sangs rgyas sgyu mar byin brlabs pas / /
rdo rje sems dpar mnyam sbyor ba'o / /
dngos grub kun gyi bde ba rnams / /
dkyil 'khor mchog dga' myong bar 'gyur / /
dkyil 'khor rnam par bkod pa dang /
'phrul pa'i lha rnams dang /
sangs rgyas drug gi dkyil 'khor gyi sgo nas so so'i cha lugs ci 'dra bar mkha' 'gro sgyu ma'i skur byin gyis brlabs pa'i mthus /
rdo rje sems dpa'i cha lugs gnyis dang mnyam par sbyor zhing dngos grub kun gyi bde ba dag mthong zhing dkyil 'khor rnam pa gnyis mthong bar 'gyur ro / /
de ltar tshogs kyi dkyil 'khor gyi ngo bo nyid ji lta bu zhe na /
rdo rje sems dpar mnyam sbyor ba'i / /
mthu nyid kyis ni thams cad du / /
sna tshogs kun gyi skal bzang po / /
rang gi bde ba nyid kyis 'grub / /
de'i don ni rtsa rgyud las / /
bsod nams ye shes tshogs chen po / /
rnam grol bde ba'i 'khor lo'i dbyibs / /
sna tshogs skal ba bzang sbyor ba / /
tshogs kyi ngo bo bde chen 'grub / /
ces so / /
gzhan yang mchod pa rgya chen po'i mtshan nyid ni /
sangs rgyas kun gyi gzugs chen dang / /
dbyangs dang dri dang ro bde bas / /
zhes pa la sogs pa'o / /
tshigs su bcad pa gsum gsungs te /
snang ba dang srid pas bsdus pa'i dngos po thams cad rang byung gi ye shes chen po'i snang ba las rnam par 'phrul zhing /
rang gnyid kyi rnam pas rang nyid la mchod par mdzad pa'o / /
des na che ba'i yon tan 'dod pa'i longs spyod thams cad kyi gnas la bzhugs pa'i dngos grub chen po gsal bar 'gyur ro / /
de yang rtsa ba'i rgyud las /
rang gi longs spyod rnam 'phrul pas / /
rang gi dkyil 'khor mchod par bya / /
kun du 'dod pa'i longs spyod rdzogs / /
rdul phran rin chen tshogs rnams kyis / /
gnyis med dkyil 'khor mnyes byas nas / /
rang gi ye shes gnas la rol / /
rtogs par bya ba thams cad kun / /
kun du bzang po'i longs spyod rdzogs / /
zhes so / /
de dag gi mchod pa'i thabs ni /
de nas yang dag rab gsang bas / /
bud med dag ni bzhi rnams dang / /
gar gyi phyag rgya'i mchod pa yis / /
mchod pa thams cad dbul bar bya / /
rigs rnam pa bzhi'i sgo nas ye shes rnam pa bzhi'i 'od gsal bar mdzad pa /
rang las byung ba'i de bzhin nyid kyis gsang ba'i phyag rgya rnams mtshon par byed pa'i lha mo bzhis tshad med pa dang /
phrin las kyi sgo nas sngags dang ting nge 'dzin gyi gar gyi phyag rgyas me tog dang bdug spos la sogs pa'i mchod pa thams cad dbul bar bya zhes so / /
tshul ji ltar zhe na /
rab tu dga' ba'i bdag la phyag 'tshal lo / /
de bzhin gshegs pa'i dam pa grub par mdzod / /
oM hUM /
dam tshig dam pa grub par mdzad du gsol / /
mchod pa chen po thams cad dag par mdzod / /
oM hUM /
mchod pa chen po thams cad 'grub par mdzod / /
mnyam pa chen po'i gnas la rol du gsol / /
tshig rkang pa drug dang bar mtshams kyi sngags dag legs par sbyar te /
sngags dang rkang pa dang mchod pa kun gyi thog mar gdags shing /
rkang pa tha ma dang po so so'i sngags tha mar sbyar bar bya'o / /
des ni 'di ltar 'gyur te /
oM AHhUM /
rab tu dga' ba'i bdag la phyag 'tshal lo / /
de bzhin gshegs pa'i dam pa grub par mdzod / /
mnyam pa chen po'i gnas la rol du gsol / /
he ra te badzra bi la si na traT ces brjod cing gling bu phreng ba ltar bya ba dang /
yang tshigs su bcad pa'i rjes la oM badzra puSh+pe zhes brjod cing me tog 'thor ba'i tshul du bya'o / /
de bzhin du gzhan dag la yang rgya cher sbyar ro / /
de dag gi don ni rigs dang ye shes dang tshad med pa dang /
phrin las kyi las la bskul ba'i don gyis shes par bya'o / /
de ltar mchod pa'i phyag rgya 'dis me tog 'thor ba'i tshul du bya'o / /
mchod pa'i las thams cad la sbyar ba'i phyir /
glu yi phyag rgya 'di ni dpal / /
rdo rje sems dpa' la gnas te / /
mchod pa ma lus med pa yi / /
rab 'byam las la sbyar du rung / /
so so'i sngags dang phyag rgya dang ting nge 'dzin gyis sgyur zhing /
tshigs su bcad pa 'dis mchod pa'i las thams cad la sbyar bar bya'o / /
gzhan la yang gong nas gsungs pa'i glu 'di dag kun gyis ni /
bsnyen pa dang /
sgrub pa dang /
tshogs kyi 'khor lo dang /
phrin las dag gi dus su spyan drang ba dang /
mchod pa dbul ba dang /
bstod cing bskul ba'i las thams cad la sbyar du rung zhes bya'o / /
de yang rtsa ba'i rgyud las /
glu yi bskul ba sna tshogs kyis / /
rab 'byam las la sbyar bar bya / /
bsnyen dang sgrub sogs gang dag gis / /
cho ga'i yan lag kun 'grub bo / /
zhes so / /
de ltar mchod pa'i phan yon ni / /
gang dag grub par ma gyur dang / /
mchod pa dag ni mi 'byor pa / /
phyag rgya 'di yis mchod byas na / /
mchod pa thams cad myur du 'grub / /
yun ring du rnam par dpyod pa'i lam gang dag gsal bar ma gyur pa dang /
dngos su 'byor pa'i rdzas ma tshogs pa dag gis ni phyag rgya'i mchod pa gong ma rnams kyis tshogs rgya chen po sprul zhing /
dkyil 'khor legs par 'phrul pa'i mthus / /
thams cad 'grub par 'gyur ba'o / /
da ni slob ma'i las su bya ba'i rim pa las dkyil 'khor du 'jug pa'i thabs bstan te /
mchod pa'i sbyor ba 'di dag dang / /
lha mo bzhi po dag gis ni / /
me tog la sogs mchod byas nas / /
slob ma thams cad gzung bar bya / /
rdo rje slob dpon gyi tshogs kyi dkyil 'khor du mchod pa thams cad kyi sngags dang phyag rgya dang ting nge 'dzin du bcas pas 'byor pa'i rdzas thams cad la sbyar zhing byin gyis brlabs te /
lha mo bzhi'i tshul gyis me tog la sogs pa'i phreng ba dang /
bdug spos kyi ril bu la sogs pa dang /
mar me'i sdong po dang /
phreng ba la sogs pa dang /
dri'i sbyar ma rang bzhin dang /
bcos ma las byung bdag gis sna drangs shing /
de'i rjes la gzhan dag kyang phul te slob dpon 'jug par bya'o / /
de nas slob ma'i don du gsol ba gdab cing 'jug pa'i phyir /
thun mtshams su bya ba'i cho ga dang /
yol ba'i nang du gzhug pa'i cho ga dang /
rjes su bya ba'i las dag gi rim par 'jug par bya'o / /
de dag gi cho ga ni 'di ltar yin te /
dang por rdo rje slob dpon gyis snga ma'i dkyil 'khor du ji ltar zhugs pa bzhin du bya ba dang /
dkyil 'khor gyi rnam par dag pa bsgom pa dang /
byang chub kyi sems kyi tshigs su bcad pa gsol ba gdab pa dang /
bden pa bdar ba dang dbang bzhi rgyud la bskyed pa dang /
lha dang bla ma la mnyes pa'i cho ga dag bya'o / /
de'i rjes la slob ma stegs bu la bzhag ste /
bum pa'i chus bsang ba dang /
mchod pa 'bul ba dang /
gdong g.yogs pa dang /
phreng ba thogs te sems bskyed pa dang /
dris len dang /
skyabs su 'gro ba dang /
gsol ba gdab pa dang /
slar gzhug pa'i cho ga'o / /
des na /
dngos grub 'dod pas ci 'dod par / /
snyim pa'i gar ni kun bskyed nas / /
de dag gdong ni mdzes pa yi / /
ras kyis g.yogs nas gzung bar bya / /
dman pa'i dngos grub dang mchog tu 'gyur ba'i dngos grub sna tshogs pa dag ji ltar 'dod pa bzhin du thob par bya ba'i don du rigs dang mthun pa'i ras kha dog rnam pa drug gis gdong g.yogs te /
so so'i dkyil 'khor du 'dod pa'i don la gsol ba gdab cing snyim pa'i gar thabs lan gsum du bskor nas rdo rje 'dzin pa'i phyag rgyas bcings te /
lag pa g.yon pa'i thal mo kha sbub pa'i steng du g.yas pa'i thal mo gan rkyal du bzhag pa ste /
mthe'u chung dang mtheb chen du bsnol mar sbrel nas rin po che'i phreng ba thogs te yol ba'i nang du gzhug par bya'o / /
de yang gzhug pa'i thabs dang /
tshogs bsags pa dang /
gsang ba bsgo ba dang /
dam tshig bsgrag pa dang /
mna' chu blud pa dang /
sku'i dam tshig bsnan pa'i cho ga bzhis sku gsung thugs kyi rdo rje can du bya ba dang /
gsol ba gdab pa dang dbab pa'i thabs dang /
dbab pa'i mtshan ma dang /
bde ba sbyin pa dang /
che ba'i yon tan lngas ye shes dbab par bya'o / /
des na 'jug pa'i cho ga ni / /
dngos grub ji ltar thob 'dod par / /
slob ma me tog 'thor du gzhug /
lha mo gang la lhung ba ni / /
lha de de la 'grub par 'gyur / /
rang gi dngos grub kyi mtshan ma brtag pa'i phyir me tog dkyil 'khor du gtor te /
de nyid kyi sgo nas ltas brtag pa'o / /
de yang bden pa brjod pa las dngos grub dbab pa dang /
me tog 'thor ba dang /
dngos grub brtag pa dang /
phreng bas brgyan pa'o / /
de'i rjes su bya ba ni /
de nas gdong ni bkrol nas kyang / /
yon gyi mchog ni dbul bar bya / /
gser gyi thur mas mig dbye zhing gdong g.yogs bsal te dkyil 'khor bltas nas yon dbul ba dang bka' bsgo bar bya'o / /
de'i rjes su dbang bskur ba'i phyir /
sangs rgyas rin chen dbang bskur bas / /
ji lta bar ni dbang bskur ro / /
de yang gsol ba gdab pa dang /
stegs bu bca' ba dang /
slob ma gdan la gzhag ste brgyan pa dang /
slob ma sbyang ba dang /
rigs kyi lhar bsgom zhing mchod pa ste sngon du 'gro ba'i yan lag bzhi'i rjes la rig pa'i dbang bskur bar bya'o / /
de ltar sngon gyi rgyal ba dag sangs rgyas rin po che dbu rgyan la sogs pas ji ltar dbang bskur ba bzhin du rigs lnga'i ye shes lnga'i rtags mtshon zhing /
don 'grub par byed pa'i rang bzhin chu'i dbang dang /
dbu rgyan gyi dbang dang /
rdo rje'i dbang dang /
dril bu'i dbang dang /
ming gi dbang dag bskur zhing phan yon bstan te /
dam tshig bsgrags pa'i rim pa bzhin du bsnan zhing sdom pa ni sbyin pa dang sdom pa nyams pa'i skyon dang /
srid pa dag par bsgrub pa dang /
mi mthun pa'i spang bya dang /
lta spyod dang ldan par 'dod yon lnga la spyod pa'i man ngag sbyin par bya'o / /
de nas rdo rje slob dpon gyi dbang bskur ba'i cho ga dag rim pa bzhin byas nas /
gsang ba'i dbang bskur ba'i phyir /
dmar chen po dang ga pur bcas / /
tsan+dan dmar po sbyar ba rnams / /
tshogs kyi dbus su bzhag pa la / /
g.yon pa mtshan 'dzin rdo rjer bcas / /
zhes bya ba la sogs pa gsungs te /
tshogs kyi dkyil 'khor dang /
bsgrub pa la brten pa'i sgo nas dbang bskur ba dang /
gzugs brnyan gyi dkyil 'khor tsam la brten te dbang bskur ba las dang po pa'i dbang du yab yum thabs dang shes rab gnyis su med pa'i rol pa las byung ba'i nyi zla'i dkyil 'khor rnam pa gnyis gcig tu 'dres pa dag tsan+dan dmar po dang sbyar te /
mtshan dang ldan pa'i thod par blugs la /
tshogs kyi dkyil 'khor gyi dbus su bzhag ste /
lha'i rnal 'byor dang ldan pas byin gyis brlab cing /
g.yon pa mtshan 'dzin rdo rje'i srin mtheb kyi phyag rgyas zhi ba'i btung ba bzhin du myang bas dngos grub kyi mchog thob par 'gyur ba'o / /
de yang dbang bskur ba 'ba' zhig don du gnyer ba'i dus su ni /
gsang ba'i gnas nas smra byed kyi phyag rgyas blangs te longs spyod kyi gnas su gzhug par bya ba las /
'dir ni tshogs bsags shing sgrub pa'i don du bstan pas bya ba mi 'dra bar bstan pa yin no / /
bsdus pa'i don ni 'di ltar yin te dben zhing rgyan gyis brgyan par rdo rje slob dpon la zhus te bzhugs su gsol nas shes rab ma yon tan can rab tu brtags nas /
dbang bskur zhing byin gyis brlabs pa slob dpon la dbul zhing mnyes par byas la /
slar slob mas gsol ba gdab pa dang /
slob dpon gyis gnang ba'i lan brjod pa dang /
dbang bskur ba'i don du khrus la sogs pas lha mo sbyang zhing lhar bskyed pa dang /
dbang bskur zhing byin gyis brlabs te rol pa mdzad pa dang /
byang chub kyi sems dkyil 'khor gyi dbus su sgrub pa'am /
yang na slob ma'i khar dbab cing gnang ba'i lan brjod pa dang /
slob mas longs spyod kyi gnas su gzhug ste don bzhin bsgom pa'o / /
de'i rjes la gsang ba chen po'i dbang bskur ba'i phyir tshig gcig la zur gnyis su 'dren te /
rang gi lha yi rnal 'byor ldan / /
srin lag dang ni mthe bo'i rtses / /
zhi ba'i btung ba bzhin myangs na / /
rtag pa'i dngos grub 'thob par 'gyur / /
zhes pa dang yang gong nas 'byung ba'i /
de nas khrus byas dri zhim lus / /
ci 'byor pa yi gos dang rgyan / /
zhes bya ba la sogs pa'i don gyis slob dpon la bskul zhing gsol ba gdab par bya'o / /
lha mo lag tu gtad de lan gdab pa dang /
lha mos grogs la bskul ba dang /
grogs kyis lan brjod pa dang /
yon tan brjod pa dang /
dbang bskur ba'i don du gnas dben par thabs dang shes rab kyi bsgom pa dang /
sbyor thabs sna tshogs kyi sgo nas mtshan ma brtag pa dang /
mtshon bya don dang bcas pa'i byang chub kyi sems blang zhing slob dpon mnyes par bya ba dang /
bde ba chen po'i dbang bskur ba'i cho ga'o / /
de dag gi phan yon ni /
sangs rgyas thams cad mnyam sbyor ba'i / /
mkha' 'gro ma yi tshogs kyis kyang / /
rgyas mi thebs shing mi rmongs te / /
de la gnod par mi 'gyur ro /
rig pa'i dbang bskur ba tsam gyi sgo nas spyod pa'i rnal 'byor pa tshul bzhin du 'jug pa dag la ni /
'jig rten pa'i mkha' 'gro ma la sogs pa drag po drag mo'i tshogs rnams kyis rgyas mi thebs shing /
rims la sogs pa'i glo bur dag gis kyang gnod mi nus so / /
de dag gi dam tshig dang sdom pa'i rim pa ni /
de nas mna' ni bsgrag byas nas / /
sangs rgyas thams cad mthun pa yis / /
mchog tu rtag pa'i bka' stsal pa / /
dam tshig sdom pa sbyin par bya / /
dang po slob ma'i dbang bskur nas dam tshig bsgrags pa'i rim pa ni mna' bsgrag cing sdom pa sbyin pa'i phyir ro / /
rigs kyi dkyil 'khor gyi sbyor ba gsal ba'i thugs ka'i 'od zer gyis rigs kyi dkyil 'khor rnams dbang po'i tshul du kun gyis dbyangs mthun pa'i gsung gis brjod par mdzad pa'o / /
de la dam tshig nyams pa'i skyon ni /
sangs rgyas thams cad mnyam sbyor ba'i / /
sdom pa nyams par khyed byed pa / /
zhes pa la sogs pa'i tshigs su bcad pa gnyis gsungs pa yin te /
dkyil 'khor 'di nyid kyi sgo nas dam bcas pa'i don las 'gal bar byas na theg pa thun mong gi sangs rgyas dang byang chub sems dpa' dang /
rnal 'byor pa'i rig 'dzin la sogs pa dag gis chad pas bcad cing khyad par dkyil 'khor dag snying nas phyung zhing /
khrag 'thung zhing gshegs par 'gyur ro / /
srid pa dag par bsgrub pa'i dam tshig gi dgos pa gzung bar bya ste /
sems can khams ni ma lus don / /
srid pa shin tu dag bya'i phyir / /
mi 'gog chos nyid sbyor ba yis / /
rtag pa nyid du bsgrub par bya / /
bdag dang 'gro ba mtha' dag gi 'dzin rtog gi mtshan ma ma lus pa dag sbyang bar bya ba'i phyir srid pa gsum gyi mtha' dag rgyu dang rkyen dang 'bras bu rnam par dag pa'i mtshan nyid du sbyor zhing mi gnas pa'i mya ngan las 'das pa'i 'gog pa med pa'i chos nyid gsal bar byas pa'i mthus sku drug lhun gyis grub pa'i don rtag pa'i ngo bo nyid sgrub par 'gyur ba yin no / /
de yang rtsa ba'i rgyud las /
sdig pa dag par bsgrub pa'i phyir / /
rgyu rkyen 'bras bu sbyor ba'i dngos / /
dag pa nam mkha' lta bu'i dbyings / /
mi gnas mya ngan 'das pa'i rgyu / /
mi 'gog rtag pa nyid du sgrub / /
ces pa dang /
yang /
rang bzhin la gnas dam tshig che / /
sku gsung thugs su gsal byed pa / /
gnyis med chos su sbyong ba'i mthus / /
sku drug bsgrub par bya ba'o / /
zhes so / /
da ni 'jig rten gyi mi mthun pa spang ba'i phyir /
rang gi ngo bo yongs spangs shing / /
dka' thub kyis ni gzir mi bya / /
ci bde bar ni bde bar spyad / /
'dir ni phyi dus sangs rgyas yin / /
gang zhig rang gi mtshan nyid mi shes par yon tan gyi 'bras bu bzang po dag thob par 'dod cing /
mu stegs kyi dka' thub dang /
nyan thos kyi dka' thub sna tshogs la zhugs nas rang gi lus ngag gdung bas gzir ba ni /
'jig rten 'dir yang sdug bsngal gyi rgyu la spyod cing /
gzhan du yang bde ba'i ye shes dang phrad par mi 'gyur ro / /
des na 'dod pa'i yon tan rnam pa lnga dag rang nyid kyi ye shes las byung ba'i snang ba ste /
yon tan gyi rtsal ma 'gags pas ji ltar mos shing bde ba'i sgo nas spyad pa'i mthus 'dis ni rig 'dzin la sogs pa'i yon tan gyi sgo nas phrin las kun 'grub cing des ni sangs rgyas kyi ye shes brnyes par 'gyur ro / /
de dag gi bsdus pa'i don ni dang por bya ba thams cad bsgrub pa'i don du rten gyi mtshan nyid bstan te /
slob dpon gyi yon tan dang /
slob ma'i yon tan dang /
mi mthun pa'i spang bya la sogs pa shes par bya'o / /
gzhan yang lta spyod dang ldan pas 'dod pa lnga la longs spyod pa'i phyir /
rnal 'byor longs spyod thams cad la / /
cis kyang mi 'jigs dga' bar gyis / /
sdig pa med kyis khyed ma 'jigs / /
dam tshig 'da' bar dka' ba'o / /
khyad par gyi don du phyi'i yul dang nang gi 'byung ba las bsdus pa mtha' dag gi nyon mongs pa dug lnga dang /
'dod pa'i longs spyod kyi dngos po ma lus pa mtha' dag rigs kyi dkyil 'khor lha mo'i tshogs dang bcas par longs spyod cing /
bdag dang gzhan gyi don mthar phyin par mdzad pa dang /
zab pa'i dbang du g.yo ba dang /
gnas dang /
dbang po'i rnam par 'phrul pa ma 'gags pa'i tshogs mtha' dag rnal 'byor gyi longs spyod kyi rnam par shes shing rtogs par longs spyod de /
bag yangs kyis gnas par bya'o / /
gzhan yang spyod pa'i rim pa ni / /
grub pa gcig pu gcig la spyod / /
lhan cig spyod dang rjes spyod sdug /
sangs rgyas byang chub bla med yin / /
yang dag nyid kyis rtag tu brten / /
gang zag bzhi'i sgo nas bdag gzhan gyi las la spyod pa pos mngon par byang chub pa la sogs pa'i sngon du 'gro ba'i yan lag rdzogs pa'i sgo nas lha dpa' bo gcig pa yab yum gang yang rung ba cig tsam bsgom pa dang /
de nyid kyi rig ma dang 'od kyi skyes bu dag zhal sbyor gyi tshul du bsgom pa dang /
dkyil 'khor gyi 'khor lo 'khor gyi tshogs dang lhan cig tu spyod pa'i rnam par bsgom pa dang /
de dbang bskur zhing byin gyis brlabs pa'i lha dag las 'od zer gyi 'phro 'dus bdag gzhan mdzes par byas pa'i rnam par bsgom pa dang /
thams cad sangs rgyas byang chub kyi ngo bo bla na med pa la bkod pas na /
yang dag par rtag tu bsnyen par bya'o / /
de ltar nges sam zhe na /
rdo rje sems dpa' de bzhin gshegs / /
de skad bka' stsal dpal ldan gyi /
yang dag rdzogs pa'i sangs rgyas dang / /
rdo rje can gyis bka' stsal to / /
che ba'i yon tan mi zad par bsgoms pa'i mthus rtag tu 'byung ba yin te /
de dag ye nas gnas pa'i ngo bor gsal zhing rgyan gyi cho 'phrul rnam par bkod pa dag rnal 'byor dag pa'i mthu las gsal bar snang ste /
de nyid rigs thams cad kyi bdag po rdo rje 'chang ba dang /
de las byung ba'i dkyil 'khor kun gyis gsungs pa'o / /
da ni gong du dbang bskur ba'i thog mar ye shes dbab pa'i cho ga bstan pa'i phyir /
rnal 'byor bcas dang gsang bcas pa'i / /
bdag gi ye shes rgya bsgrubs nas / /
ji ltar tshul bzhin gar byed pas / /
slob ma rnams la bde ba sbyin / /
rnal 'byor rnam pa bzhi dang /
gsang sngags dang phyag rgyar bcas pas gsang ba'i phyag rgya'i ye shes dbab pa'i thabs las byung ba'i dkyil 'khor rnam pa bzhi yi ge'i mtshan ma dang bcas par bsgom pa dang /
de las sku gsung thugs kyi phyag rgyas rang gi mtshan ma dbab pa dang /
bdag gi ye shes kyi phyag rgya bsgrub cing rtse gcig tu gnas pa las rnal 'byor gyi bde ba sbyin pa dang /
ji lta bu'i tshul gyis gar thabs su bskyod cing slob ma la bde ba'i ye shes sbyin par mdzad pa'o / /
de'i rjes su bya ba ni /
slob ma dam pas de phyin chad / /
phyag rgya'i ye shes rjes bzung bas / /
rnam par snang mdzad mchog bzhin du / /
sangs rgyas kun gyi bdag nyid 'grub / /
rang gi nyams su myong ba'i mtshan ma dag la rtse gcig tu gnas pas sku g.yo zhing 'gul ba dang mtshan dang dpe byad kyi rnam pa gsal bas rab tu brgyan te /
sangs rgyas rnam par snang mdzad bzhin du sku mchog tu gyur pa 'grub cing sangs rgyas kun gyi bdag nyid du 'gyur ro / /
de ltar cha tshogs bsags shing bsgrub pa dang /
dbang bskur ba'i rjes la lha dang slob dpon mchod pa'i thabs ni /
de nas ro dang zas dang gnas / /
glu dang sil snyan la sogs pa / /
de dag mgon po rnams la dbul / /
rdo rje bla ma chen po dang / /
bdag dang gzhan yang 'dod dgus mchod / /
'dod don 'bras bu phun tshogs 'grub / /
'dod pa'i longs spyod kyi tshogs 'grub pa dang /
gzhan yang mchod pa'i rdzas ma lus pa dag dngos su sbyar ba dang /
yid kyis sprul pa'i sgo nas dkyil 'khor gyi lha tshogs rnams la thog mar mchod pa phul zhing /
de'i rjes la sangs rgyas gnyis pa tshul de ltar mchod nas /
bdag dang rnal 'byor pa gzhan dag lha'i dkyil 'khor du bsgoms pa rnams kyang 'dod pa'i longs spyod sna dgus mchod par bya'o / /
da ni dkyil 'khor du 'jug pa'i yan lag bstan pa'i phyir /
de nas bdag nyid rab bsgrubs nas / /
kun gyi slob dpon rab gnas pa / /
ji lta'i tshul gyis 'jug pa yis / /
bden pa'i chos ni brjod par bya / /
rdo rje slob dpon gang zhig gis sngon du bsnyen pa'i rim pas bdag gi rgyud las su rung bar bya ste /
gsang ba'i don bkod pa dag las bstan pa'i cho gas bsgom pa dang /
bzlas pa'i bya bas rdzogs par byas nas /
tshogs bsags pa dang /
bsgrub pa dang /
dbang bskur ba dang /
rab tu gnas pa'i cho ga la sogs pa'i don brtson pa'i phyir de kho na nyid bcu la sogs pa bya ba mtha' dag rdzogs shing /
rigs so so'i dkyil 'khor rtsom pa la mkhas pa'i blo dang ldan pas /
kun gyi slob dpon du rab tu gnas pas ji lta bu'i tshul gyis sa'i cho ga dang sta gon la gnas pa'i cho ga la sogs pas 'jug par bya'o / /
de yang rim pa ni 'di ltar yin te /
tshogs bsags pa dang sgrub pa dag la ni dang po nas sa'i cho gas mgo rtsom zhing 'jug par bya ba dang /
slob ma dbang bskur ba'i rim pa dag la ni bsnyen pa rnam pa lnga gang yang rung ba dag rdzogs pa las rtsom par byed de /
dkyil 'khor gyi dus kyi cho ga'i thog mar dkyil 'khor gyi dgos pa shes pas /
sa brtag pa dang /
sa bslang ba dang /
sa gzhi byin gyis brlab pa dang /
sa'i dbang po bsgo ba dang /
sa srung ba'i don du gsol ba gdab pa dang bsrung ba'i cho ga rgyas par bya'o / /
des na /
ji lta'i tshul gyis 'jug pa yis / /
zhes so / /
gzhan yang lha sta gon la gnas pa'i don du maN+Dal byug cing me tog sna tshogs dang bcas pa dgram pa dang /
mchod pa bshams shing srung ba'i 'khor lo bsgom pa dang /
bsgom pa'i rim par gsol ba gdab cing mnyes par bya bas na /
ji lta'i tshul gyis 'jug pa yis / /
zhes so / /
yang slob ma sta gon la gnas pa'i don du bka' bsgo ba dang /
spro ba bskyed pa dang /
rjes su gdams pa dang /
dbang po'i spyan sngar tshogs bsags shing byang chub tu sems bskyed nas sdom pa bzung ba dang /
shis par bya ba'i phyir gnas gsum dag par bya ba dang /
tshems shing sbyin pa'i rim pa dang /
skyon bsal zhing dor ba dang /
de la mtshan ma'i ltas blta ba dang /
dri chab kyis sbyang ba dang /
ku sha sbyin pa dang /
srung skud gdags pa dang /
spro ba bskyed pa dang /
sta gon gyi gnas su gtor ma gtang zhing slob ma ku sha'i stan la nyal ba dang /
slob dpon gyis nang du dkyil 'khor mnyes par bya ba dang /
mtshan ma bzang ngan gyi bya ba bstan pa dang /
byin gyis brlab pa'o / /
yang ji lta'i tshul gyis 'jug par bya ste /
bum pa sta gon la gnas pa'i phyir rgyu dang dbyibs dang kha dog bstan pa dang /
rigs kyi mtshan mas brgyan cing byin gyis brlab pa dang /
rnam par dag pa'i de nyid dang /
rigs kyi dkyil 'khor bstim zhing bzlas brjod tshang bas sngags kyi chur gyur pa dang /
de nyid shis par bya ba'i cho ga dang /
gzugs brnyan gyi dkyil 'khor bsgrub pa'i rjes la sogs so so'i gnas su dgram pa'o / /
yang ji lta'i tshul gyis 'jug pa gzugs brnyan gyi dkyil 'khor rtsom pa dang /
dkyil 'khor bsgrub pa dang /
gtor ma dang /
sbyin sreg dang /
rab gnas kyi las dag la 'jug par bya'o / /
de dag gi cho ga rgyas par ni le'u bdun pa las bstan pas de nyid du gsal bar bshad do / /
de dag spyi'i las su bya ba'i rim pa ni dkyil 'khor cho ga las bstan te /
'dir rgyas par ma spros so / /
des na tshigs su bcad pa 'di ni cho ga'i yan lag kun gyi spyi don du shes par bya ba yin te /
rkang pa dang pos ni sngon du 'jug pa'i yan lag bstan to / /
gnyis pas ni rten gyi mtshan nyid bstan to / /
gsum pas ni dkyil 'khor gyi dus kyi cho ga'i yan lag bcu po bsdus te bstan to / /
bzhi pas ni de dag dang mi 'gal ba'i gdams ngag bstan to / /
de yang rtsa ba'i rgyud las /
de nas bdag nyid rab bsgrubs nas / /
rnal 'byor gsal bar goms pa'i mthus / /
bsnyen pa'i yan lag gang dag gis / /
sngon du 'gro ba dang po brtsams / /
de nyid bcu sogs rim pa dag /
kun gyi slob dpon la gnas shing / /
blo ldan dpa' bo chen po yis / /
bdag gzhan don la rab tu sbyor / /
dkyil 'khor dus kyi cho ga'i tshogs / /
ji lta'i tshul gyis 'jug pa yis / /
sa nas cho ga lhag ma'i bar / /
ma 'dres las kyi don spyod pas / /
don mthun gdams ngag ji bzhin par / /
der 'jug 'gro ba gzung ba'i phyir / /
bden pa'i chos ni brjod bya zhing / /
bstan pa'i don ni tshim par mdzad / /
ces so / /
da ni phrin las kyi mtshan nyid rigs bsdus spyi'i 'gro ba dag 'dul bar mdzad pa'i tshul bstan te /
rdo rje sems dpa' dpal gyi tshul / /
rtog pa thams cad rab bsgrub cing / /
rtog pa kun gyi rab sbyor ba'i / /
ngo bo nyid phyir chen po'i mchog /
sku gsum gnyis su med pa'i rdo rje 'chang chen po de nyid kyis gdul bya'i dbang po dang skye mched kyi bye brag sna tshogs kyi sgo nas rgya chen po'i tshogs rnams gcig tu bsdus pa la dga' zhing /
de nyid kyi sgor 'jug par 'dod pa'i don du rigs bsdus pa'i dkyil 'khor bstan te /
bcom ldan 'das nyid kyi sku las dpal rnam pa gnyis kyi snang ba /
rigs rnam pa drug gi rtog pa thams cad rab tu bsgrub cing /
rtog pa'i cho ga kun gyi sgo nas gzhan dag gi don rgya chen po la sbyor zhing don dam pa'i de kho na nyid dang /
kun rdzob kyi rnam par 'phrul pa gnyis su med pa'i rnam par ston par mdzad pas rang gi ngo bo nyid kyi de bzhin du phyag rgya'i cho ga gsal bar 'grub po / /
bsdus pa'i don ni rigs bsdus kyi dkyil 'khor chen po'i sgo nas tshogs kyi dkyil 'khor chen po rtsom pa dang /
de la brten te tshogs kyi dkyil 'khor bsgrub pa'i don gyi phyir /
blo dang ldan pa'i rnal 'byor pas rten gyi mtshan nyid dang ldan par bya'o / /
de yang rtog pa bdun pa las /
shes rab kyis ni blo phyes nas / /
nges par brtags pa'i sa gzhi la / /
bla mas nges pa'i lung 'di bstan / /
grub pa'i dbang phyug phun sum tshogs / /
zhes pa la sogs pa dang /
rtsa ba'i rgyud las /
bzhin bzangs rang bzhin zhi ba'i chos / /
skye bo kun dga' mkha' 'dra'i blo / /
zhes pa la sogs pa'i don gyis yon tan dang skyon gyi bye brag shes par byas nas /
phun sum tshogs pa bzhi dang ldan pas /
rdzas dang sa gzhi brtags pa de / /
cir yang 'gyur ba'i yig 'bru bsam / /
'od zer kun du spros nas kyang / /
ma lus nye bar khyab byas te / /
re dang dam pa'i tshul du dgongs / /
zhes pa la sogs pa'i don gyis phun sum tshogs pa bsags pa dang /
sa'i cho ga dang sta gon la gnas pa'i cho ga dang /
gzugs brnyan gyi dkyil 'khor rtsom pa dang /
dkyil 'khor sgrub pa'i rim pa bzhin du bya'o / /
de yang dkyil 'khor gyi bye brag ni phyi rol gru bzhi rdo rje'i phreng ba la sogs pa rim pa rnams kyis bskor zhing dur khrod chen po'i gnas brgyad dang bcas pa'i nang du gru bzhi pa la sgo bzhi rim pa dang bcas pa'i nang du phyi nang gi bar khyams dang pho brang gi phreng ba dang bcas pa ste /
de'i nang rol ka ba brgyad kyi gdung mas phye ba'i phyogs mtshams kyi sa gzhi ste lte ba dang bcas pa /
dkyil 'khor chen po dgu'i gnas dgod par bya ste /
dbus su rdo rje sems dpa'i dkyil 'khor zhi ba'i rdo rje rtse lnga dkar dmar 'od zer dang bcas pa'i rwa phyogs su rnam par snang mdzad kyi 'khor lo'i pho brang la 'khor lo'i phreng bas mdzes pa'o / /
lho phyogs su he ru ka'i dkyil 'khor zla gam kha nang du bstan pa la re'u mig dgur phye ba la /
khro bo rdo rje sngon po rtse mo gyes pas bskor ba'o / /
nub tu pad+ma gar gyi dbang phyug gi pho brang pad+ma'i dkyil 'khor la pad+ma dmar po'i phreng bas bskor ba'o / /
byang du rdo rje nyi ma'i dkyil 'khor rin po che'i phreng ba ser pos bskor ba'o / /
mtshams kyi re'u mig bzhi la rta mchog las bzhi'i dkyil 'khor phrin las rnam bzhi'i kha dog dang mtshan mas brgyan pa'o / /
de ltar dbus kyi pho brang dgu po de dag la ni nang gi lha bcu gsum po dag so so'i gnas su bkod cing /
de'i phyi rol bar khyams nang ma la mchod pa'i lha mo bzhi dag kha dog dang rgyan chas mi 'dra zhing phyag gi mtshan ma mthun par mtshams rer dgu dgu dgod par bya'o / /
sgo nang ma la ni ye shes kyi lha mo dgu bzhi bkod cing phyi ma la ni de dang cha lugs gcig pa'i 'jig rten pa'i lha mo dgu bzhi dgod par bya'o / /
bar khyams phyi ma la ni sprul pa 'jig rten pa dang mthun pa'i dkyil 'khor dang rang rgyud pa dag gcig tu bsdoms te /
shar du lha chen po dag dang phyogs skyong dag go / /
lho phyogs su mkha' 'gro ma chen mo brgyad kyi tshogs rnams so / /
nub tu klu chen po brgyad rang rang gi 'khor tshogs dang bcas pa'o / /
byang du 'gro ba rigs drug gi gtso bo 'khor dang bcas pa'o / /
sgo nang ma la ni sangs rgyas kyi che ba'i yon tan rnam par bkod pa dang bcas pas rta babs la sogs pa'i rgyan gyis mtshan pa'o / /
sgo phyi ma la ni 'jig rten pa'i bar khyams zlum po la 'jig rten pa'i rgyan gyis brgyan pa'o / /
de nas rtogs pa thams cad la rab tu bsgrub pa'i phyir bsod nams kyi tshogs bsags pa dang /
sbyin gtor gyi cho ga rgya chen pos bar chad kyi bgegs bsal zhing /
srung ba'i 'khor lo la sogs pas mtshams kyi rim pa brtan par byas nas bsod nams kyi tshogs kyi 'khor lo dang /
ye shes kyi tshogs kyi 'khor los bsnyen sgrub kyi yan lag dang ldan pas bsgrub par bya'o / /
de nas rtog pa kun las rab tu sbyor ba'i phyir /
tshogs kyi cho ga dang phrin las rgya chen po dag gis bdag gzhan gyi don mthar dbyung zhing sbyin sreg dang lhag ma'i gtor mas mnyes shing bstan par bya ba dang /
rjes su bya ba'i yan lag cho ga'i lhag ma dag gis dkyil 'khor gyi bsgrub pa mthar dbyung ste /
dkyil 'khor gyi mtha' ma bskor zhing mi 'bral ba'i smon lam gdab pa dang /
lhag chad bskang ba dang /
bkra shis brjod pa dang /
dngos grub kyi lhag ma blang ba dang /
lha rnams la mchod bstod bya ba dang /
dkyil 'khor rnam pa gsum rim pa bzhin du bsdu ba dang /
mtshams kyi dkyil 'khor dgrol zhing srung ma dang /
mgron tshogs dag la gtor ma sbyin pa dang /
rdo rje slob dpon la sogs pa dag yon gyis mnyes par bya ba dang /
'gro ba'i don du smon lam gdab cing chos kyi sbyin pa brjod pa dang /
spyod lam gyi rnal 'byor las mi nyams par gnas pas rab tu sbyor bar bya'o / /
des ni rigs bsdus pa'i dkyil 'khor chen po'i ngo bo nyid gsal bar 'grub pa'i phyir /
dkyil 'khor chen po dang /
sgrub pa'i tshul chen po'i sgo nas phyag rgyas rab tu sbyor zhing gnas pas de dang mthun pa'i mchog 'grub par 'gyur ro / /
de nyid kyi tshul ni rtog pa dgu pa'i gnas skabs nas kyang bshad la /
rtsa ba'i rgyud las kyang rgya cher bstan pa'i don bzhin du shes par bya'o / /
da ni rigs so so'i dkyil 'khor dag la dga' ba dag gi don du so so'i phrin las kyis dkyil 'khor gyi las bsgrub pa'i phyir tshul rnam pa drug tu bstan pa las /
dang por rdo rje sems dpa'i sgo nas /
sna tshogs las kyi sbyor ba dang / /
gdul ba'i thabs ni sna tshogs pas / /
sems can rnams ni gdul ba'i phyir / /
de las gzhan pa'i tshul du bstan / /
thabs thugs rje chen po mdzad pa'i phrin las sna tshogs rnam par bstan te /
des gdul ba'i gdul bya mtha' dag de lta bu'i lam la gzhug pa'i thabs khyad par can mnga' bas /
de nyid kyi sgo nas gzhug pa'i phyir rdo rje sems dpa'i rnam pa las byung ba'i tshogs dang /
tshogs kyis sgrub pa'i sgo nas rnam par spyad pa'o / /
de yang bsdus pa'i don snga ma dang 'dra bar rten gyi gang zag khyad par gyi mtshan nyid can gyis le'u bdun pa las 'byung ba'i rang gi gnas su /
yum dang /
'khor dang /
yo byad dang /
rgyan cha la sogs phun sum tshogs pa bzhi dang ldan pas rang gi dkyil 'khor gyi sgo nas bsgrub par bya'o / /
de yang rigs bsdus kyi bya ba dag dang cha 'dra bar spyod pa ste /
gzugs brnyan gyi dkyil 'khor bri ba dang /
dkyil 'khor sgrub pa dang /
bsod nams dang ye shes kyi tshogs kyi bya ba la brten te bsnyen sgrub yan lag bzhi'i sgo nas spyod pa dang /
glu dang /
glu'i lan dang /
brda dang /
brda'i lan dang /
phyag rgya dang /
phyag rgya'i lan dang /
bro gar gyi phyag rgya sna tshogs kyi sgo nas so sor mnyes par bya ba dang /
bza' btung gi tshogs la longs spyod pa dang /
gnas dang dam tshig gi phyag rgya la gnas pa dang /
so so'i las kyi sgo nas rol pa'o / /
rjes su 'jug pa'i gang zag gi don gong ma dang 'dra bar rnam par snang mdzad kyi dkyil 'khor bsgrub par bya ba dang /
de ltar rdo rje he ru ka dang /
pad+ma gar gyi dbang phyug dang /
rdo rje nyi ma dang /
rta mchog rol pa bsgrub pa'i phrin las la sbyor ba'i thabs bstan pa'i phyir /
rnal 'byor de nyid bcom ldan 'das / /
rdo rje sems dpa' de bzhin gshegs / /
zhes pa la sogs pa'i tshigs su bcad pa drug gsungs te /
bsgrub pa'i rim pa ni tshogs kyi 'khor lo'i cho ga las rgya cher bstan pas 'dir spro bar mi bya'o / /
gzhan yang /
rten gyi sgo nas bsgrub pa'i phyir / /
rang gi lha dang 'dra ba yi / /
rang gi byin rlabs bsgrub pa'i phyir / /
gzugs brnyan ngo bor sbyor ba yis / /
phyag rgya'i sbyor bas gar bya'o / /
tha mal pa'i 'gro ba dag gis lus ngag yid gsum dag bde bar gshegs pa'i sku gsung thugs su sbyor ba'i phyir /
sku'i gzugs brnyan dang /
gsung gi mtshan ma dang /
thugs kyi phyag rgya dag bdag la bstan cing sbyor ba rnams gar byed /
bsdus pa'i don ni tshogs kyi dkyil 'khor du sku gsung thugs kyi phyag rgya gang yang rung ba cig la /
bsnyen sgrub la yan lag bzhi'i sgo nas rtags rnam pa lnga gsal bar gyur pa dang phyag rgya'i dngos grub blang bar bya'o zhes pa'o / /
da ni gong ma dag gi 'bras bu bstan pa las /
dang por spyi'i mtshan nyid ni / /
dam tshig rnam pa sna tshogs kyis / /
de ltar rnam par dpyad na ni / /
zhes pa la sogs pa'i tshigs su bcad pa phyed dang gsum gsungs te bsgrubs pa las byung ba'i las thams cad skad cig mas rgyud la nyams su myang bar bya ba'i phyir nyams su blang ba'i thabs lam rnam pa gnyis la sbyar bar bya ste gzhi dang rten la sogs pa'i las gsal ba dag la dmigs shing de nyid dang tshul mthun pa'i spyod pa'i rim pa dag rnam par spyad nas don bzhin du bstan pa'i mthus /
sangs rgyas thams cad dang mnyam par sbyor ba mkha' 'gro sgyu ma bde ba mchog gi dngos grub 'grub par 'gyur ba'o / /
khyad par gyi dbang du rdo rje sems dpa'i dkyil 'khor bsgrub pa'i 'bras bu la sogs pa rigs kyi dkyil 'khor rnams kyi rang rang gi yon tan 'bras bu dag bstan pa'i phyir /
kun du kun nas thams cad ni / /
sangs rgyas rdzu 'phrul thams cad kyis / /
zhes pa la sogs pa'i tshigs su bcad pa drug gsungs te /
rigs rnam pa lnga dang ye shes rnam pa lnga'i don rtags kyis chos thams cad la sbyor zhing khyad par gyi phrin las rnam pa lnga'i mdzad pa rang gi gdul bya grol bar mdzad nas bsgrub pa'i 'bras bu yon tan mchog tu gyur pa la sbyor bar mdzad pa'o / /
de dag gi 'bras bu ni go sla ba'i phyir ma bshad do / /
yang 'bras bu'i mjug bsdu ba'i phyir /
de la sogs pa mtha' yas mchog /
chos dbyings mnyam dang mi mnyam pa / /
zhes pa la sogs pa'i tshigs su bcad pa phyed dang gnyis gsungs te /
dngos grub rgya chen por 'khrigs pa las byung ba'i 'bras bu tshad med cing mtha' yas pa'i mchog gi snying po chos kyi dbyings mnyam pa dang mi mnyam pas bsdus pa mthar thug pa med pa'i bar du rnam par spros shing bde ba chen po'i ye shes kyis brgyan pa'i dpal rdo rje sems dpa' nyid du grub pa'o / /
da ni phrin las kyi mjug bsdu ba'i phyir /
dpal dgyes rol pa rnam 'phrul pa / /
sna tshogs kyis ni rnam par rol / /
zhes pa la sogs pa'i tshigs su bcad pa phyed dang gnyis gsungs te /
dpal bde ba chen po'i sku las khyad par gyi phrin las rnam pa bzhi dang /
brgyad dang /
bcu drug dang /
nyi shu dang /
sum brgya drug cu'i bar du dkyil 'khor gyi 'khor lo dag gi mdzad pa'i rnam pas grol ba'i don du sna tshogs kyi bya bas rnam par rol cing /
thams cad skal pa bzang po'i bde ba mchog gis gdul bya'i phrin las rnam pa sna tshogs kyi sgo nas sems can gyi khams dag rab tu bsgrub pa'o / /
gzhan yang tshogs kyi dkyil 'khor gyi mjug bsdu ba'i phyir /
de la sogs pa mtha' yas mchog /
chos dbyings mnyam dang mi mnyam pa / /
zhes pa la sogs pa tshigs su bcad pa phyed dang gnyis gsungs te /
tshogs kyi dkyil 'khor gyi sgor zhugs pa'i rnal 'byor pa dag gis dang por sgrub pa'i rim pa shes par bya ba dang /
de'i don bzhin du spyod pas yon tan gyi 'bras bu de nyid dang mthun pa'i tshogs snang bar mdzad pa yin no / /
sangs rgyas thams cad dang mnyam par sbyor ba mkha' 'gro ma'i dkyil 'khor gyi rtog pa zhes pa ni spyi'i sgra las khyad par gyi bye brag tu sbyar ba ste /
las mkhan gyi skabs su bab pa'i tshig bzhin du /
tshul de nyid kyi rtog pa gcod par byed pas tshogs kyi dkyil 'khor gyi lha rnams la yang gnas skabs kyi sgra de nyid 'jug par 'gyur ro / /
des na mkha' 'gro ma'i dkyil 'khor gyi rtog pa shes pa yin no / /
rtog pa drug pa'i don rnam par bshad pa'o // //
gang zhig gis chos thams cad kyi mtshan nyid ji ltar gnas pa'i don mi shes shing /
las sgrub pa dag gis phan yon ma rtogs pa dag gis ni bya ba'i sgo rnams thams cad la rmongs pa yin te /
ren bu'i tshogs kyi rgyal po'i bka' gsang nad par las spyod pa lta bu'o / /
long ba'i tshogs kyis brtags pa'i bstan bcos mtha' dag la spyod pa bzhin no / /
de dag bsgrub par mi nus pas ni shes pa'i lo rgyus tsam la brten pas phan par mi 'gyur te /
klu tak+Sha'i spyi bo nas rgyan gyi rin po che lta bu'am las mtha' la spyod pa'i dus su dug za ba'i bdud rtsi bzhin no / /
de dag spyod par mi nus pas ni bsgrubs shing bsags pas kyang phan par mi 'gyur te /
bram ze mo bzang mdzes ma lta bu'am /
btsun mo rin spyod ma lta bu'o / /
de dag kyang sngon gyi lo rgyus la sogs pas de ni ma bsgrubs shing /
sgrub pa'i thabs la spyod pa'i yan lag dang bral bas ni 'jug par mi 'gyur te /
yid mi ches shing gsal ba'i don nyams su myong ba rgyud la bskyed par mi 'gyur te /
bstan bcos kyi lo rgyus gang yang med pa'i lam la 'jug pa dang /
rgyu rkyen ma tshogs pa'i bya ba rtsom pa ste /
khyim bdag rnam dpyod kyis shing mkhan gyi gnas su zhugs pa lta bu'am /
rgyal po sgra gcan gyi las gsungs pa'i 'khor lor bsgrub pa lta bu'o / /
de dag thams cad kyang phun sum tshogs pa'i sgo nas las dag la sbyor bar ma byas shing /
rang nyid kyi rgyud ma sbyangs pas ni stobs 'phel zhing 'jug par mi nus te ma pham pa'i longs spyod lta bu dang /
khyim bdag bshes gnyen can gyi 'khor lo lta bu'o / /
de dag gi rten gnas ni lam dang po'i mtshan nyid can las byung ba ste /
gang zhig de lam brten par bya ba'i las gzhan rtsom par 'dod pa dag rgyal po ser skyong gi dpung gi tshogs yan lag bzhi pa bzhin du 'gyur bas rang dga'i blo dgag par bya'o / /
de dag gi mtshan nyid ni rten nyams pa dang /
gnas dang mi ldan pa dang dkyil 'khor du ma zhugs pa dang /
de las byung ba'i don dag ma mthong zhing thob par ma byas pa ste /
ne tso smra rgyal dang bram ze'i bu mo sngo bsangs dang /
rgyal po yul skyong gi bu dang /
gsum mdzes phreng ba can gyi bu dang /
rgyal po skyabs seng dag bzhin no / /
des na le'u bdun pa las 'byung ba'i don dag ni kun gyi thog mar 'gro ba yin te /
de yang rtsa ba'i rgyud las /
las kyi sgrub pa gang dag la / /
brten nas phun sum ma tshogs par / /
rjes su spyod pa gang yin pa / /
gang yang 'grub par mi 'gyur ro / /
zhes so / /
de dag spyi'i mtshan nyid ni rtog pa bdun pa las /
rten gnas phun sum tshogs ldan pas / /
sngon 'gro'i bsnyen pa rdzogs byas te / /
sa gzhi sta gon gnas pa dang / /
gzugs brnyan dkyil 'khor rtsom sgrub cing / /
gtor ma sbyin sreg shis pa'i las / /
'jug pa dbang bskur la sogs rnams / /
bdag gzhan smin cing grol ba'i phyir / /
dam pa'i lung bzhin bsgrub par bya / /
zhes so / /
de las dang po gzugs brnyan gyi dkyil 'khor mdor bstan pa'i phyir /
de nas gzhan yang bshad bya ba / /
rdo rje sems dpa' dpal gyi lha / /
rnam pa sna tshogs kun gyi mchog /
'khor lo thams cad rnam 'phrul pa / /
gsang ba mchog gi dgyes par ni / /
thams cad bdag nyid rjes su bsgrub / /
gzugs brnyan gyi dkyil 'khor bshad pa skabs su bab pa'i phyir /
dbang bskur ba dang /
tshogs bsags pa dang /
bsrung bar bya ba dang /
rab tu gnas pa'i cho ga la sogs pa'i don du las gong du ma dag las gzhan du bya ba'i rim pa dag gis dkyil 'khor thams cad kyi phyag rgya shes pa'i sbyor ba dang ldan pas stang stabs kyi bye brag sna tshogs kyi sgo nas dkyil 'khor thams cad kyi rtog pa la sbyar bar bya'o / /
de dag sngon byung gi dus su ri rab kyi rtse mor dkyil 'khor 'phrul zhing bshad pa'i tshul dag rgya chen por snang ba ni dpal rdo rje sems dpa'i dkyil 'khor las /
'khor lo thams cad kyi rnam par 'phrul pa'i tshul gyis dpa' bo yan lag bdun pa dang ldan pa'i sgo nas ston par mdzad pa dang /
de nyid sgrub pa'i thabs khyad par can rten gyi gang zag nas bzung ste /
dbang bskur ba la sogs pa cho ga'i yan lag rnams rdzogs par rjes su 'jug pa'i gang zag gis bsgrub pa'i yan lag tu bshad pa'i 'khor lo thams cad rnam par 'phrul pa'i phyir ston par mdzad do / /
tshig mtha' ma'i rkang pa gnyis ni phyi nang gsang ba gsum gyi gnas dben par phun sum tshogs pa thams cad dang ldan pas bsgrub par bya'o / /
de yang rtsa ba'i rgyud las /
bkod pa'i dkyil 'khor rgya chen po / /
ri rab rtse mor sprul mdzad cing / /
gdul bya'i snang ba ji lta bar / /
dkyil 'khor rnam par 'phrul pa'i tshul / /
rjes 'jug 'gro ba gzung ba'i phyir / /
de nyid dkyil 'khor bshad mdzad cing / /
phyi nang gsang ba'i gnas dag tu / /
phun sum tshogs pa'i bsgrub par bstan / /
zhes so / /
de ni rgyas pa'i sgo nas gnas bstan pa'i phyir /
dben pa yi ni gnas dag gam / /
rang gi skyed mos tshal sogs par / /
zhes pa la sogs pa'i tshigs su bcad pa phyed dang bdun gsungs te /
dang por tshigs su bcad pa phyed kyis rdo rje sems dpa'i gnas bstan to / /
de nas tshigs su bcad pa gcig gis ni rten phun sum tshogs pa dang ldan pas bsgrub pa'i yan lag dang /
dkyil 'khor gyi sngon du 'gro ba la sogs pa phun sum tshogs pas 'jug par bya'o / /
de'i rjes la tshigs su bcad pa lngas ni dpal rnam par snang mdzad dang /
he ru ka dang /
pad+ma gar gyi dbang phyug dang /
rdo rje nyi ma dang /
rta mchog gi dkyil 'khor bsgrub pa'i gnas rim pa bzhin du bstan pa yin no / /
de ltar spyi'i mtshan nyid shes nas khyad par gyi don ni /
dkyil 'khor bsgrub pa la mi mthun pa'i phyogs thams cad kyis dben pa'i gnas su khang pa rim pa gsum par bya ste /
phyi rol gyi bar khyams su phyi'i srung ma dang gar dang rol mo la sogs pa'i rdzas dag dgod par bya'o / /
bar gyi khyams su ni las kyi rdo rje la sogs pa'i phyi'i rnal 'byor pa slob ma'i tshogs rnams gzhag par bya'o / /
nang gi khang par ni gzugs brnyan gyi dkyil 'khor bri zhing rgyan dang yo byad la sogs pas mdzes par byas te /
rnal 'byor pa gtso bzung dag gnas par bya'o / /
de lta bu'i gnas dag dang mi ldan na rang gi skyed mos tshal dang /
chu bo'i 'gram dang /
rgya mtsho'i ngogs dang /
ne'u sing me tog gis brgyan pa la sogs par dkyil 'khor rtsom pa dang bsgrub pa'i rim pa brtsam mo / /
de yang rten ji lta bu'i rnam pas bsgrub par bya zhe na /
rang nyid dpal rdo rje sems dpa'i phyag rgya chen por gnas shing kun du sna tshogs skal ba bzang po'i lha mo'i tshogs dang bcas pas rang gi dkyil 'khor rtsom pa dang /
dkyil 'khor bsgom pa la sogs pa'i rnam pas dkyil 'khor sgrub cing gsal bar gyur pa dang phrin las sna tshogs brtsam par bya'o / /
de yang phrin las phyogs gcig pa dang /
sgrub pa phyogs gcig pa'i dus su ni rgyu rkyen rten 'brel tshogs pa dag gi mthus 'grub par 'gyur ba yin la /
bsnyen sgrub ci bde ba'i dus su ni gnas ci bder brtsam par bya'o / /
zhi ba'i dus su sangs rgyas rnam par snang mdzad kyi dkyil 'khor rtsom pa'i phyir ni dkon mchog gsum gang yang rung ba'i rten gnas su gyur pa dang /
khyad par du rten btsugs pa'i gnas dang /
grong las dpag tshad lnga brgyas dgon par gyur pa de'i gtsug lag khang la sogs pa dang /
chos brgyad dang ldan pa'i ri bo'i rtse mo dag tu bsgrub par bya'o / /
drag po'i dus su dpal he ru ka'i dkyil 'khor sgrub pa'i gnas ni /
chos dgu dang ldan pa dur khrod kyi gnas dang /
'jig rten gyi lha chen po dag gsol mchod byed pa'i gnas dang /
ma mo'i gnas bdun la sogs par brtsam par bya'o / /
dbang gi dus su pad+ma gar gyi dbang phyug bsgrub pa la ni pad+mo'i skyed mos tshal dang /
me tog dmar po'i skyed mos tshal dang /
chu rgyun g.yas nas 'khyil ba dang /
chu bo 'dus pa'i mdo dang /
rgya mtsho'i gnas la sogs par brtsam par bya'o / /
rgyas pa'i dus su rdo rje nyi ma bsgrub pa'i phyir /
rgyal po chen po'i pho brang ngam /
dga' mchog mang po 'dus pa'i gnas sam /
khyim bdag 'byor can gyi gnas dang /
pad+mo'i skyed mos tshal la sogs par bya'o / /
las sna tshogs pa dag bsgrub pa'i phyir /
rta mchog gi gnas ni bya ba sna tshogs kyi las so so dang mthun pa'i dge 'dun gyi gnas dang /
nye ba'i gnas dang /
rgyal po'i bzhugs gnas dang /
smad 'tshong ma dang /
shan pa'i mkhar dag gam /
chu bo'i 'gram mam /
gnas khang gzhan las 'phags pa dag tu brtsam par bya'o / /
da ni mngon par 'dod pa'i gnas de nyid du rgyan dang yo byad bsags pa'i phyir /
cha lugs rnam pa sna tshogs dang /
sgrub pa rnam pa sna tshogs kyis / /
rdo rje sems dpa'i dgos pa la / /
dkyil 'khor la sogs rab tu bsgrub / /
dkyil 'khor bsgrub pa'i don du rgyan dang /
cha lugs dang /
mchod pa'i yo byad la sogs pa sna tshogs sbyar zhing bkod par bya ba ste /
gong du rgyas par bshad zin to / /
de'i don ni khyad par du rdo rje sems dpa'i dkyil 'khor la sbyar bar bya'o / /
rigs kyi dkyil 'khor gzhan dag gi khyad par gyi rgyan dang yo byad kyi zhar la rgyan dang gdan dgod pa dag bstan pa'i phyir /
sangs rgyas rnams kyi pad+mo dmar / /
phyag na rdo rje sna tshogs la / /
'jig rten dbang gi kha dog dkar / /
rdo rje nyi ma dpal gyi ser / /
kha dog kun dang ci 'byor pa / /
bla re rgyal mtshan rgyan gyi rnams / /
sna tshogs rab tu sgrub pa dpal / /
rta mchog rdo rje can gyi'o / /
sangs rgyas rnam par snang mdzad kyi dkyil 'khor gyi rgyan dang /
rnal 'byor pa'i rgyan dang /
mchod pa'i rdzas la sogs pa dag ni dmar por bya'o / /
de yang chags pa rnam pa gnyis dang ma bral zhing /
zhi ba phyogs gcig pa'i mya ngan las 'das pa zil gyis mnan pa'i phyir ro / /
de bzhin du he ru ka'i ni mngon spyod kyi las sna tshogs 'grub pa'i sgo nas dregs byed kyi tshogs rnams grol bar mdzad pa sna tshogs pa dang /
pad+ma gar gyi dbang phyug gis ni gti mug gi rgyud dag par mdzad cing /
sgro skur gyi mtha' thams cad zhi ba dang /
rtag chad kyi mtshan ma dag par mdzad pa'i phyir dkar po'o / /
rdo rje nyi ma ni yon tan rin po che'i tshogs sna tshogs kyi sgo nas chags sred can dang 'jungs pa'i tshogs dag sgrol bar mdzad pa'i phyir ser po'o / /
rta mchog gi ni gcig tu nges pa med de rnal 'byor pa'i rgyan dang dkyil 'khor gyi bla rgyan dang /
mchod pa'i rgyan dag kha dog sna tshogs kyi sgo nas ji ltar 'dod pa bzhin du bshad par bya'o / /
da ni rang bzhin gyi dkyil 'khor gyi rnam pa dang mthun par gzugs brnyan gyi dkyil 'khor dag bri ba'i phyir /
gnas dang 'khor rnams ci 'dra dang / /
bkod dang 'gro ba ci 'dra dang / /
'khor rnams bkod pa ci 'dra ba / /
de 'dra'i 'khor lo mchog gis mdzad / /
sngon byung gi dus su ri rab kyi rtse mor bde bar gshegs pa nyid kyis gnas byin gyis brlab cing bsrung bar bya ba bzhin du /
rjes su 'jug pa po dag gis kyang sgrub pa'i gnas gang dag sa'i cho ga la sogs pas dag par bya'o / /
de'i rim pa ni 'di ltar yin te /
sa gzhi rgyan gyi sgo nas brtag pa dang /
dbyibs kyi sgo nas brtag pa dang /
las dang bya ba'i sgo nas brtag pa dang /
rnam shes ye shes phyag rgya'i sgo nas brtag pa rnam pa bzhi byas nas /
sa snang ba la bslang ba'am /
rin gyis nyo ba dang /
mi snang ba la bslang ba'i phyir sbyor ba la gnas pa dang /
gtor mas mnyes par byas nas sa sbyang ba'i phyir rdzas dang ting nge 'dzin sngags kyis dag par bya ba dang /
lto 'phye brtag pa dang /
skyon bsal zhing stegs bu brtsigs pa nas /
snying po gzhug pa dang /
chos nyid rnam par dag pa'i sngags dang dris byug par bya'o / /
de nas sa gzhi byin gyis brlab pa'i phyir mchod gtor bshams shing gtso 'khor gyi rigs kyi lhar bsgom pa dang /
'byung ba rim brtsegs rdo rje ra ba la sogs par byin gyis brlab pa dang /
rdo rje rgya gram gyi sngags dang /
phyag rgyas brtan par byas shing sa'i dbang po la bsgo ba'i phyir thal mo sa la brdabs nas lha mo bton pa dang /
de la mchod gtor dbul ba dang /
gsol ba gdab pa dang /
lha mos rjes su gnang ba dang /
sa bsrung ba'i don du rnal 'byor pa gtso 'khor gyi bya ba dang /
phyogs bzhi'i lha mos tshad med pa bzhi la sogs pa'i sgo nas bskul ba dang /
thun mong dang /
spyi'i mtshan nyid kyi sgo nas gsol ba gdab pa dang /
sku'i cha lugs dang /
mig gis lta ba dang /
yi ge bzhi'i 'phro 'du dang /
mtshon cha 'khrol zhing sngags brjod de /
drag po'i tshogs spro ba dang /
bka' bsgo ba dang /
dkyil 'khor bskor zhing phur pas gdab pa dang /
stang stabs kyi bye brag dag gis ni sa'i cho ga rnam par bsdus pa yin no / /
der 'khor rnams ci 'dra zhes pas sngon byung gi dus su rten gnas gzhal yas khang rgyan gyis rnam par mdzes shing /
khang pa brtsegs ma'i bye brag dang /
de ltar lha'i dkyil 'khor brten pa'i tshogs rnams ci 'dra ba dang /
der 'jug pa'i gang zag gis 'khor rnams ci 'dra ba bzhin du gnas pa dang /
bkod pa dang zhes sgras bum pa la sogs pa'i dkyil 'khor gyi rgyan dang /
mchod pa'i yo byad la sogs pa dag ji ltar tshogs pa bzhin du rjes su 'jug pa po dag gis kyang de dag sta gon la gnas par bya ba yin te /
lha sta gon la gnas par bya ba'i don du maN+Dal byug cing me tog sngags dang phyag rgya bcas par dgram pa dang mchod pa bshams shing srung ba'i 'khor lo bsgom pa dang /
bsgom pa'i rim pa gsal ba'i dmigs pa gnyis kyi las bya ba dang /
gsol ba gdab cing mnyes par bya ba dang /
slob ma'i don du bka' bsgo ba dang /
spro ba bskyed pa dang /
rjes su gdams pa dang /
tshogs bsags pa'i don du dbang po'i spyan sngar dam bcas pa dang /
rgyas pa'i dbang po yan lag bcu bzhis rnam par dag pa dang /
bsdus pa'i dbang du yan lag bdun pas dag par bya ba dang /
sems bskyed cing sdom pa'i rim pa dang /
shes par bya ba'i don du gnas gsum dag par bya ba dang /
tshems shing sbyin pa'i rim pa dang /
skyon bsal zhing dor ba dang /
de la mtshan ma'i ltas blta ba dang /
dri chad kyis sbyang ba dang /
ku sha sbyin pa dang /
srung skud gdags pa dang /
spro ba bskyed pa dang /
sta gon gyi gnas su gtor ma btang zhing slob ma ku sha'i stan la nyal ba dang /
slob dpon gyis nang du dkyil 'khor mnyes par bya ba dang /
mtshan ma bzang ngan gyi bya ba bstan pa dang /
byin gyis brlab pa dang /
bum pa'i don du rgyu dbyibs kha dog bstan pa dang /
rigs kyi mtshan mas brgyan cing byin gyis brlab pa dang /
rnam par dag pa de nyid rang rigs kyi dkyil 'khor bstim zhing bzlas brjod tshang bas sngags kyi chur gyur pa dang /
de nyid shis par bya ba'i cho ga dang dkyil 'khor bsgrub pa'i rjes la so so'i gnas su dgram pa'o / /
des ni sta gon la gnas pa'i cho ga rnam par bsdus pa yin no / /
des na 'gro ba ci 'dra ba dang zhes pa'i don gyis gdul bya'i rnam par rtog pa sna tshogs pa la dgongs pa ste /
sprul pa'i dkyil 'khor bdun brgya bcu gsum byung ba'i tshul gyis gzugs brnyan gyi dkyil 'khor yang de'i grangs dang mthun par dkyil 'khor gyi 'khor lo bkod pa'i tshogs de 'dra bar bstan pa yin no zhes pa'o / /
ci dkyil 'khor gyi rim pa mngon sum byung bar ma mthong bar bcos pa la spyod pas 'grub bam zhe na /
dkyil 'khor rnam pa gsum bsod nams 'dra bar bstan pa'i phyir /
dpal rdo rje sems dpa'i lha rnams kyi /
'khor lo mngon sum mthong ba las /
bsod nams rtag pa ci 'dra ba / /
phyis byas pa yang de bzhin no / /
rdo rje 'chang chen po nyid kyis rnam par 'phrul pa las byung ba'i rigs kyi 'khor lo rnam pa drug gi snang ba'i bye brag sngon du 'phrul pa'i dkyil 'khor dang /
ri rab kyi rtse mor bshad cing 'phrul pa'i dkyil 'khor bstan pa dang /
de'i don bzhin du ting nge 'dzin gsal bar bsgom pa dang /
de dag ma mthong ba rnams la phyis gzugs brnyan gyi sgo nas mtshon par byed pa dag bsod nams 'dra zhing mtshungs par 'gyur ro / /
de ltar sa'i cho ga dang sta gon la gnas pa'i cho ga dang dkyil 'khor gyi phan yon bstan pa'i rjes su ni gzugs brnyan gyi dkyil 'khor rtsom pa la sogs pa'i las brtsam par bya ste /
de yang dang por thig gi las dang /
cha dbye ba'i phyir /
dkyil 'khor thig gdab shes rab can / /
phyogs kun mnyam pa nyid bsgrub cing / /
shar nub byang gi phyogs rnams su / /
thig bzhi btab pas dkyil 'khor brgyad / /
slob dpon de kho na nyid rnam pa bcu dang ldan zhing /
phyi nang gi las dang gsang ba'i bye brag mtha' dag shes pas dkyil 'khor gyi cho ga las dang por thig gdab pa'i las brtsams te /
thig g.yog las kyi phyag rgya mo dang ldan pa'am gzhan yang lha mo bzhi'i ting nge 'dzin la zhugs pa'i sgrub pa'i grogs mchog bzhis phyogs bzhi nas gsol ba gdab cing /
rang rang gi phyag rgyas brgyan te /
thig skud tshon rtsi sna lnga las byung ba'i sbom phra sgo'i nyi shu'i cha ring thung dkyil 'khor nyis 'gyur du sleb pas /
phyogs kun thams cad mnyam pa nyid du dmigs nas /
shis pa dang mi shis pa'i rtog pa thams cad bsal nas rang bzhin gcig pa'i blos nam mkha' la lha rnams kyi bzhugs gnas khang pa brtsegs pa dbub cing /
de nyid du sta gon gyi lha rnams dbang po'i tshul du bzhugs su gsol nas /
phyag rgya'i stang stabs kyis bskor zhing de dang rjes su mthun par shar nub byang dang lho'i phyogs rnams ma nor ba'i sgo nas sa gzhi la thig gdab par bya'o / /
de'i phyir rtog pa bdun pa las /
slob dpon mtshan nyid kun ldan zhing / /
yang dag ye shes de nyid shes / /
rang gi lha yi spyod ldan pas / /
shes ldan mtshan ma bcu gnyis brgyan / /
zhes pas slob dpon gyi mtshan nyid bstan pa dang /
yang rtsa ba'i rgyud las /
thig skud sar pa tshad ldan pa / /
sngags bcas lha mos bkal ba yis / /
ring thung dkyil 'khor nyis 'gyur la / /
sbom phra sgo yi nyi shu cha / /
rin chen thod pa'i snod bzhag la / /
rigs kyi ye shes sngags kyis bskyed / /
ces pa dang /
de nyid bsdus pa'i rgyud las kyang / /
mig gi lta bas dgug byas pa'i / /
sangs rgyas rigs rnams gzhug par bya / /
zhes te /
thig skud kyi mtshan nyid dang /
de nyid rigs kyi lhar bskyed pa'o / /
yang rtog pa bsdus pa las /
nyi shu 'bar ba'i lcags kyu yis / /
gnyis med gcig tu gnas pa dag /
mchod dbul bstod pas mnyes byas nas / /
gtso bo'i sngags kyis bsgril bar bya / /
zhes pas ye shes dkyil 'khor dgug par bya zhing gnyis su med par bstims nas /
mchod cing bsgril ba dang /
yang de nyid bsdus pa'i rgyud las /
oM dip+ta dr-iSh+Ti aM ku shi dza /
oM badzra sa ma ya sU tra mA ti kra ma hUM /
oM AHhUM zhes pas brtan par bya ba dang /
don yod zhags pa'i rgyud las kyang / /
sgrub pa'i grogs mchog nub gnas pas / /
de nyid gsum gyi gsang sngags la / /
dz+dzaHbdag gtso bo'i thugs ka nas / /
rang gi smin mtshams drang por 'dren / /
zhes pas thig brkyang ba dang /
rtog pa bsdus pa las /
stobs mchog dpa' bo dgongs su gsol / /
rdo rje thig gi sgrar ldan pas / /
nam mkha'i dkyil 'khor legs bsgrub cing / /
'gro ba'i don la skul bar mdzad / /
ces pas thig gi sgras bskul ba dang de yang ngan song sbyong ba las /
oM a n+yo n+yA nu ga ta sarba d+harmA /
s+pha ra s+pha rA nu ga ta sarba d+harma /
a t+yan+tA nu pra biSh+Ta sarba d+harmA hUM /
zhes pas rjes su chags par bskul ba dang /
rtog pa bsdus pa las /
grogs mchog rdo rje'i phyag rgya yis / /
dzaHgsum lte ba'i gnas su 'dren / /
rdo rje khu tshur sar gzhag cing / /
dang po'i thig skud gdab par bya / /
zhes pa dang /
yang rtsa ba'i rgyud las kyang /
shar nub byang lho'i thig bzhi'i rjes / /
logs dang mtshams su gdab par bya / /
dang po'i cha chen bcu drug las / /
khyams kyi snam bu ma gtogs par / /
cha phran bzhi bzhir bgo byas pas / /
phyi nang bcu drug rta babs sgo / /
rtsig pa rgyan bcas 'dod yon gnas / /
ra ba dur khrod ci rigs brtag /
dbus ma rang gi rigs 'khor lo / /
dkyil 'khor so so'i cha bzhi bgo / /
zhes pas dkyil 'khor gyi cha chen gdab cing zhib tu bgo ba dang /
yang /
thig gdab cho ga rdzogs byas nas / /
ye shes skud pa mchod bstod cing / /
phyag rgya gsang sngags ting 'dzin gyis / /
rang gi gnas su gshegs su gsol / /
zhes pas ye shes kyi skud pa mnyes par bya zhing gshegs su gsol ba'o / /
de nas cha dbye ba'i phyir /
rdo rje rtse mo las /
rigs kyi nga rgyal sbyor ldan pas / /
mig gnyis nyi zla'i lte ba yis / /
phyogs bcur rdzi ma 'dren byed cing / /
hi bcas sgo dang cha rnams dbye / /
oM badzra be+e gA kra ma hUM /
zhes pas rdo rje'i lta bas sgo dang cha dbye ba dang /
yang rtsa ba'i rgyud las /
oM thams cad rnam 'phrul rang bzhin mchog /
dngos med zhi ba'i 'od ldan gsal / /
rdo rje 'dzin pa gter chen 'byin / /
dkyil 'khor dag par byin gyis rlob / /
mnyam pa'i sngags blo rnams gsal ba / /
nyes pa'i zug rngu dag par 'gyur / /
zhes pas gsol ba gdab cing nyes pa'i zug rngu dag par byas nas /
de'i rjes su tshigs su bcad pa 'di nyid kyis phyogs kun mnyam pa nyid du blta ba yin pas /
bla ma dam pa'i gdams ngag gis dkyil 'khor gyi cho ga'i las bstan pas de'i dbang du cho ga'i yan lag bsgrigs pa yin no / /
thig bzhi ni tshangs thig gnyis zur thig gnyis te bzhi'o / /
de btab pas ni dkyil 'khor gyi cha rtse phran brgyad du 'gyur te /
de nyin ni tshad mi 'gyur bar bya ba'i dgos pa yin no / /
yang de'i rjes la dkyil 'khor brtag cing bsgrub par bya ba'i phyir /
dkyil 'khor yang dag ji lta bar / /
rab tu brtag par su zhig nus / /
rang gi lha yi rang bzhin gyis / /
dkyil 'khor brtag pa 'grub par 'gyur / /
don dam pa yi dkyil 'khor dang / /
de las rnam par 'phrul pa'i ye shes kyi lha dag ni gdul bya kun gyis mthong bar nus pa ma yin no / /
'o na ji ltar dkyil 'khor la blta bar bya zhe na /
rang gi rang bzhin ye shes kyi dkyil 'khor dang gnyis su med par bsgom pa'o / /
de ltar du spyod par mi nus pa dag gis kyang /
gzugs brnyan gyi dkyil 'khor la brten cing 'jug pa'i mthus 'grub par 'gyur ba'o / /
de dag kyang gang zag rnam pa gsum gyi sgo nas dbye bar bya ste /
dang pos ni mtshan bcas dang mtshan med kyi sgo nas bde bar gshegs pa'i yon tan gyi dngos po thams cad la sbyar bar bya'o / /
gnyis pas ni rang bzhin dang ting nge 'dzin gyi dkyil 'khor gnyis su med pa'i sgo nas gnas par bya'o / /
thams ni rten gyi sbyor bas gzugs brnyan gyi dkyil 'khor la dmigs shing brtags pas 'grub par 'gyur ba'o / /
gzhan yang rnal 'byor dang ldan pas lhag chad bskang zhing sgrub pa'i phyir /
bdag nyid rang gi lhar sbyor bas / /
dngos grub thams cad bsgrub par bya / /
cho ga lhag gam ma tshang na / /
nyes pa med de 'grub par 'gyur / /
bdag dang gnyis su med pa'i ting nge 'dzin rnam pa gnyis dang ldan pas de nyid la rnam par brtags na /
cho ga'i yan lag phra mo tsam nyams pa dag gis bsgribs par mi 'gyur te /
dngos grub kyi yan lag tu 'grub pa'o / /
de yang gsang ba sbyor ba'i rgyud las /
mtshan bcas mtshan ma med pa yis / /
phyag rgya gnyis kyi bdag nyid dngos / /
ting 'dzin ye shes la gnas pas / /
dngos grub thams cad 'grub 'gyur te / /
cho ga'i yan lag phra mo dag /
lhag chad nyes par yod mi 'gyur / /
de phyir dkyil 'khor la sogs las / /
bdag nyid rang lhar sbyor bas 'grub / /
gang zhig sbyor ba dman gyur pa / /
de yis dngos grub thob mi 'gyur / /
de bas nan tan thams cad kyis / /
sbyor ba chen po'i don brtsam bya / /
zhes so / /
da ni dkyil 'khor gyi dbyibs la sogs pa'i bye brag bstan pa'i phyir /
kun du sna tshogs skal bzang po / /
kun du sna tshogs 'khor lo can / /
kun du sna tshogs 'grub pa'i phyir / /
dkyil 'khor kun du sna tshogs pa'o / /
dkyil 'khor gyi nang gi mtshan ma ni re'u cha brgyad dang ldan pa las /
rdo rje'i thig bzhis rnam par phye ba de'i phyi rim na re'u cha brgyad pa zlum po 'khor lo'i tshul du bskor ba /
mu khyud dang mtshams 'byed dag rdo rje'i ra ba dang bcas pas skal ba bzang po rdo rje sems dpa'i yon tan gyi snang bas mdzes par byas shing /
kun du sna tshogs kyi 'khor lo'i rnam pas mtshan pa'o / /
des ni rdo rje sems dpa'i khyad par gyi gnas bstan cing /
yang tshigs su bcad pa phyed kyis ni dkyil 'khor drug po kun gyi phyi rol gyi mtshan ma phyi'i bar khyams nas bzung ste /
phyi rol gyi rdo rje'i ra ba'i bar du gru bzhi pa la sgo bzhi pa /
rta babs kyi rgyan dang /
'dod yon gyi longs spyod sna tshogs 'khrigs par mdzes pa dang /
pad+ma dang /
rdo rje ra ba dang /
rdo rje 'od kyi phreng ba gsum gyis rnam par bskor zhing de'i phyi rol du dur khrod chen po'i gnas brgyad 'jigs pa'i tshul du gnas shing /
kun 'byung gi yon tan brgyad dang /
phyi'i lcags ri rdo rje phreng ba dang ra bar bcas pa dag bri bar bya'o / /
des na dkyil 'khor kun du sna tshogs pa zhes bya'o / /
de yang rtsa ba'i rgyud las /
dkyil 'khor tshad ldan mnyam pa la / /
rdo rje thig gis legs phye ba'i / /
khang pa gru bzhi sgo dang bcas / /
rta babs bzhi yis mdzes par brgyan / /
bar khyams sgo khyud 'khor ba yi / /
rin chen sna lnga'i rtsig par bcas / /
dra ba dra ba phyed po dang / /
rin chen pha gu me tog bsham / /
'dod yon drug gi lha mo 'khrigs / /
zla phyed rdo rje mtshan mas mdzes / /
gdugs dang rgyal mtshan rnga yab phreng / /
ba dan dril bu sgra snyan tshogs / /
zhes pa dang /
yang na rang gi dbyibs dang /
rgyan dang /
mtshan ma la sogs pa dang /
phyi'i dur khrod la sogs pa bstan pa'i phyir yang gsungs te /
re'u cha brgyad la thig bzhis phye ba dang /
sna tshogs pad mtshan mu khyud rdo rje can / /
mtshams kyi re'u char bum pa gang ba bzhi / /
bdud rtsi bcud ldan rgyan dang mtshan mas mdzes / /
re'u cha phyi ma kun du 'khor lo'i tshul / /
mtshams 'byed rdo rje'i phreng ba dag dang ldan / /
phyi rol ra ba rim gsum gnas pa'i rgyab / /
phyi yi lcags ri rdo rje ra ba'i nang / /
phyogs dang mtshams su dur khrod chen po brgyad / /
shing brgyad ngos nas zhing skyong lus phyed 'thon / /
gdong pa phyogs skyong brgyad kyi gdan dang mthun / /
g.yas kyi gri gug g.yon na thod pa 'dzin / /
mtsho brgyad nang nas klu brgyad lus phyed 'thon / /
thal mo sbyar te bcom ldan 'das su gus / /
shing brgyad drung na rnal 'byor 'khor bcas gnas / /
sprin dang mchod rten rang byung mkha' 'gro'i tshogs / /
ro langs sha za 'byung po mang gnas shing / /
ro dang bya khyi ce spyang rnam par 'dres / /
de dus dregs byed mkha' 'gro'i lha tshogs la / /
'dzam bu'i gling bzhin dur khrod rnam par snang / /
phyi rol dpag bsam bum pa ba dan rdzing / /
'dod pa'i longs spyod kyis ni rnam par mdzes / /
zhes pa dang /
yang rtsa ba'i rgyud las /
gru bzhi pa la sgo bzhi pa / /
tshad ldan mnyam par phye ba la / /
rnal 'byor phreng ba'i ra bas mdzes / /
rta babs brgyad kyis rnam spras shing / /
bar khyams cha chen gcig gi tshad / /
ka ba mchog brgyad gdung rnams la / /
so so'i mtshan ma'i phreng bas brgyan / /
rin chen rdor sogs do ker 'bar / /
zhes so / /
da ni rigs kyi 'khor lo gzhan dag gi dbyibs kyi nang la sogs pa'i bye brag bstan pa'i phyir /
dkyil 'khor zlum po sangs rgyas kyi / /
rdo rje can gyi zla gam bzhin / /
pad+mo dbang gi pad+mo'i dbyibs / /
rin chen mchog gi rin chen dbyibs / /
sangs rgyas rnam par snang mdzad kyi / /
dkyil 'khor nang rgya ni 'khor lo rtse mo brgyad pa la phyi'i mu khyud 'khor lo'i phreng ba dang /
re'u cha brgyad pa'i 'khor lo'i tshul du bskor ba'o / /
rdo rje he ru ka'i dkyil 'khor gyi dbyibs ni rlung gi dkyil 'khor zla ba kham pa'i dbyibs bzhin du gnas pa las /
dmar po shar du bstan pa dbus su re'u cha dgur phye zhing /
pho brang nang ma la sgo dang bcas pa las rdo rje sngon po'i phreng bas bskor ba'o / /
pad+ma gar gyi dbang phyug gi ni pad+ma'i 'khor dkyil 'khor la pad+ma'i phreng ba dang /
re'u cha brgyad kyi phreng ba 'khor lo'i tshul du bskor ba'o / /
rdo rje nyi ma ni rin po che zur brgyad pa la lte ba re'u cha dgur phye ba rin po che'i phreng ba ser pos bskor ba'o / /
de dag gi mtshan ma'i bye brag gsal ba ni rtsa ba'i rgyud las bshad pa'i don sgrub thabs dag las bstan pa dang /
rtog pa bsdus pa las bstan pa'i phyir the tshom med do / /
yang rta mchog gi dkyil 'khor bstan pa'i phyir /
ji ltar 'dod pa ci 'byor pa / /
ji lta'i dus dang ci bde ba / /
dkyil 'khor kun du gsal ba'i dpal / /
rta mchog phyag rgya rdo rje'o / /
rta mchog ni rigs thams cad kyi phrin las la mnga' mdzad pa ste /
dkyil 'khor gyi gnas kun dang lha mo kun la rol cing zhi rgyas dbang drag bzhi'i gdul bya ji ltar 'dod pa dang /
ji snyed 'byor pa'i sgo nas bsgrub par bya'o / /
de yang phrin las so so'i bya ba'i dus dang las dag shes par byas nas ji ltar bde ba bzhin rta mchog gi dkyil 'khor bri ba'i phyir 'khor lo gang yang rung ba la rang gi mtshan ma sna tshogs rdo rjes bskor bar bya'o / /
de ltar dkyil 'khor gyi cha phyed nas rigs kun gyi thun mong gi cho gas tshon gyi las bya ste /
tshon gyi rgyu bsags pa dang /
lhar bskyed cing gnyis su med pa dag mnyes par bya ba dang /
tshon gyi go rims kyis pany+tsa rA ga bri ba dang /
de la mchod cing gdab pa dang /
tshon shis par bya ba dang /
tshon bzang ngan gyi ltas blta bar bya'o / /
de nas rigs so so'i mtshan ma dgod par bya ste /
'og nas bshad par bya'o / /
de ni sgrub pa'i gang zag gi mi mthun pa'i spang bya bstan pa'i phyir /
dkyil 'khor kun du ma zhugs shing / /
dam tshig rnams ni spangs pa dang / /
gsang ba yang dag mi shes pas / /
sgrub pa ci yang mi 'grub bo / /
dang por rten gyi mtshan nyid dang mi ldan pa dang /
des bla ma dam pa mnyes par ma byas pa dang /
gzugs brnyan gyi dkyil 'khor du ma zhugs shing /
dbang legs par ma thob pa dang /
dam tshig la mi gnas shing gsang ba'i don yang dag par ma shes pa dag gis ni sgrub pa thams cad la ngal zhing 'bras bu 'grub par mi 'gyur ro / /
gzhan yang rten gyi gang zag gis thun mong gi sdom pa la gnas par bya ste /
srog chags gsad par mi bya zhing / /
dkon mchog gsum ni yang mi spang / /
byang chub sems kyang mi gtong ste / /
slob dpon skal bzang yang mi gtong / /
theg pa mtha' dag gi gzhung gi sdom par bya ba 'di dag nyid yin te /
de las theg pa chen po gsang ba bla na med pa'i gzhung gis khyad par du yang sdom par bya ba ste /
phyogs bcur 'gro ba drug gi lam la gnas pa'i sems can mtha' dag lha dang lha mo'i dkyil 'khor gyi ngo bor bzhugs te /
de dag gcig tsam la yang phung po dang khams dang skye mched lha'i dkyil 'khor grangs med pas brgyan pa'i phyir / /
srog chags gcig tsam bsad pas ni dkyil 'khor gyi tshogs mang po dag bcom pa yin no / /
de bzhin du theg pa thun mong dang khyad par gyi dkon mchog gsum po dag spangs pa ni /
brten pa'i gnas med de bya ba gang yang 'grub par mi 'gyur la /
don dam pa dang kun rdzob kyi byang chub kyi sems spangs shing nyams par byas pa ni rigs kyi rtsa ba chod cing byang chub kyi 'bras bu dag skams par 'gyur ba la /
slob dpon skal ba bzang po spangs pas ni 'dren par mdzad pa'i mig mkhan dang bral zhing shes rab kyi blo gros dang bral te yon tan gyi myu gu skye bar mi 'gyur bas /
de'i phyir sdom pa 'di dag las 'da' bar bya ba ma yin no / /
yang rten gyi gang zag skal ba bzang ngan gyi bye brag bstan pa'i phyir /
kun du sna tshogs skal bzang po / /
bdag rang sgrub pas bskal pa bzang / /
zhes pa la sogs pa'i tshigs su bcad pa bdun gsungs te /
dang por dpal rdo rje sems dpa' ni chos thams cad la rnam par sbyor zhing bdag gi rang bzhin du sgrub par mdzad pas byang chub kyi sems bde ba chen po'i rang bzhin gyis ngo bor bzhugs pas na skal ba bzang ba'o / /
de nyid kyi mi mthun pa'i phyogs kyi gdul bya ni byang chub sems dpa'i theg pa la gnas shing /
sa dang lam gyi rim pa rim gyis sbyong bar mdzad pa dag ste /
byang chub kyi sems spangs shing bdag med pa'i chos la gnas pas bde ba chen po'i rang bzhin dang bral ba'i phyir skal ba ngan pa'o / /
sangs rgyas rnam par snang mdzad ni chags pa rnam pa gnyis dang ma bral ba'i sgo nas /
srid pa gsum gyi skye 'gro mtha' dag bla na med pa'i byang chub kyi lam du sgrub pa'i mdzad pas na skal ba bzang po'o / /
de nyid kyi mi mthun pa'i phyogs kyi gdul bya ni zhi ba phyogs gcig pa'i mya ngan las 'da' ba'i lam sgrub cing /
'khor ba'i dngos po thams cad spong bar byed pas na skal ba ngan pa'o / /
dpal he ru ka ni rtog pa thams cad kyi sgo nas zhe sdang gi lam pa'i dregs byed mtha' dag 'dul bar mdzad cing /
thabs sna tshogs kyi sgo nas 'gro ba'i lam la sbyor ba'i phyir skal ba bzang po'o / /
mi mthun pa'i gdul bya ni rang sangs rgyas dag gis stong pa phyogs gcig la sbyor bar mdzad cing gdul bya'i don dang bral bas na skal ba ngan pa'o / /
pad+ma gar gyi dbang phyug gis ni chos thams cad 'dod chags rnam par dag pa'i ngo bor gzigs pas 'gro ba thams cad dag par mdzad pa'i phyir /
nyid dang mthun pa'i don spyod pas skal ba bzang po'o / /
mi mthun pa'i gdul ba ni rtag chad rnam pa gnyis kyis mtha' dag gnas shing log par lta ba dang ldan pa'i mu stegs kyi rigs rnams te skal ba ngan pa'o / /
rdo rje nyi mas ni dam pa'i chos thams cad sdud cing sangs rgyas kyi zhing du yongs su sbyong bar mdzad pa dang /
dam pa'i chos kyi rgyal srid bsgrub pa'i phyir skal ba bzang po'o / /
mi mthun pa'i gdul bya ni 'jig rten pa'i dka' thub la gnas pa dag ni rang gi bu la'ang yongs su ma chags shing snying rje'i rgyun dang bral te /
'gro ba gzhan la dmigs par mi byed pas na skal ba ngan pa'o / /
rta mchog gis ni drag por sbyor ba'i dbang phyug gi sgo nas 'jig rten dang 'jig rten las 'das pa'i rgyal srid thams cad bsdus te /
skye 'gro mtha' dag grol ba'i lam la 'dzud pas skal ba bzang po'o / /
lha chen po'i drang srong ya mtshan can dag ni 'dod pa'i longs spyod thams cad spangs shing bdag med pa'i de bzhin nyid mi shes pa'i phyir rtag pa'i mtha' sgrub pas na skal ba ngan pa'o / /
rgyu bde ba'i sgo nas spyod par mdzad pa'i rdo rje slob dpon dag ni lam bde ba sgrub cing 'bras bu bde ba'i rnam dag gsal bar mdzad pas skal ba bzang po'o / /
de dang mi mthun pa'i gdul bya ni lta ba ngan pa dang /
dam tshig la sdang ba dag gi slob ma rnams so / /
da ni gsang ba'i don shes pa'i phan yon bstan pa'i phyir /
gsang ba'i don ni yang dag nyid / /
'di ni gsal bar shes pa yis / /
sangs rgyas kun gyi bka' bzhin du / /
sangs rgyas kun du 'grub par 'gyur / /
gzugs brnyan gyi dkyil 'khor la brten te thob pa'i dbang bskur ba'i don dang /
dam tshig sbyin pa'i don dang /
sgrub pa'i don dag gsal bar shes pas de bzhin du bsgrubs na mthar phyin pa'i 'bras bu 'grub par 'gyur ba'o / /
de'i phyir tshig rkang pa dang po gnyis kyis ni gzhi bstan to / /
gsum pas ni lam bstan to / /
bzhi pas ni 'bras bu bstan pas 'di ni spyi'i mtshan nyid du yang shes par bya'o / /
da ni 'jug pa'i tshul bstan pa'i phyir /
kun du slob dpon la gnas pas / /
'khor lor 'jug par byed pa na / /
zhes pa la sogs pa'i tshigs su bcad pa gnyis gsungs te /
rdo rje slob dpon yon tan phun sum tshogs pa dang ldan pas slob ma la sogs pa'i las dang bya ba la 'jug dgos te /
de las gzhan pa dag gis ni ma yin no / /
de yang yon tan ni rtsa ba'i rgyud las /
gzhan don brtson pa'i blo ldan pas / /
rang bzhin mngon par 'dus byas pa'i / /
thun mong khyad par blang thob ldan / /
yon tan rtsal ldan gang yang rung / /
dkyil 'khor phyag rgya ting 'dzin sngags / /
dgug mchod las sbyor bsrung ba che / /
nyer bsdus gshegs su gsol ba yi / /
de nyid bcu sogs las la mkhas / /
khyad par las kyi rim pa yis / /
gsal mdzad rgya chen 'gro ba dmigs / /
rgya mtsho ri rab nor bu rdzing / /
nam mkha' sa gzhi gser bzhin gnas / /
zhes so / /
de lta bu dang ldan pas gsang sngags kyi dkyil 'khor chen por zhugs nas / /
rjes su 'jug par 'dod pa'i slob ma yon tan dang ldan pa dag gzhug ste /
de yang rtog pa bdun pa las /
des shing 'jam la snyan par smra / /
dad brtson shes rab blo ldan pas / /
thos bsam sgom pa'i las la brtson / /
sems can kun la byams sems can / /
snying rje dga' ba btang snyoms gnas / /
dkyil 'khor rgyud dang bla ma dang / /
zab mo'i chos la rtse gcig dga' / /
bstan bcos kun la 'jigs med cing / /
brtan po byang chub don gnyer bas / /
zhes so / /
de dag gzung bar bya ste /
dkyil 'khor gyi cho ga las ji ltar bshad pa bzhin du bum pa'i chus bsang ba dang /
mchod pa dang /
gdong g.yogs pa dang /
phreng ba thogs te sems bskyed pa dang /
dris lan dang /
skyabs su 'gro ba dang /
gsol ba gdab pa dang /
slar gzhug pa dag bya'o / /
de la gzhug pa'i dris lan ni rdo rje slob dpon gyi gsang ba'i dkyil 'khor gyi gzhung nas 'byung ba'i mtshan nyid brjod cing khyod ci la dga' zhes dris pa dang /
slob mas kyang bdag gis skal ba bzang po de dag 'grub pa'i phyir /
dkyil 'khor du 'jug cing dbang nod par 'dod do zhes so / /
gzhug pa'i thabs ni /
gsang ba yang dag 'di shes na / /
ji ltar 'dod par rab tu gzhug /
gsang ba yang dag mi shes na / /
g.yas pa yis ni gzhug par bya / /
sngon du dkyil 'khor gyi gnas su zhugs shing brda'i don shes pa dag gis snga ma'i bya ba dag gi tshul gyis rang nyid ji ltar 'dod pa bzhin du dkyil 'khor du gzhug par bya'o / /
gal te brda med dag ni g.yas pa thabs kyi sgo nas gzhug par bya'o / /
de'i rjes su bya ba'i tshul ji ltar zhe na /
de ltar dkyil 'khor du zhugs nas /
de bzhin du ni yon phul te /
gsang ba'i cho ga nyid shes pas mi 'gyur ba'i mchog 'grub pa'o / /
slob ma yol ba'i nang du bcug nas cho ga rnam pa lnga rdzogs par byas pa'i rjes su sku gsung thugs kyi rdo rje sbyin zhing /
ye shes dbab pa'i cho ga rnam pa lnga dang /
'jug pa'i cho ga lngas rdzogs par byas te /
rjes su bya ba'i las mig dbye ba dang /
gdong g.yogs bsal zhing dkyil 'khor blta ba dang /
yon phul ba dang /
bka' bsgo ba dag bya'o / /
des ni gsang ba'i cho ga nyid shes nas de'i don bzhin du 'jug cing spyod pas mi 'gyur ba'i mchog 'grub pa'o / /
de la yon gyi rim pa ni /
kun du sna tshogs bla ma la / /
yon mchog dag ni dbul bar nges / /
zhes pa la sogs pa'i tshigs su bcad pa dgu gsungs te /
dang por dpal rdo rje sems dpa' dang /
rdo rje slob dpon gnyis su med pa'i tshul du gnas pa dag mnyes par bya ba yin no / /
gang rang la phangs shing shin tu gtong bar dka' ba'i rnam pa dag dang /
rang gi snying du sdug pa dag dang /
khyad par can gyi rdzas kyi rnam pa dag gis mnyes par bya'o / /
ci'i phyir zhe na /
de nyid kyi don mi zad pa 'dod pa'i phyir ro / /
cang 'grub par nus sam zhe na /
kun du sna tshogs rdo rje 'dzin pa dang gnyis su med pa yin te /
sku gsung thugs kyi khyad par 'dra ba las phan pa'i sgo nas lhag par gyur pa'o / /
de'i phyir yon gyi mchog 'bul bar nges pa yin no / /
yang na de nyid kyi sems mngon par dga' zhing ji ltar 'dod pa'am /
thugs la dgyes pa'i las gang yang rung ba dag bsgrubs pas ni chung ngu dag kyang chen por 'gyur ba ste /
yon gyi mchog tu gyur pa yin no / /
gal te slob ma de la yo byad mchog tu gyur pa'i rdzas sna tshogs yod pa las gang ngan pa dang dman par gyur cing rang nyid la mi dgos pa dag rdo rje slob dpon la 'bul na brnyas pa'i las kyis ltung bar 'gyur te /
rtag tu sdug bsngal gyi lam la 'khor zhing mi 'dod pa'i 'bras bu nyams su myong bar 'gyur ro / /
des na rdo rje slob dpon gyi yon tan dang /
de la bsnyen bkur byas pa'i 'bras bu dag ni tshad gzung bar mi nus shing de la ma gus shing ngan du bsags pa'i las kyang de dang 'dra bar tshad gzung du rung ba ma yin no / /
de'i phyir rnam par snang mdzad sgyu 'phrul dra ba las /
re zhig dang por dngos grub ni / /
slob dpon gyi ni rjes 'brangs te / /
slob dpon med par gyur na ni / /
dngos grub thob par mi 'gyur bas / /
slob dpon gyi ni mtshan nyid bshad / /
brtan zhing dul la blo gros ldan / /
bzod ldan drang zhing g.yo sgyu med / /
gsang sngags rgyud kyi sbyor ba shes / /
dkyil 'khor gyi ni las la brtson / /
sems can kun la mi 'jigs sbyin / /
theg pa che la dga' ba dang / /
de nyid bcu ni yongs shes pas / /
de ni slob dpon yin par gsungs / /
de dag rab tu mchod pas ni / /
sangs rgyas byang chub 'grub 'gyur zhing / /
gang zhig de la smod pa dag /
sdug bsngal nyams su myong bar 'gyur / /
zhes pa dang /
yang dpal gsang ba 'dus pa las kyang rgyud 'dir dbang thob pa'i slob dpon ni byang chub sems su bstan pa'o / /
byang chub kyi sems ni sangs rgyas ma lus pa'i 'byung gnas so / /
de bas na phyogs bcu'i sangs rgyas dang byang chub sems dpa' thams cad kyis slob dpon de dang phrad na phyag 'tshal zhing mchod pa byed do zhes pa dang /
gzhan yang dpal zla gsang thig le la sogs pa'i rgyud las kyang /
rdo rje slob dpon la mchod pa'i yon tan dang /
brnyas pa'i skyon mang du bshad de /
de dag spros pa mang bas gzhag go / /
gzhan yang sangs rgyas rnam par snang mdzad kyi dkyil 'khor dang /
de nyid kyi slob dpon la ni bu mo shin tu brgyan pa dang /
chung ma sdug pa dag dbul zhing rdo rje slob dpon la nam mi dgos pa'i dus su rin gyis slar slu ba'o / /
dpal he ru ka'i dkyil 'khor dang de'i rdo rje slob dpon dag la ni /
rang nyid dam gzhan dag la ni gang yang rung ba'i skyes bu mtshan dang ldan pa dbul zhing slar slu ba'o / /
yang pad+ma gar gyi dbang phyug gi dkyil 'khor dang /
slob dpon dag la ni mu tig bzang po dang /
nor bu dang /
ras dkar po zung du 'brel pa dang /
rta dkar po dag dbul zhing bslu ba'o / /
rdo rje nyi ma'i dkyil 'khor dang /
slob dpon dag ni rgyal srid kyi longs spyod rin po che dang /
gos dang rgyan dag dbul zhing bslu bar bya'o / /
rta mchog gi dkyil 'khor dang /
slob dpon dag la ni rgyan gyis brgyan pa'i rta dang /
glang po che dang /
shing rta la sogs pa dag dbul zhing slar bslu ba'o / /
de ltar dkyil 'khor du zhugs pa'i slob ma la dbang bskur ba'i phyir /
khams kyi rang bzhin thams cad dang / /
srog dang rtsa ba de bzhin te / /
zhes pa la sogs pa'i tshigs su bcad pa brgyad gsungs te /
dang por sangs rgyas rdo rje sems dpa'i lha bsgom pa dang /
dkyil 'khor du dbang bskur ba'i slob ma dag la ni rin po che'i dbu rgyan gyis mtshan par bya ste /
rgyu ni khams kyi rang bzhin thams cad las byung ba dang srog chags dang rtsa ba las byung ba dag go / /
de nyid las dbu rgyan rtse mo lnga pa'i rin po che'i khang bu sgo can rgyan gyis spras pa'i gnas su sangs rgyas rnam pa lnga bzhugs shing rang rang gi cha lugs dang phyag rgya'i mtshan mas brgyan par gnas pa dag gis gnas rnam pa lngar sngags dang /
phyag rgya dang /
ting nge 'dzin gyis gzhag par bya'o / /
rin po che'i dbu rgyan de nyid 'ching ba'i don du dar gyi cod pan dkar dmar gyi 'phur ma dang bcas pa'o / /
yang ye shes drug dang pha rol tu phyin pa drug dang /
mdzad pa'i phrin las rnam pa drug gi snang bas rigs rnam pa lnga'i bde bar gshegs pa dag la brgyan pa'i rtags su rin po che'i rgyun thag la thod pa drug gis mtshan pas mtha' mar thod thabs bzhin du bcings pa dang /
rigs kyi bdag po rang nyid dang cha 'dra ba'i rnam pas spyi gtsug gi nor bu bzhin du dbu rgyan gyi rtse mo dbu ma la gnas par gyur pa'o / /
yang rnam par snang mdzad kyi dbu rgyan rin po che'i ngo mtshar can rgyu dang kha dog gcig las byas pa'i rtse mo gcig pa la khang bu sgo dang bcas pa'i nang na rigs kyi sangs rgyas gcig gi sku dang thod pa gcig gis mtshan zhing rin po che sna tshogs kyis brgyan cing 'khor lo'i phreng ba dang dar dpyangs kyis brgyan pa'o / /
ci sangs rgyas kyi sku la rigs kyi bdag po gang zhig nyid kyis nyid la mtshan pa dag ni dgos pa med do zhe na /
'gal ba med de bde bar gshegs pa thams cad kyi rigs kyi byin gyi rlabs las rgyu'i tshul du bzhugs pas /
rdo rje 'chang chen po las khyad par gyi don du sprul pa'i 'bras bu'i mtshan nyid 'dzin pa dag gi bye brag gis gnyis su snang ba'o / /
he ru ka'i ni rin po che'i dbu rgyan la rdo rje byed pas mtshan zhing khang pa sgo dang bcas par rang nyid kyi sku bzhugs shing rdo rje'i phreng bas mtshan pa'o / /
pad+ma gar gyi dbang phyug gi ni pad+ma rin po che'i dbu rgyan la rang gi skus mtshan pa pad+ma'i phreng bas bskor ba'o / /
rdo rje nyi ma la ni rin po che'i dbu rgyan zur brgyad pa rtse mo la nor bu rin po che 'bar bas mtshan pa las rang nyid kyi skus brgyan cing rin po che'i phreng bas bskor ba'o / /
rta mchog gi ni rigs rnam pa bzhi'i sgo nas don mdzad pa'i phyir /
dpal rdo rje sems dpa'i dbu rgyan sangs rgyas lnga'i mtshan ma dang /
rnam snang gi dbu rgyan rin po che dang gar dbang gi dbu rgyan pad+mo dang /
he ru ka'i dbu rgyan rdo rje dang nyi ma'i dbu rgyan nor bu dag gang rung gis mtshan pa las /
rang nyid kyi sna tshogs rdo rje rgya gram gyi phreng bas brgyan pa'o / /
da ni gzugs brnyan gyis dkyil 'khor du mtshan ma dgod pa dang /
dbang bskur ba'i mtshan ma dag thun mong du bstan pa las /
dang por rdo rje sems dpa'i dkyil 'khor gyi sgo nas /
kun du sna tshogs skal bzang po / /
rang byung rnams kyi mtshan ma'i rgya / /
zhes bya ba la sogs pa gsungs te /
de yang dkyil 'khor gyi dbus kyi lte ba la rdo rje sems dpa'i mtshan ma dbyings dang ye shes kyi don mtshon par byed pa'i rtags kun du sna tshogs skal ba bzang po'i rang byung gi ye shes gsal bar byed pa /
rdo rje'i mtshan ma gang yin pa de nyid la de skad ces bya ste /
dkyil 'khor gyi lha mo bzhi dang bcas pa'i brdar gyur pa'i phyir ro / /
de yang rtog pa bdun pa las /
de nyid chen po gsang ba lnga / /
rdo rje rtse lngar 'dod pa yin / /
zhes pa dang /
yang /
lha mo kun dang 'dus pa yis / /
kun du sna tshogs skal ba bzang / /
zhes pa'i phyir ro / /
de nas ni phyag rgya'i mtshan ma gzhan dag byung ba'i phyir rnams zhes smos so / /
des na rdo rje sems dpa'i mtshan ma rdo rje dang /
rdo rje kha T+wAM ga dril bu dang bcas pa dang /
mda' dang gzhu dag kyang rnams kyi sgras shes par bya'o / /
yang lha mo rnams kyi ni shar phyogs kyi le'u tshe la bde mchog ma'i rdo rje rtse lngas mtshan pa'i mda' dang gzhu'o / /
lho phyogs kyi le'u tshe la e ma bde ba mchog gi b+ha ga dang /
ling+ga skal ba bzang po'i mtshan ma dgod par bya'o / /
nub phyogs kyi le'u tshe la ni snang mdzad mo'i thod pa dang /
kha T+wAM ga dang rdo rje rgya gram mo / /
byang phyogs kyi le'u tshe la ni slob ma mo'i thod pa'i nang nas rdo rje rgya gram gyi dbus su sangs rgyas tshe dpag med kyi skus mtshan pa'o / /
yang phyi rol gyi shar gyi le'u tshe la sangs rgyas byang chub ma'i mda' bzhis phug pa'i tshangs pa'i mgo bzhi sbyangs pa'o / /
lho phyogs kyi le'u tshe la chos kyi 'khor lo ma'i 'khor lo dkar po dang /
sngon po rtse brgyad pa'o / /
nub phyogs kyi le'u tshe la 'jig rten gsum las rnam par rgyal ma'i rdo rje rtse lnga pa dang tri shU la'o / /
byang phyogs kyi le'u tshe la 'dod pa'i dbang mo'i dpag bsam gyi shing me tog dang lcug mas brgyan pa'o / /
shar phyogs kyi sgor rta mgrin 'phang mtho ma thod pa'i bdud rtsi'i nang nas byung ba'i rta mgo ljang gu rta skad mtsher ba dang rdo rjes mtshan pa'i lcags kyu'o / /
lho phyogs kyi sgo la ni rdo rje gdong mo'i rdo rjes mtshan pa'i mche ba dang zhags pa'o / /
nub phyogs kyi sgo la ni rdo rje spyan ma'i rdo rjes mtshan pa'i lcags sgro ga dang nyi zla'o / /
byang phyogs kyi sgo la ni thod pa'i nang nas sangs rgyas snang ba mtha' yas kyi sku byung zhing bdud rtsis bkang ba dang dril bu'o / /
phyi'i re'u cha'i mtshams su ni rdo rjes mtshan pa'i gling bu dang pi wang dang rnga chen dang rdza rnga'o / /
nang gi re'u mig gi mtshams bzhi dang phyi'i gru chad dag la ni bdud rtsi'i bum pa'o / /
bar khyams kyi mtshams bzhir ni rdo rjes mtshan pa'i me tog dang /
bdug spos dang /
mar me dang /
dri chab dag ste /
so so'i lha mo dag gi phyag rgya'o / /
dpal rnam par snang mdzad kyi dkyil 'khor la ni dbus su 'khor lo dang lhung bzed dang /
chos gos dang /
'khar gsil dang /
dam pa'i chos kyi glegs bam mo / /
shar phyogs kyi 'khor lo'i rtse mo la sangs rgyas kun spyod ma'i lces mtshan pa'i pad+ma sdong bu dang bcas pa'o / /
lho phyogs kyi rtse mo la dpa' mo'i cha lang dang rnga'o / /
nub phyogs kyi rtse mo la kun du bzang mo'i rdo rje rtse lnga dang rin po che 'od 'bar ba'o / /
byang phyogs kyi rtse mo la zad med kyi snod 'dzin ma'i rin po che'i snod de nyid kyi rgyan thams cad kyis bkang ba dang chos kyi dung ngo / /
yang phyi rol gyi shar gyi le'u tshe la sangs rgyas sku ldan ma'i sangs rgyas mi bskyod pa'i sku'o / /
lho phyogs kyi le'u tshe la zhal mdzes ma'i me long dang rlung yab bo / /
nub phyogs kyi le'u tshe la sprin chen mo sprin gyi dkyil 'khor rdo rjes mtshan pa las /
rdo rje'i ser ba 'bebs pa'o / /
byang phyogs [(]gyi [,]kyi [)]le'u tshe la nam mkha'i spyan ldan ma'i pad+ma'i dkyil 'khor la mig gis mtshan pa'o / /
lhag ma phyi'i lha mo bcu gnyis kyi mtshan ma dag ni rdo rje sems dpa'i dkyil 'khor dang mthun pa las mi 'dra ba'i khyad par ni 'khor los mtshan pa'o / /
dpal rdo rje he ru ka'i dkyil 'khor gyi dbus su ni rdo rje nag po rtse lnga pa dang /
kha T+wAM ga dril bus brgyan pa dang /
thod pa dang /
kham phor gnyis su dmar chen po dang snying chen pos bkang ba'o / /
shar phyogs kyi le'u tshe la gau rI ma'i rdo rjes mtshan pa'i mda' rnon po dang gzhu'o / /
lho phyogs kyi le'u tshe la tsau rI mas 'dren par byed pa'i lcags kyu dang 'khor lo dang kha T+wAM ga'o / /
nub phyogs kyi le'u tshe la ni phra mo'i thod pa chang gis bkang ba dang /
'khor lo'i byang phyogs kyi le'u tshe la ni bai tA lI'i thod pa bdud rtsi'i chus bkang ba dang rdo rje ba dan no / /
shar lho'i le'u tshe la ni puk+ka sI'i dpag bsam shing gi lcug ma rlung gis bskyod pa dang rdo rje rtse lnga pa'o / /
lho nub kyi le'u tshe la ni tsaN+Da lI'i rdo rjes mtshan pa'i ral gri dang tri shU la'o / /
nub byang gi le'u tshe la ni g+hasma rI'i rdo rje 'bar bas mtshan pa'i me thab dang ral gri'o / /
byang shar mtshams kyi le'u tshe la ni sma sha nI'i phyag mtshan gsal bar ma smos kyang dpal khrag 'thung phyag bzhi pa'i phyag mtshan dang 'dra ste /
rdo rje 'bar ba dang /
kha T+wAM ga dang zhags pa dang thod pa'o / /
'khor gyi lha mo gzhan dag gi phyag mtshan yang /
rtsa ba'i rgyud las 'byung ba bzhin du dgod par bya ste /
gru chad bzhi la lha mo mda' 'dzin ma dang /
kha T+wAM ga 'dzin ma dang /
'khor lo 'dzin ma dang /
sna tshogs ba dan 'dzin ma dag gis mtshan dang mthun pa'i phyag mtshan dgod par bya'o / /
bar khyams kyi mtshams bzhir me tog ma la sogs pa'i lha mo bzhi dang /
sgo bzhir sgo ma dag ni rdo rje sems dpa'i dkyil 'khor dang mthun pa las khro bo'i rdo rjes mdzes pa'o / /
pad+ma gar gyi dbang phyug gi dkyil 'khor la ni dbus su pad+ma 'dab ma sna tshogs pa dang /
de bzhin du dmar po dang /
ljang gu dang /
dkar po dang /
mthing ga dang /
ser po dang /
le brgan dag ste pad+ma'i mtshan ma bdun bri bar bya'o / /
shar phyogs kyi 'dab ma la ni rnam par gzigs ma'i pad+mo snying po kha dog dmar la kha zlum pa'o / /
lho phyogs kyi 'dab ma la ni sgrol ma'i bud med kyi khu tshur gyi phyag rgya dang pad+ma ljang gu'o / /
nub phyogs kyi 'dab ma la ni sa 'dzin ma'i dkyil 'khor rtse brgyad dang pad+ma dmar po'o / /
byang phyogs kyi 'dab ma la ni khro gnyer ma'i gsal shing rtse gsum pa dang pad+ma nag po'o / /
yang pad+mo'i mtshan ma'i tshogs gzhan zhes pa'i sgras ni phyi'i lha mo dag gi phyag mtshan bstan te /
phyi rol gyi shar gyi 'dab ma la pad+ma gtum pa'i dbang phyug ma'i pad+ma dmar po dang tri shU la'o / /
lhor sna tshogs pad+mo'i pad+ma sna tshogs kyi mdog can dang 'khor lo rtse brgyad pa'o / /
nub tu pad+ma'i na bza' mo'i pad+ma ser mo dang chu srin gyi rgyal mtshan no / /
byang du pad+ma dbang phyug ma'i pad+ma le brgan dang rdo rje rtse lnga pa'o / /
phyi'i lha mo bcu gnyis ni snga ma dang 'dra ba las pad+mas mtshan pa'o / /
rdo rje nyi ma'i dkyil 'khor la ni dbus su gzhu dang mda' dang ral gri dang nyi ma'i dkyil 'khor 'bar ba'i me 'od dang bcas pa'o / /
shar phyogs kyi le'u tshe la dbang bskur ma'i yid bzhin gyi nor bus mtshan pa'i dbu rgyan rtse lnga pa'o / /
lho phyogs kyi le'u tshe la gter gyi bum pa'o / /
nub phyogs kyi le'u tshe la rgyal mtshan mchog ldan ma'i nor bu rin po ches mtshan pa'i rgyal mtshan no / /
byang phyogs kyi le'u tshe la mchod chen ma'i mchod pa'i mtshan ma rin po che'i gzhong par rin po che'i rgyan sna tshogs kyis bkang ba'o / /
bsdus pa po'o zhes pa'i sgras phyi'i lha mo bzhi'i mtshan ma bstan te /
mda' gzhu ma dang /
ral gri ma dang /
nyi ma mo dang /
me mo dag gi rang rang gi mtshan dang mthun pa'i mtshan ma dag go / /
phyi rol gyi lha mo gling bu ma la sogs pa dag gi ni snga ma dang 'dra ba las khyad par du rin po ches mtshan pa'o / /
rta mchog gi dkyil 'khor la ni dbus su rang nyid kyi mtshan ma brgyad dang lha mo gnyis kyi mtshan ma bri bar bya'o / /
gzhan dag ni phrin las so so'i gnas skabs bzhin du dbye bar bya'o / /
de ltar gong du bshad pa'i phyag mtshan de dag kyang skabs 'dir mi gsal ba dag ni gzhan gyis kha bskangs te bshad pa yin no / /
phyag rgya mtshan ma de dag bgod cing sgrub pa dang /
de nyid kyi sgo nas dbang bskur ba'i phan yon dang /
rta mchog gi phyag rgya'i mjug bsdu ba'i phyir thun mong du gsungs pa ni /
sangs rgyas thams cad la sogs pa / /
dngos po brtan g.yo ma lus kun / /
rang byung rnams kyi mtshan ma'i rgya / /
nam mkha' dbyings kyi mthas klas pa'o / /
zhes so / /
de nyid bden zhing mi slu ba'i phyir /
de skad bcom ldan de bzhin gshegs / /
rdo rje sems dpa' dpal gyis gsungs / /
'di nyid ni rtsa ba'i rgyud chen po las 'di dag bsdus pa'i tshul du byung ba yin pa'i phyir yang gsungs la /
ston pas ji ltar bshad pa'i don sgro skur gyi mtha' dang bral ba sdud pa pos bsdus pa'i phyir yang bkod pa'o / /
dkyil 'khor thams cad kyi phyag rgya zhes pa ni gzugs brnyan gyi dkyil 'khor dang /
der bkod pa'i mtshan ma dag gi sgo nas rgyas 'debs shing gsal bar byed pas so / /
rtog pa bdun pa'i don rnam par bshad pa'o // //
gang zhig bsgrub par bya ba'i gzhi shes shing 'bras bu la mngon par phyogs pa de dag gis ni sgrub pa'i las rnam pa gnyis la sbyor ba'i phyir cho ga'i yan lag dang ldan par bya'o / /
de'i phyir 'di ni phyag 'tshal ba'i phyag rgya dang /
mchod pa'i phyag rgya dag gsal bar bstan pa'o / /
ji ltar spyan drang ba la sogs pa'i las dag dang /
de dag gi thun mong du 'gro ba'i sngags dang phyag rgya sna tshogs pa dag bstan pa las 'di nyid khyad par du phyogs gcig tu dgod par mdzad ce na /
lam rnam pa gnyis kyi thun mong gi cho ga ni mnyes pa'i bya ba yin te /
de nyid phyag 'tshal ba dang mchod pa la rag las pa ste /
des na rtsa ba'i rgyud chen po las so so'i zhar byung du bshad zin kyang /
'dir zhes pa phyogs gcig la bsdu ba'i dus su ni logs shig tu bkod par rigs pa yin no / /
de yang rtsa ba'i rgyud las /
cho ga'i yan lag thams cad las / /
phyag 'tshal mchod pa'i las dag ni / /
gnas skabs kun du 'jug pa ste / /
brtson ldan 'jug pas kun du sbyor / /
lha dang bla ma mnyes pa'i mthus / /
'dod yon las la sbyor bar 'gyur / /
zhes so / /
de'i phyir le'u brgyad pa 'di ni kun gyi yan lag gi tshul gyis thun mong du bshad pa ste phyogs gcig tu gzhag pa ni med do / /
de las dang por mdor bstan pa'i phyir /
de nas gzhan yang bshad pa ni / /
rdo rje sems dpa' dpal gyi lha'i / /
rnam pa kun du sna tshogs mchog /
mchod pa thams cad rnam 'phrul pa'o / /
dkyil 'khor gyi 'khor lo dang /
rang nyid kyi bla ma la sogs pa'i thun mong dang /
khyad par gyi lha rnams mgu bar bya ba'i don du dpal rdo rje sems dpa'i rnam par 'phrul pa las /
mchod pa rnam pa sna tshogs kun gyi mchog tu gyur pa thams cad rnam par 'phrul zhing phyag 'tshal ba'i mchod pa lus ngag yid gsum gyi rnam pa las byung ba dang /
mchod pa'i phyag rgya phyi nang gsang ba'i sgo nas glu dang gar la sogs pa'i sgo nas rnam par 'phrul zhing dkyil 'khor mnyes par mdzad pa'o / /
de yang rtsa ba'i rgyud las /
rdo rje sems dpa'i rnam 'phrul las / /
mchod pa'i tshogs mang rab spros te / /
sna tshogs kun gyi phyag rgya yis / /
dkyil 'khor thams cad mnyes par bya / /
zhes so / /
da ni phyag 'tshal ba'i phyag rgya'i sgo nas mchod pa las dang por rdo rje sems dpa'i dkyil 'khor gyi ni /
lag pa g.yas g.yon gnyis dag ni / /
mdzub mo mthe'u chung mdzes par bsgyur / /
dpal ldan g.yon pa 'gying ba'i thabs / /
g.yas pa ba dan gsum pa bya / /
phyag rgya bcing ba la nus pa mthu dang ldan par bya ba'i don du lag pa byin gyis brlab pa sngon du song bas rdo rje khu tshur las byung ba'i phyag rgya g.yon dang /
g.yas dang /
mdun rnam pa gsum du pad+ma'i lag skor lan gsum du bsgyur zhing /
de las g.yon pa khu tshur du bcangs shing dril bu 'dzin pa'i tshul gyis dku'i gnas su bzhag ste /
'gying bag dang ldan pa'i tshul du bya ba dang /
g.yas pa'i srin mtheb sbyar te /
ba dan gsum pa'i tshul gyis rdo rje bzung nas bkan te snying gar gzhag par bya'o / /
tshul ji lta'i sgo nas she na /
sri zhur byas shing bteg pa'i mchog /
bdag nyid rdo rje sems dpa' dpal / /
'dzum dang bcas pa'i mig gis blta / /
bsam pa g.yos pa'i phyag rgya'o / /
bdag nyid rdo rje sems dpa' dang gnyis su med pa las byung ba'i tshul gyis kun du chags pa las 'dzum pa ni sri zhur bcas pa ste /
de nyid la rang 'od kyi rig ma dang zhal sbyor gyi tshul gyis bzhugs pa ni bteg pa'o / /
phyag rgya de lta bu sngon du song bas 'dzum mig dang bcas par lta zhing /
bsam pa g.yos pa'i sgo nas dpal rdo rje sems dpa'i dkyil 'khor gyi lha tshogs rnams la phyag 'tshal bar bya'o / /
de yang rtog pa bdun pa las /
sgyu 'phrul dga' ba'i rdo rje rol mo'i tshogs / /
gzhan la snang ba'i dkyil 'khor rnam par mdzes / /
zhes pa la sogs pa'i sku gsung thugs yon tan phrin las lnga'i sgo nas phyag 'tshal ba'i tshigs su bcad pa dang /
oM AHhUM /
a ti pu ho /
ban+d+ha naM ka ro mi /
ga ru pa ti a la la ho /
oM a ti hUM zhes pas sngags brjod cing phyag btsal bar bya'o / /
'di dag rigs kyi dkyil 'khor gzhan dag gi gnas skabs su yang rgya cher sbyar bar bya'o / /
de ltar phyag 'tshal ba'i phan yon ni /
sangs rgyas rdo rje pad+ma 'dzin / /
rdo rje nyi ma khams gsum pas / /
zhes pa la sogs pa'i tshigs su bcad pa gnyis gsungs te /
'jig rten las 'das rigs drug gi dkyil 'khor dag dang /
rigs kyi dkyil 'khor thun mong ba'i sangs rgyas dang byang chub sems dpa' dag dang /
'jig rten gyi lha chen po dregs byed kyi tshogs kun gyis phyag 'tshal zhing las thams cad byed par 'gyur ba'o / /
gzhan yang sangs rgyas rnam par snang mdzad la sogs pa'i dkyil 'khor gzhan dag gi phyag 'tshal phyag rgya dag bstan pa'i phyir /
rdo rje dpal gyi thal mo bsgyur / /
bsam pa g.yos pas phyag byas pa'i / /
zhes pa la sogs pa'i tshigs su bcad pa lnga gsungs te /
dang por rnam par snang mdzad kyi dkyil 'khor la ni tshul gong ma dang 'dra ba las 'khor lo'i phyag rgya'i thal mo dpral bar gtug cing oM a ti pu /
oM zhes pa'i tshig brjod par byas pas sangs rgyas kyi mchod pa rgya chen pos thams cad mnyes shing thams cad 'grub par 'gyur ba'o / /
he ru ka'i smin ma g.yon pa bteg cing gar stabs kyi sgo nas mthe'u chung mche ba bzhin du byas te khar bzhag nas oM a ti pu hi hi ru lu ru lu hUM zhes brjod pas 'jig rten gyi lha chen po dregs byed kun gyis bran bzhin du las la 'dud pa'o / /
pad+ma gar dbang gi ni pad+ma'i thal mo kha 'bus bzhin du mthe bong mthe'u chung bzhi po dag pad+ma'i 'dab ma kha bye ba bzhin du snying gar sbyar te /
oM a ti pu hri zhes pas chos thams cad rnam par dag pa'i ngang du sbyor zhing rgyas par 'gyur ro / /
rdo rje nyi ma'i ni gar bskor ba sngon du 'gro bas lus kyi yan lag thams cad sa la phab ste gnas gsum du thal mo sbyar zhing /
oM a ti pu traM zhes pas phyag 'tshal bas yon tan rin po che'i rigs thams cad kyis rgyas par 'gyur ba'o / /
rta mchog gi ni gar bskor ba sngon du song bas rdo rje 'gying bag gi thabs kyis sna tshogs rdo rje'i phyag rgya bcings te 'dzum pa'i mig dang ldan pas /
oM a ti pu haM zhes brjod pas khams gsum thams cad dag zil gyis gnon par 'gyur ba'o / /
des ni phyag 'tshal ba'i phyag rgya shes pa'i don rnam par bshad pa'o / /
da ni mchod pa'i phyag rgya'i sgo nas dkyil 'khor mnyes par bya ba las /
dang por rdo rje sems dpa'i dkyil 'khor gyi gtso bo'i phyag rgya bstan pa'i phyir /
gar gyi rgyud rnams ji snyed dang / /
de bzhin bya ba'i tshul ston kun / /
de dag rdo rje sems dpa'i rgya / /
rang gi don rnams sgrub byed pa'o / /
gar gyi gtsug lag las ji skad du bshad pa'i brgyad lding dang drug 'gyur dang /
yan lag can dang /
tshig chen dang /
bung ba'i stobs dang /
do shal dang /
seng ge bsgyings pa dang /
gnas bdun rol pa zhes bya ba la sogs pa ji snyed pa dang de dang rjes su mthun pa'i gling bu'i stabs /
pi wang dang /
mu sti ha ra la sogs pa'i stabs kyi sgo nas gar dang phyag rgya sna tshogs bsgyur zhing bya ba'i tshul dang bcas pas rdo rje sems dpa'i phyag rgya'i sgo nas rang gi don rnams bsgrub par bya'o / /
de dag gi tshul gzhan yang bstan pa'i phyir /
'gying dang bcas pa'i tshul bstan nas / /
ji lta'i tshul bzhin gar byed cing / /
zhes pa la sogs pa'i tshigs su bcad pa gnyis gsungs te /
tshogs kyi dkyil 'khor la sogs pa'i so so'i las dang mthun par bye brag gi tshul du phyi nang gsang ba'i mchod pa thams cad kyi sngags dang /
mchod pa dang /
phyag rgya dang /
ting nge 'dzin du sbyar zhing g.yon phyogs nas bskor ba'i gar thabs kyi sgo nas las su bya ba dag spyad par bya'o / /
de yang dpal rdo rje sems dpa'i phyag rgya bcing zhing 'og nas 'byung ba bzhin gyi phyag rgya dang /
lta ba'i phyag rgya dang /
glu'i phyag rgya la sogs pas mtshon zhing rigs kyi gtso bo mnyes par bya'o / /
bsdus pa'i don ni 'di ltar yin te /
gang zhig gis bsgom pa'i rim pa rdzogs par byas nas dkyil 'khor dag mchod pa la sogs pa'i skabs su sbyor ba'i sgo nas dkyil 'khor bskul ba dang /
spyan drang ba dang /
gzhugs su gsol ba dang /
phyag 'tshal ba dang /
mchod pa spro ba dang /
dbul ba'i sngags dang /
glu 'gyur dang /
phyag rgya dang /
lha rnams dgug gzhug bya ba dang /
phyag rgya chen po gsal zhing mnyes par bya ba dang /
dngos grub bskul ba dang /
dam tshig gi phyag rgyas brtan par bya ba dang /
mchod pa bzhi'i sgo nas gsol ba gdab pa dang /
rdo rje glu'i sgo nas gsol ba gdab pa dang /
las sna tshogs kyi sgo nas gsol ba gdab pa dang /
bzhin gyi phyag rgya dang /
'dzum pa'i phyag rgya dang /
bdud rtsi'i mchod pa dang /
gsang ba'i mchod pa dag gis mnyes par bya'o / /
de dag gi phan yon ni /
phyag rgya 'di yis btab na ni / /
sangs rgyas kun dang 'grogs pa dang / /
zhes bya ba la sogs pa'i tshigs su bcad pa gcig gsungs pa yin te /
de las sangs rgyas kun dang 'grogs pa ni phyag rgya 'di'i mthus bde bar gshegs pa'i sku gsung thugs yon tan phrin las kun gyi bdag nyid du sbyor bar mdzad pa'o / /
dpal skal ba bzang po zhes bya ba'i phyag rgya'i bshad pa'o // //
da ni lha mo bde mchog ma la sogs pa'i mchod pa bstan pa'i phyir /
snyems 'dzin chen por bcas pa yi / /
sbyor bas de ni bteg nas su / /
zhes bya ba la sogs pa'i tshigs su bcad pa gnyis gsungs te /
lha mo nyi shu la sogs pa'i so so'i 'gying bag dang bcas pas gar thabs lan gsum du bsgyur zhing /
'gram pa'i phyogs su bteg ste yang bsgyur zhing thal mo sbyar te spyi bo'i mtshams su bzhag pa las bkrol nas so so'i phyag rgya bcings pa'i rjes la hUM gi glu blang zhing mchod pa thams cad dbul bar bya'o / /
dpal skal ba bzang po bde ba chen po las rnams kyi phyag rgya bshad pa'o / /
da ni rigs kyi dkyil 'khor gzhan dag gi mchod pa'i phyag rgya bstan pa'i phyir /
lag pa g.yas g.yon gnyis dag gi / /
mdzub mo mthe'u chung mdzes bsgyur ba'i / /
zhes pa la sogs pa'i tshigs su bcad pa gsungs pa las /
dang por rnam par snang mdzad kyi ni gar bsgyur ba las byung ba'i 'khor lo'i thal mo sbyar zhing g.yon phyogs su bsgyur zhing bteg ste spyi bo'i mtshams su bzhag nas oM gyi glu dang bcas pas las la sbyar bar bya'o / /
he ru ka'i ni gar bsgyur ba las thal mo gyen du bkrol te /
rdo rje gnod sbyin gyi zhal lam /
thod pa'i tshul du byas nas mchod pa dang /
gtor mas bkang ba'i tshul gyis dur khrod kyi chas dang ldan par byas nas rdo rje drag po'i gad mo'i sgo nas las la sbyar bar bya'o / /
pad+ma gar dbang gi ni gar bskor ba las byung ba'i rdo rje rin po che'i thal mo lan gsum du brdab cing hri'i glu blangs te las thams cad la sbyar bar bya'o / /
nyi mas ni gar bskor ba las byung ba'i rdo rje rin po che'i thal mo sbyar zhing traM gi glu blangs te las thams cad la sbyar bar bya'o / /
rta mchog gi ni gar bskor ba las so so'i phrin las kyi bya ba bzhin du /
sna tshogs rdo rje'i thal mo bcings shing bkrol te /
rnam par snang mdzad phyag rgya dang sngags la rang gi snying po haM gis brgyan pa'i glu blangs pa'o / /
da ni mchod pa'i lha mo bzhi'i sgo nas brtsam pa dang /
phyag rgya gong ma dag bcing ba'i rjes su mchod pa 'di dag la sogs pa dbul ba'i phyir /
gyen du 'thor dang thur du 'bebs / /
bskor zhing de bzhin nyug pa dang / /
me tog bdug pa mar me dang / /
dri yi mchod pa 'byung ba'o / /
lha mo'i sngags dang phyag rgya me tog gyen du 'thor ba dang /
bdug spos thur du blugs pa dang mar me phyogs bcur bskor ba dang /
dris bdag dang lha rnams kyi thugs kar nyug pa la sogs pa'i tshul du las de rnams la sbyar bar bya'o / /
yang tshigs su bcad pa tha ma 'di nyid kyis ni mchod pa'i lha mo dag kyang mtshon par byed pa'o / /
de ltar mchod pa de dag grangs la sogs pa'i tshad ji tsam zhe na /
gang ngam 'on te stong yang rung / /
yang na ci 'byor pa yis kyang / /
dam tshig mnyam par bsgrubs pa yis / /
mchod pa thams cad 'grub par 'gyur / /
snod gcig nas bzung ste stong gi bar du rin po che dang mchod pa'i tshogs rnams kyis bkang ba'am /
yang na ci 'byor pa bzhin du bshams shing /
dngos su 'byor pas gang ba dang /
ma 'byor pa'i stong pa dag kyang sems kyis rgya cher sprul te mchod par bya'o / /
de yang dam tshig dang mnyam par ldan pa'i sgrub pa pos sngags dang phyag rgya dang ting nge 'dzin tshogs pa'i rnam pas mchod pa'i tshogs rnams bsgrub cing dbul bar bya'o zhes pa'o / /
de dag gi phan yon ni /
phyag rgya 'di rnams bcings na ni / /
sangs rgyas thams cad mchod par 'gyur / /
zhes pa la sogs pa'i tshigs su bcad pa bzhi gsungs te go sla bas ma bshad do / /
mchod pa thams cad dang mnyam par sbyor ba bzang po dam tshig gi rtog pa nyid rang gi che ba'i yon tan rnam par 'phrul pa las byung bas rang nyid mchod par mdzad pas mnyam par sbyor ba ste /
de dag mi 'bral zhing longs spyod par mdzad pas skal ba bzang po dpal gyi dam tshig ces bya'o / /
le'u brgyad pa'i don rnam par bshad pa'o // //
gang zhig lam gyi chos nyams su blangs pa de dag kyang /
cho ga'i yan lag phun sum tshogs pa dang mi ldan pas ni 'grub par mi 'gyur te /
rgyal po rta rna'i bkod pa lta bu yin la /
yan lag ma tshang ba'i gsang sngags dang /
rten 'brel ma tshogs pa'i las kyang de bzhin du bram ze mo bzang ldan gyi bkod pa bzhin no / /
des na bsgrub bya'i 'bras bu dag ni rgyu phun sum tshogs pa dngo rkyen phun sum tshogs pa la rag las te /
legs par sbyar ba'i shing rta dag kyang rta la ma brten par rang gi gnas su phyin par mi nus la /
bden pa'i mthus ni zol pa'i las dag kyang 'grub par byed de /
sgyu ma mkhan bza' po'i bza' ston bzhin no / /
de'i phyir phyag rgya nyi shu rtsa bdun dang ldan pas ni las thams cad la sbyor bar byed cing /
de dag gi phrin las ma lus pa 'byung ba'i grogs su gyur pa yin no / /
de yang rtsa ba'i rgyud las /
bsgrub pa'i las rnams gang zhig la / /
goms pa'i las kyis brtsam bya ba'ang / /
rgyu rkyen rten 'brel ma tshogs par / /
mi mthun phyogs kyis sgrub byed pa'i / /
rma bya shi ri sha'i bzhin du / /
bskal par bsgrubs kyang 'grub mi 'gyur / /
smin cing grol bar bya ba'i thabs / /
thabs kyi yan lag spyod pa dang / /
rgyu rkyen la sogs tshogs pa'i mthus / /
'dod pa'i 'bras bu las sbyor 'grub / /
phyag rgya'i dkyil 'khor gang dag la / /
phyag rgya'i tshogs kyis ma bsgrubs par / /
legs spyad 'bras bu 'byung mi 'gyur / /
de phyir phun sum tshogs pas 'jug /
ces so / /
des na lam gang ma dag bsgrub par bya ba la ni phyag rgya nyi shu rtsa bdun gyis bya dgos so / /
de yang rtog pa bdun pa las /
bsnyen sgrub la sogs las gang ba'i / /
phyag rgya rim pa gsal ba dag /
bsgrub bya'i lam du gyur pa ste / /
de gsal 'bras bu'i las la sbyor / /
tshogs pa'i yan lag nyi shu bdun / /
phyag rgya'i las su rab tu grags / /
khyad par so so'i las dag gi /
'jug pa'i yan lag grogs su bshad / /
de dag gnas skabs gong du 'gro ba ni gong du bshad zin to / /
de yang bsdu na phyag rgya bzhi ru shes par bya ste /
dang po dang /
drug pa dang /
bdun pa dang /
brgyad pa dag gi ni phyag rgya chen po'o / /
gnyis pa dang /
gsum pa dang /
bzhi pa dang /
bcu drug pa dang /
bcu dgu pa ni dam tshig gi phyag rgya'o / /
dgu pa dang /
bcu pa dang /
bcu gcig pa dang /
bcu gsum pa dang /
bco brgyad pa dag ni chos kyi phyag rgya'o / /
lnga pa dang /
bcu gnyis pa dang /
bcu bzhi pa dang /
bco lnga pa dang /
bcu bdun pa dang /
nyi shu pa nas bzung ste /
mthar thug gi bar du ni las kyi phyag rgya'o / /
de dag gi tshig gi 'brel tshul dang por phyag rgya chen po'i sku la brten dgos pas thams cad 'byung ba'i phyag rgya bstan to / /
de nyid kyis rgyas btab nas /
yang dam tshig gi phyag rgya brten par bya dgos pas gnyis pa bstan to / /
de yang dam tshig chen po'i phyag rgya la brten te 'byung ba'i phyir gsum pa bstan to / /
de dag gi gzhir gyur pa ni sbyor ba'i phyag rgya yin te /
de nyid dang ldan dgos pa'i phyir bzhi pa bstan to / /
des ni sbyor ba sna tshogs kyi sgo nas las bya ba'i phyir lnga pa bstan to / /
des las sgrub pa dag shes par bya ba'i phyir gzhan gyi cha lugs dang 'dzum pa'i rim pa dang lta ba'i khyad par gyi bye brag gis sbyor dgos pas drug pa dang /
bdun pa dang brgyad pa dag bstan pa yin no / /
des ngag dag par byas shing bzlas brjod la sogs pa bya ba dang mchod bstod la sogs pa bya ba'i phyir /
dgu pa dang bcu pa dang bcu gcig pa gsungs pa yin no / /
des lha mnyes par bya ba'i phyir gar gyi phyag rgya dang rdo rje'i glu dang /
mchod pa dang /
gtor ma brtsam dgos pas bcu gnyis pa dang /
bcu gsum pa dang /
bcu bzhi pa dang /
bco lnga pa dag bstan pa yin no / /
de ltar mchod pas mnyes pa'i rjes la lha dang slob ma dbang bskur dgos pas bcu drug pa bstan to / /
des ni dngos grub kyi las dang /
bsrung ba la sogs pa'i las la sbyar dgos pa'i phyir bcu bdun pa dang bco brgyad pa bstan to / /
de nyid brda'i mtshan ma la gnas pas las la 'jug pa'i phyir bcu dgu pa bstan to / /
des dngos grub dang /
las kyi bye brag gzhan la'ang sbyar ba'i phyir nyi shu pa nas nyi shu bdun gyi bar bstan pa yin no / /
de yang rtsa ba'i rgyud las /
sna tshogs phyag rgya mtha' dag kun / /
phyag rgya bzhi las spros pa ste / /
de yi yan lag nyi shu bdun / /
las kyi cho ga ston par byed / /
dngos grub thams cad sgrub pa dang / /
phrin las cho ga rab 'byam dag /
phyag rgya nyi shu rtsa bdun gyis / /
gsal zhing 'grub par byed pa yi / /
sna tshogs gnyis med dkyil 'khor gsal / /
sna tshogs dam tshig rjes chags shing / /
sna tshogs chos kyi sngags brjod pas / /
sna tshogs phrin las kun du spyod / /
sangs rgyas thams cad mnyam sbyor bas / /
sangs rgyas kun gyi dam tshig mchog /
mkha' 'gro sgyu ma'i kun spyod gnas / /
las kyi cho ga rnam gsal 'grub / /
rang gi las la sbyor ba'i mthus / /
phyag rgya'i ye shes gsal bas 'grub / /
ces so / /
de'i phyir phyag rgya spros pa mtha' dag ni phyag rgya nyi shu rtsa bdun du 'dus pa de dag ni phyag rgya rnam pa bzhir 'dus pa'o / /
des na rtog pa bdun pa las kyang /
phyag rgya spros sogs ma lus kun / /
phyag rgya bzhi la 'dus par bstan / /
zhes so / /
de las dang por phyag rgya chen po'i mtshan nyid mdor bstan pa'i phyir /
de nas gzhan yang bshad pa ni / /
rdo rje sems dpa' dpal gyi lha / /
kun du sna tshogs mchog rnams kyi / /
phyag rgya thams cad rnam 'phrul pa'o / /
phyag rgya'i dkyil 'khor sgrub pa'i yan lag gong ma dag las khyad par gyi mtshan nyid mi 'dra ba gzhan yang dang por lha'i dkyil 'khor so so'i sku mdog dang /
cha lugs dang /
rgyan chas dang /
bzhugs tshul dang /
phyag mtshan la sogs pa'i bye brag thams cad 'byung ba'i phyag rgya sna tshogs pa dag ni dpal rdo rje sems dpa'i snang ba yin te /
tshul ji ltar zhe na /
kun du sna tshogs kyi cha lugs dang ldan zhing mchog tu gyur pa'i phyag rgya thams cad rnam par 'phrul pa'o / /
da ni khyad par gyi sgo nas dkyil 'khor drug gi thams cad 'byung ba'i phyag rgya'i mtshan nyid las rdo rje sems dpa'i dkyil 'khor gyi gtso bo'i mtshan nyid bstan pa'i phyir /
sems dpa' sangs rgyas kun gyi dngos / /
rdo rje sems dpa' bde ba'i mchog /
gsang ba mchog gi dgyes pa na / /
thams cad bdag nyid rtag tu bzhugs / /
dpal rdo rje sems dpa' ni sku gsum gnyis su med pa'i sangs rgyas rdo rje 'chang chen po nyid kyi snang ba las byung ba yin te /
rigs drug gi bdag nyid du bzhugs pa'o / /
de nyid kyi sku mdog la sogs pa'i mtshan nyid ni /
bde ba kun la zhen pa dang / /
dngos grub thams cad rnam dag phyir / /
rdo rje sems dpa' bde ba'i mchog /
zla ba nya ltar rtsa dmar sku / /
bde ba dang yid bde ba bla na med pa'i chos la longs spyod pas chags pa chen po'i cha lugs su mdangs dmar po dang ldan zhing dngos grub thams cad rnam par dag pa'i byang chub kyi sems rnam pa gnyis la longs spyod pas tshogs yongs su rdzogs te /
tshes bcu drug gi zla ba ltar dkar la rgyas pa'i zhal mnga' ba'o / /
de yang rtog pa bdun pa las /
dam pa'i yi ge grub pa dang / /
chos rnams thams cad rnam dag cing / /
gsang ba de nyid dag pa'i phyir / /
rdo rje 'dzin pa zla ba'i mdog /
ci phyir bcom ldan 'dod chags che / /
'dod chags kun la rjes chags phyir / /
rdo rje 'dzin pa de nyid kyang / /
sna tshogs dmar mo 'bar ba'i mdog /
ces so / /
de nyid kyi 'od kyi snang ba gzhan spang bar bya ba'i phyir /
'dod chags kun la chags pa'i phyir / /
chags pa chen po bcom ldan 'das / /
rdo rje sems dpa'i phyag rgya 'di / /
dmar po sna tshogs 'bar ba'i 'od / /
stong gsum gyi skye 'gro mtha' dag la thugs rje chen pos dbri bkol med par gzigs shing don mdzad pa'i phyir /
dpal rdo rje sems dpa' phyag rgya zhal rnam pa bzhi dang /
phyag rnam pa bzhis mdzes shing sku las 'od zer kha dog sna tshogs 'od 'phro ba las rigs rnam pa drug gi dkyil 'khor gyis gzhan gyi las la sbyor ba rgyan dang cha lugs su bcas pa'i sku ston par mdzad pa'o / /
de yang rtsa ba'i rgyud las /
gangs ri rdul bral nyi shar 'od / /
rin chen lnga yi zer phreng mdzes / /
sgeg dgyes 'dzum mig chags pa'i bzhin / /
dkar mthing gser mdog dmar ba'i mdangs / /
zhal mang phyag bzhi sgeg bzhad 'chang / /
g.yas na rdo rje rtse lnga 'bar / /
bsnyems bcas gsor zhing thugs kar brten / /
g.yon pa kha T+wAM rgya gram can / /
dril bu ba dan bcas pa 'khrol / /
'og ma gnyis kyis mda' dang gzhu / /
mtshan dpe'i phyag rgya lnga yis mdzes / /
stod g.yogs dar dkar gser ris can / /
sku smad tshe gu'i na bza' la / /
rin chen phreng ba'i sked chings can / /
mgur chu do shal dpung rgyan dang / /
zhabs phyag gdu bu se mo do / /
zhes so / /
da ni sangs rgyas de nyid la rigs rnam pa lnga'i dbu rgyan dang /
rigs kyi bdag po dang /
thod pa'i phreng ba dag gis mtshan pa'i phyir / /
khams gsum dag na rin chen gzhan / /
sangs rgyas rin chen lta bu med / /
ces pa la sogs pa'i tshigs su bcad pa gsum gsungs te /
stong gsum gyi 'jig rten dag na nor thams cad kyi mchog tu gyur pa ni nor bu rin po che yin te /
dkon zhing yon tan thams cad kyi 'byung gnas su gyur pa dang /
rin po che yin pa'i phyir ro / /
de dag gis zag bcas kyi rdzas ston par nus kyang /
zag pa med pa'i ye shes kyi rang bzhin ma yin pas 'dus byas kyi rdzas so / /
de las khyad par du gyur pa'i phyir dkon mchog rin po che yin la /
de yang theg pa thun mong du brtags pa'i sangs rgyas dag ni gsang sngags kyi dkyil 'khor du ma zhugs shing /
dam tshig dang mi ldan pa'i phyir dbu rgyan med de bde ba chen po'i ye shes nyams su ma myong ba'o / /
'dir gsang sngags kyi dkyil 'khor du lha mos dbang bskur ba'i 'bras bu las rigs kyi bdag pos dbu brgyan pa'o / /
de yang rtog pa bdun pa las /
dkyil 'khor spyan drangs lha mo yis / /
khrus byas dri ma gsum dag nas / /
dbang bskur 'bras bu bsam par bya / /
sangs rgyas gtsug gi nor bu'o / /
zhes so / /
de yang gzhan gyi nor bu lta bu ma yin te /
rang nyid kyi zag pa med pa'i ye shes kyi snang ba las byung ba'o / /
de nas lha mo'i bdud rtsi'i bum pa'i chu rgyun ni lha'i dkyil 'khor gnyis su med pa'i 'od las byung ba'o / /
de nyid stong pa nyid kyi ye shes kyi ngo bo mtshan ma'i tshogs thams cad yang dag par mdzad pas chu rgyun lta bu ste /
bsod nams dang ye shes kyi tshogs kyi mthu dang /
lhag pa'i bsam pa rnam par dag pa'i smon lam gyi ngo bo nyid kyis lhun gyis grub pa'i rang bzhin gyis 'bras bu gsal bar byas pa'o / /
de yang ye shes rnam pa drug dang rigs rnam pa drug gi rtags kyis mtshan zhing stong gsum gyi 'jig rten thams cad sangs rgyas kyi dkyil 'khor gyis rgyas par mdzad pa'o / /
de dag gi phan yon ni /
rdo rje sems dpa' dpal sbyor ba / /
lha mo kun dang 'dus pa yis / /
zhes pa la sogs pa'i tshigs su bcad pa gsum gsungs te go sla ba'i phyir ma bshad do / /
mchog tu dga' ba la rab tu sbyor ba ni /
sbyor ba la sogs pa'i sgo nas phyag rgya chen po'i cha lugs la gnas pa'i mtshan can no / /
skal ba bzang po dpal /
rdo rje sems dpa' bde ba'i mchog rol ba / /
zhes bya ba'i phyag rgya las gtso bo'i rang bzhin dang sku mdog la sogs pa'i mtshan nyid bshad pa'o / /
de ni yab yum gnyis su med par rol pa'i skyil mo krung bshad pa'i phyir /
g.yas dang g.yon pa'i sbyor ba yis / /
bde ba'i cha lugs gar byed cing / /
sems dpa'i skyil mo krung bcas na / /
dpung rnams thams cad rab tu 'joms / /
dpal rdo rje sems dpa' yab yum zhal sbyor te zhabs g.yas g.yon bsnol nas gnyis su med pa'i rol pa la snyoms par zhugs pa'i sbyor bas bde ba'i cha lugs dang 'od zer gyi 'phro 'dus phrin las gnyis kyi bya ba'i tshogs kyis gar byed cing sems dpa'i skyil mo krung du gnas pas bdud kyi dpung thams cad 'joms par byed do / /
tshul ji ltar zhe na /
gtso bo'i zhabs g.yas g.yon gyi rkang pa'i bol gnyis brla'i steng du phyung nas yum pang du bzhag ste zhabs kyis thabs la 'khyud pa'o / /
dpal rdo rje sems dpa'i skyil mo krung gi bshad pa'o / /
da ni dkyil 'khor gyi lha mo rnams kyi phyag rgya chen po'i mtshan nyid las thun mong du kha dog gi bye brag bstan pa'i phyir /
zla ba'i kha dog 'dzum pa'i zhal / /
dngos grub thams cad dag pa dang / /
pad+mo 'dod chags rnam dag phyir / /
brla yi dbus ni dkar la dmar / /
zhes pa la sogs pa'i tshigs su bcad pa bzhi gsungs te /
lha mo thams cad mthun par bsdus pa'i rgyud 'dir kha dog mtshungs par bstan te /
bsod nams dang ye shes kyi tshogs rnam pa gnyis rab tu rgyas shing dngos grub thams cad rnam par dag pa'i don du /
zhal gyi dkyil 'khor zla ba rgyas pa 'dra ba las bzhin 'dzum pa'i mdangs dang ldan pa'o / /
brla gnyis kyi nang rol ni byang chub kyi sems rnam pa gnyis dang ldan pa'i rtags su dkar la dmar zhad chags pa'o / /
phyag dag ni phrin las thams cad las mi 'gyur ba'i sgo nas spyod par mdzad pa dang /
de nyid kyi che ba'i longs spyod mnga' brnyes pa'i rtags su bra ma ta'i lo ma gcig tu gcus pa lta bu las 'od 'ja' tshon bzhin du 'gyur ba'o / /
de bzhin du zhabs kyi byin pa gnyis kyang sngon por gnas pa'o / /
bde ba'i dbang phyug yon tan gyi tshogs thams cad la rnam par sbyor zhing bde ba chen po'i cha lugs kyis bdag gzhan gyi 'dod pa mtha' dag ston par mdzad pa'i phyir /
brla'i rgyab dang mtha' bzhi dang ni dkar la ser ba'i mdangs can no / /
sku las 'od zer kha dog sna tshogs 'phro zhing de dag gi rtse mo las kyang sangs rgyas drug gi dkyil 'khor gyis stong gsum gyi 'jig rten gyi khams thams cad gang bar mdzad pas rin po che'i kha dog can gyi lha rdzas kyi tshogs ston par mdzad pa'o / /
de dag kyang gdan pad+ma'i dkyil 'khor la chos thams cad rnam par dag pa'i ting nge 'dzin la bzhugs shing /
dbu la sogs pa'i rgyan dag sangs rgyas lnga'i mtshan mas spras shing rin po che'i rgyan la sogs pa sna tshogs kyis spras pa'o / /
de dag gi sku'i snang bas stong gsum gyi 'jig rten thams cad rgyas par mdzad de /
dper na bcom ldan 'das 'od zer bkod pa'i gnas la 'jug cing mi mjed kyi 'jig rten 'di dag sangs rgyas kyi dkyil 'khor sna tshogs kyis bkang ste /
gdul bya'i lha ma srin sde brgyad dag skad cig gis 'dul bar mdzad pa bzhin no / /
da ni khyad par gyi lha mo dag gi mtshan nyid so sor bstan pa las dang por lha mo bde mchog ma'i bstan pa'i phyir /
bya ba dang ni zlog pa dang / /
'phrog pa dag kyang lhag par mdzad / /
bdag la 'khyud pa'i phyag rgya yis / /
yan lag thams cad 'phrog pa 'grub / /
zhi gnas dang lhag mthong zung du 'brel pa'i mda' gzhu 'gengs pas gtso bo'i thugs bskul zhing rjes su chags pa'i tshul gyi rang 'od kyi rig ma la 'khyud pa'o / /
de dag gi phan yon ni /
phyag rgya 'di yis btab na ni / /
'dod pa gzhan du 'gro 'ong lding / /
zhes pa la sogs pa'i tshigs su bcad pa gcig gsungs te go sla'o / /
dpal rdo rje mda' bde ba'i mchog rol pa zhes bya ba ni /
phyag mtshan gyi sgo nas so / /
yang lha mo gzhan dag gi bstan pa'i phyir / /
rnam pa sna tshogs dam tshig chags / /
bde ba 'bab pa'i gar byed pas / /
zhes bya ba la sogs pa gsungs te /
e ma'o bde ba mo'i dam tshig chags pa mo'i dam tshig gi brdas mtshon te /
b+ha ga dang ling+ga'i mtshan ma 'dzin cing rang 'od kyi rig ma la 'khyud pa dang /
snang mdzad ma'i se ral kha'i tshul du kha T+wAM ga la rgyab brten bcas shing /
g.yas pa rang 'od kyi rig ma la 'khyud pa dang /
g.yon pas rdo rje rgya gram 'dzin pa dang /
slob ma mos g.yas pa rang 'od kyi rig ma la 'khyud cing g.yon pas thod pa sangs rgyas kyi sku dang bcas pa 'dzin pa'o / /
lha mo 'di dag la /
dbus kyi lha mchog chen po'o / /
zhes pa ni rang 'od kyi rig mi rdo rje sems dpa' lta bu dang 'khril zhing rdo rje pho brang nang ma'i khongs su chud pa'o / /
des na rtsa ba'i phyag rgya'i tshogs zhes kyang bshad do / /
phyag rgya bcings pa'i phan yon thun mong dang khyad par du bstan pa dag ni go sla'o / /
yang phyi'i lha mo gzhan dag gis bstan pa'i phyir /
gtsug lag ji lta'i rjes mthun par / /
dpal rdzogs rgya chen gar dag gis / /
zhes pa la sogs pa ste /
lha mo sangs rgyas byang chub ma la sogs pa bzhi dang /
rta mgrin 'phang mtho ma la sogs pa bzhi dang /
gling bu ma la sogs pa bzhi dang /
me tog ma la sogs pa bzhi dag gi phyag rgya ste /
de dag ji ltar 'ching ba'i mtshan nyid ni gong du gsal bar bstan zin la /
rnam par dag pa'i de kho na nyid ni cho ga lnga pa las gsal bar bstan pas 'dir spro bar mi bya'o / /
de dag gi phan yon phyogs gcig tu bstan pa'i phyir /
de la sogs pa mtha' yas mchog /
chos dbyings mnyam dang mi mnyam pa / /
zhes pa la sogs pa gsungs pa yin no / /
yang bskul ba'i glu bstan pa'i phyir /
sangs rgyas thams cad mnyam sbyor ba / /
mkha' 'gro sgyu ma bde mchog gi /
zhes pa la sogs pa tshigs su bcad pa gnyis kyis dgos pa'i don dang glu'i mtshan nyid bstan nas tshigs su bcad pas bskul ba'i phyir /
rdo rje sems dpa' skal bzangs dpal khyod bdag lags bdag cag bsgrubs la rtogs par mdzad du gsol / /
kye de bzhin gshegs pa kun gyi bdag nyid bde ba mkha' 'gro sgyu ma sna tshogs bde ba'i mchog /
ces pa la sogs pa gsungs te /
dpal rdo rje sems dpa' bde ba'i phyag rgya rol pa dang bcas pa'i gar thabs kyis skal ba bzang po'i lha mo la spyod pa ni bdag gi rang bzhin dang gnyis su med par gnas pa lags pas de nyid kyi che ba'i yon tan bdag gi rgyud la mi gsal ba dag gsal bar sgrub tu gsol zhes pa dang /
yang /
'khor gyi lha mo kun gyi rang bzhin te / /
de bzhin gshegs pa kun gyi bde ba dang / /
mkha' 'gro sgyu ma sna tshogs bde ba dang / /
sna tshogs gdul ba'i mchog 'grub pa dang /
sbyor ba sna tshogs kyi gar gyi sgo nas de kho na nyid ston par mdzad cing /
sngags rnam pa bzhis gsung mtshon pa dang /
phrin las kyi dam tshig bzhis thugs mtshon par mdzad pa dang /
de'i yon tan 'bras bu dang bcas pa bstan pa yin no / /
dpal rdo rje sems dpa'i dkyil 'khor gyi thams cad 'byung ba'i phyag rgya zhes pa'i don bshad pa'o / /
da ni dpal rnam par snang mdzad kyi dkyil 'khor gyi lha thams cad 'byung ba'i phyag rgya bstan pa'i phyir /
rnal 'byor de nyid bcom ldan 'das / /
rdo rje sems dpa' de bzhin gshegs / /
zhes pa la sogs pas dkyil 'khor gyi lha tshogs kyi spyi'i mtshan nyid dang /
sku mdog dang /
rang bzhin dang /
phyag mtshan dang /
rgyan chas dang /
phrin las dang /
skyil krung dang /
'khor rnams kyi mtshan nyid dang /
glu'i bye brag rnams bstan to / /
de las /
dbus kyi gtso bo'i mtshan nyid ni / /
thar pa thams cad rnam dag phyir / /
sangs rgyas phyag rgya dpal du gnas / /
'jig rten dang 'jig rten las 'das pa'i lam srid pa las nges par 'byung ba'i don la gnas pa dag ni nyan thos la sogs pa dag par bya ba'i phyir bde ba chen po'i phyag rgya ston par mdzad pa'i dpal rnam par snang mdzad 'khor los sgyur ba'i rgyal po'i cha lugs sam /
bcom ldan 'das shAkya thub pa'i cha lugs su rab tu sprul pa'o / /
de nyid kyi sku mdog ni /
don rnams thams cad dag pa'i phyir / /
btso ma gser gyi kha dog bzhin / /
chags med la sogs chags chen phyir / /
dkar zhing sna tshogs gsal ba'i mdangs / /
zhes chos kyi dbyings kyi ye shes thugs su chud cing 'khor ba dang mya ngan las 'das pa'i chos thams cad sku drug lhun grub kyi ngo bor sbyor bas mtshan ma'i rnam par rtog pa gzhan gyis mi 'gyur bas sku byin po dang zhal dbus ma ni ser por gnas pa'o / /
yang 'dul ba'i mos pa bzhin du sku'i dkyil 'khor dkar po la zhal g.yas ser por yang bstan to / /
bdag la sogs pa'i nyon mongs pa'i rtog pa thams cad spangs pas chags pa med de dkar po'i tshul dang /
phrin las sna tshogs dang ldan pas ljang gu'i tshul dang /
chags pa chen po'i chos thams cad la mnga' mdzad pas dmar gsal du bzhugs pa'i zhal bzhi dang ldan no / /
de nyid kyi phyag rgya rnam pa bzhis ni rang rtags kyi phyag rgya 'dzin zhing rgyan dang cha lugs kyis mdzes par sprul pa'o / /
de yang rtsa ba'i rgyud las /
zhal bzhi ser dkar ljang dmar mdog /
sku mdog gangs ri nyi shar bzhin / /
phyag na chos gos lhung bzed dang / /
'khar gsil dam chos glegs bam 'dzin / /
'khor los sgyur rgyal cha lugs dang / /
longs spyod tshogs kyis nyer mdzes par / /
thun mong rgyan tshogs tshangs pa las / /
khyad par rtags kyis rnam spras pa'o / /
zhes so / /
yang rin po che'i rgyan chas kyi sgo nas ni /
chos kyi rgyal srid rab bsgrub pa / /
rin chen chos las lhag pa med / /
de bas theg chen byang chub sems / /
rgyal ba rdo rje rin chen can / /
gang zhig rgyal srid kyi longs spyod thams cad ni chos kyi rgyal srid kyis zil gyis gnon par byed la /
rin po che'i tshogs thams cad ni theg pa chen po'i chos bla na med pa'i byang chub kyi sems kyis gnon par mdzad de /
de dang ldan pa'i rtags su rin po che'i dbu rgyan dang rgyan chas kyis spras pa'o / /
de nyid kyi las kyi phyag rgya ni /
g.yas pa'i mthe bong gung mo gnyis / /
g.yon pa'i khu tshur bcangs pa yi / /
sor mo kun la reg pa ni / /
rtsa ba'i phyag rgya yin par grags / /
'di ni sangs rgyas thams cad kyi / /
shes rab pha rol phyin gsal yin / /
chos kyi 'khor lo bskor ba'i tshul du phyag rgya bcings te /
shes rab kyi pha rol tu phyin pa chos can dang chos nyid kyi don mtha' dag gsal bar mdzad pa'i tshul gyis chos kyi rgyal srid rab tu grub par mdzad pa'o / /
de dag gi mdzad pa'i phrin las ni /
byang chub sems can skye ba dang / /
chos kyi 'khor lo bskor ba ste / /
zhes pa la sogs pa'i tshigs su bcad pa phyed dang gsum gsungs te /
phyag rgya gsal bar byas pa'i sgo nas /
byang chub kyi sems rgya chen po bskyed pa dang /
chos kyi 'khor los mi mthun pa'i phyogs thams cad gcod par mdzad nas /
shes rab kyi pha rol tu phyin pa'i tshul rgya chen po la sbyor zhing 'bras bu'i de kho na nyid gsal bar mdzad pa'o / /
de dag gi phan yon bstan pa'i phyir /
gang gis ldan pa 'di mthong zhing / /
rnam pa kun du mchod byed pa / /
zhes pa la sogs pa'i tshigs su bcad pa phyed dang gnyis gsungs te /
ting nge 'dzin gyi dkyil 'khor gsal ba'i sgo nas rtse gcig tu bsgoms shing mchod na ye shes kyi dkyil 'khor thams cad mthong zhing mchod pa dang 'dra ste /
sems bskyed cing lam la zhugs ma thag tu sangs rgyas kyi 'bras bu 'grub ste chos kyi 'khor lo bskor bar mdzad pa'o / /
dpal dam tshig ces bya ba'i phyag rgya ni dpal rnam par snang mdzad kyis 'khor ba'i chos thams cad mi spong zhing longs spyod pas zhi ba phyogs gcig pa'i mya ngan las 'das pa 'joms par mdzad pas na rang nyid kyi de kho na nyid mtshon pa'i phyag rgya chen po'i tshul gyis bzhugs pa'o / /
yab yum gyi skyil krung bstan pa'i phyir /
g.yas pa'i yan lag gnon pa yis / /
g.yon pa'i yan lag kun las rgyal / /
sems dpa'i skyil mo krung byas na / /
bdud rnams thams cad rab tu 'joms / /
yab yum gyi brla g.yas pa dag gis so so'i brla g.yon pa mnan to / /
zhabs bsnol ba'i skyil mo krung bcas nas gnyis su med pa'i snyoms 'jug la zhugs pas srid pa dang zhi ba'i mtha' la gnas pa dag 'dul bar mdzad pa'o / /
dpal rdo rje sems dpa'i skyil mo krung ni rdo rje sems dpa'i skyil mo krung dang 'dra ba'i sgo nas so / /
gtso bo'i mtshan nyid rnam par bshad pa'o / /
da ni 'khor gyi lha mo'i mtshan nyid la phyag rgya'i yon tan bstan pa dang /
'og nas lha mo rnams kyi mtshan sbyar te shes par bya ba las /
rdo rje khu tshur bcangs nas su / /
lag pa g.yon pas bkab nas ni / /
zhes pa la sogs pas khyad par gyi lha mo brgyad kyi phyag rgya bcing ba'i phyir /
gar bskor ba sngon du 'gro bas lag pa g.yas pa rnams kyis ji skad du bstan pa'i rang rang gi khu tshur bzhin g.yon pa'i thal mos 'gebs par mdzad pa'o / /
de la rdo rje khu tshur ni lha mo sangs rgyas kun brjod ma'i ste khu tshur bcangs pa las srin lag dang mthe'u chung gi bar du mthe bo'i rtse bcug ste /
mdzub mo brkyang ste cung zad bkug pa'o / /
de yang /
srin lag mthe'u chung yan lag dbus / /
mthe bong legs par gzhag par bya / /
de nas khu tshur bcangs nas ni / /
mdzub mo legs par dgug par bya / /
zhes so / /
lha mo dpal mo'i ni he ru ka'i khu tshur ni /
rdo rje khu tshur bcangs pa las / /
mthe'u chung gnyis ni rab brkyang ste / /
zhes mche ba ltar byas pa'o / /
kun du bzang mo'i ni pad+mo'i bud med kyi khu tshur te /
brdeg pa'i khu tshur bcangs pa las / /
mthe bong dag la gung mo gzhag /
ces te /
khu tshur bcangs pa las mthe bong dang gung mo rtse sbyar te pad+ma'i 'dab ma 'dra bar byas pa'o / /
mi bzad snod 'dzin pa yi ni / /
rin chen 'dzin pa'i khu tshur to / /
gong ma las gung mo sbyar zhing tshigs zur can du byas pa'o / /
de yang /
rin chen 'dzin pa'i khu tshur ni / /
khu tshur rdo rje rin chen mchog /
ces so / /
sangs rgyas yan lag bdun ldan ma'i ni sangs rgyas kyi khu tshur bcangs pa ste /
rdo rje khu tshur legs bcangs la / /
bdag gi mthe bong nang du gzhug /
ces pa'o / /
zhal bzangs gzugs ma'i bud med phyag rgya ni khu tshur snying gar bstod de me long 'dzin pa'i tshul du byas pa'o / /
de yang /
khu tshur snying gar bcings pa ni / /
bud med phyag rgya der bshad de / /
zhes pa'o / /
sprin chen mo ni rta mchog gi khu tshur te /
rdo rje khu tshur bcangs pa las / /
sor mo thams cad yongs su bzung / /
rtul phod las rnams thams cad ni / /
ma lus lus pa med pa 'grub / /
ces pa'o / /
nam mkha'i spyan ldan ma yi ni / /
dpal grub spyan gyi khu tshur bzhin te /
mdzub mos mthe bong mnan nas ni / /
rang gi mthe bos mdzub mo mnan / /
dpal grub spyan gyi phyag rgya ste / /
mdzub mo mig gi 'bras bur bcas / /
zhes so / /
de yang lha mo 'di dag gi so so'i khu tshur bcangs pa las rang gi phyag mtshan nang du chud pa'o / /
de yang rigs drug gi khu tshur ni las thams cad kyi phyag rgya zhes pa las bshad cing /
bud med kyi phyag rgya ni dngos grub kyi dbang phyug gi phyag rgya las bshad pa la /
dpal grub can gyi phyag rgya ni dam tshig gi phyag rgya las bstan to / /
de dag 'ching ba'i dus su /
so so'i sngags brjod cing so so'i sku gsal bar bsgoms pas phyag rgya chen po'i rgyas 'debs pa'o / /
lha mo gling bu ma la sogs pa dag ni rdo rje sems dpa'i dkyil 'khor las bshad pa bzhin du phyag rgya bcing zhing /
so so'i sngags la 'khor lo'i sgra dang ldan par brjod pa'o / /
de ltar dkyil 'khor 'og ma dag la yang tshul de ltar shes par bya'o / /
da ni bskul ba'i glu las /
dang po'i spyi'i mtshan nyid ni /
phyag rgya shes pa 'di dag gi /
sangs rgyas sprul pa glu mchog gi / /
zhes pa la sogs pa tshigs su bcad pa phyed dang gnyis gsungs pa la /
gong nas 'byung ba'i phyag rgya ni 'og nas 'byung ba dag gi don shes pa las sangs rgyas sprul pa'i glu blang zhing bskul ba'i mthus thams cad 'grub par byed cing /
thams cad 'gag pa las thams cad la sbyor ba'o / /
des ni mya ngan las 'das pa'i lam la zhen pa dag kyang slong bar byed cing /
sku gsung thugs kyi phyag rgya bstan par 'grub pas na glu mthug po dang /
srab bu la sogs pa bye brag bzhi legs par sbyar ba'i dbyangs phral 'khyug pa dang /
tshangs pa'i dbyangs dag blang bar bya'o / /
de dag gi bskul ba'i glu dngos ni /
'jig rten khams mang rdul phran grangs med khyad par spros pa yi / /
rgyal ba'i don rnams rab tu phra ba'i rdul gyi grangs snyed pa / /
zhes pa la sogs pa'i tshigs su bcad pa gcig gsungs pa las /
'jig rten gyi khams snrel zhi dang /
spyi'u tshugs dang /
yan man dang /
phan tshun la sogs pa'i bkod pa rgya chen po mtha' dag tu de dang mthun pa'i mdzad pa sna tshogs kyis sems can thams cad kyi don mdzad cing zhes pa dang /
bya ba'i tshul de dag skad cig tsam gyi rnam pas bdag la sbyor zhing grub par mdzod cig ces pa'o / /
de dag gi phan yon ni /
glu 'di dag ni blangs pa yis / /
nam mkha' thams cad mnyam sbyor ba / /
mkha' 'gro sgyu ma bde ba'i mchog /
'grub par 'gyur ba gdon mi za / /
zhes gsungs pa yin no / /
de ltar /
bskul ba'i rjes la mchod pa'i phyir / /
de nas bud med bzhi rnams dang / /
rang gi yang dag gsang ba yis / /
zhes pa la sogs pas mchod pa'i lha mo bzhi dang /
ting nge 'dzin gyis mngon par sprul pa'i phyi nang gsang ba'i mchod pa dag rgya chen por spros shing mchod pa'o / /
de bzhin gshegs pa'i phyag rgya shes pa'i don rnam par bshad pa'o / /
da ni dpal he ru ka'i dkyil 'khor gyi phyag rgya chen po las /
dang po spyi yi mtshan nyid ni / /
rnal 'byor de nyid bcom ldan 'das / /
rdo rje sems dpa' de bzhin gshegs / /
dam tshig la sdang rnam sbyang phyir / /
dur khrod gar gyi phyag rgyar gsal / /
dpal rdo rje sems dpa'i che ba'i yon tan las dam tshig la sdang ba'i ru tra la sogs pa gzhom pa'i don du dpal he ru ka dur khrod chen po'i chas brgyad la sogs pa'i cha lugs dang ldan par bya'o / /
da ni khyad par gyi mtshan nyid las /
gtso bo'i sku de ltar bstan pa gang gi don du zhe na /
thugs rje bskyed pa'i yul dag gi phyir te /
shin tu gdug cing gtum pa la / /
zhi bas phan par mi 'gyur te / /
zhes so / /
de'i gnyen por thugs rje chen po'i mtshan nyid ni /
shes rab thabs kyi rnal 'byor gyi / /
rnal 'byor bde mchog dam par 'gyur / /
zhes pa'o / /
de nyid kyi cha lugs kyi mtshan ma ni /
sangs rgyas khro byung khro bo ni / /
thal bar 'jig pa'i mchog yin te / /
zhes pa la sogs pa la /
phyag brgyad las dang po'i 'og ma gnyis na dbang phyug chen po'i pags pa brgyad ste 'dzin pa dang /
gsum pa dag na mda' dang gzhu 'dzin pa /
bzhi pa dag na sha chen po dag dang /
sbrang rtsi'i sgras khrag chen po dag gis bkang ba'i thod pa 'dzin pa dang /
dang po gnyis ni 'og nas 'byung ba'i rdo rje dang kha T+wAM ga 'dzin pa'o / /
gzhan dag gi don ni go sla bas ma bshad do / /
de nyid kyi phrin las ni /
dpal ldan he ru ka bcas pa'i / /
phyag rgya sna tshogs rnam sprul pas / /
zhes pa la sogs pa'o / /
pad+ma gar gyi dbang phyug ces pa ni dpal he ru kas chos thams cad la gar thabs sna tshogs kyi sgo nas dbang sgyur bar mdzad pas so / /
yab yum gyi mtshan nyid bstan pa'i phyir /
se ral kha yi tshul dag tu / /
kha T+wAM ga la rgyab brten byas / /
zhes pa la sogs pa la yum gyi sku mdog dang /
rgyan chas dang phyag mtshan dag kyang shes par bya'o / /
de nyid kyi phyag rgya'i yon tan ni /
bud med la sogs rin chen mchog /
dngos po thams cad mkha' las 'byin / /
zhes pa la sogs pa gsungs te go sla'o / /
yab yum gyi skyil krung gi mtshan nyid ni /
g.yas dang g.yon pa'i sbyor ba yis / /
bde ba 'bab pa'i gar byed pas / /
skyil mo krung ni phyed bcas pas / /
rkang pa rang gi brlas mnan na / /
'gying bag dang bcas pa'i sgo nas langs te yab kyi zhabs g.yas pas yum gyi brla la 'khyud cing /
g.yon pa brkyang ste sa la bzhag nas yum gyis kyang de bzhin du skyil krung phyed pa'i zhabs kyis 'khyud cing gnas pa'o / /
de dag gi phrin las dang yon tan dang bcas pa ni /
drag po dbang po nye dbang bcas / /
nyi zla gshin rje tshangs bcas pa / /
zhes pa la sogs pa'o / /
bde bar reg pa mnyam par sbyor ba skal ba bzang po dpal rdo rje drag po gnas pa ni gnyis su med pa'i byang chub kyi sems kyi 'od zer las sprul par bcas pas mnyam par sbyor zhing de nyid kyi phrin las kyis drag po'i tshogs 'joms par mdzad pa'o / /
da ni 'khor gyi lha mo las dang po spyi'i mtshan nyid ni /
de nas gzhan yang rab bshad pa / /
sangs rgyas mkha' 'gro'i dkyil 'khor du / /
dpal ldan he ru ka bcas pa'i / /
phyag rgya sna tshogs gnas pa'o / /
gtso bo'i cha lugs las gzhan pa'i lha mo rnams kyi mtshan nyid phyag rgya sna tshogs kyi tshul du gnas te /
dang por sku'i cha lugs bstan pa dang lta ba'i khyad par dang /
phyag mtshan gyi khyad par dang /
gar thabs kyi khyad par dang /
mtshan gyi khyad par gyi sgo nas sna tshogs su gnas pa'o / /
de las dang po sku'i khyad par ni /
zhi dang drag po rmongs pa mchog /
dga' ba'i gar byed 'gyur bar bcas / /
shi ba ldang ba'i sbyor ba yis / /
bde ba'i phyag rgya rab tu gnas / /
'dir gnas zhes pa'i sgras zhal gdong gi khyad par dang /
bzhugs tshul bstan pa yin te /
gau rI ni rgyas 'debs ma ste zhi ba'i zhal dang ldan zhing de nyid kyi tshul gyis bzhugs pa'o / /
de bzhin du zhal dang bzhugs thabs gnyis ka la sbyor te /
tsau rI ni snying 'dren ma zhes bya ste drag po'i tshul lo / /
pra mo hA ni rmongs byed ma ste /
de nyid kyi tshul gyis so / /
puk+ka sI ni gar byed ma zhes te dga' ba'i tshul can no / /
g+hasma rI ni 'debs byed ma ste /
de nyid kyi tshul gyis so / /
bai tA lI ni gsod byed ma ste 'gyur ba'i tshul du bzhugs pa'o / /
sma shA ma ni gsod byed ma ste /
shi ba slong ba'i tshul gyis bzhugs pa'o / /
tsaN+Da lI ni zab mo ste /
shi ba ldang ba'i tshul du bzhugs pa'o / /
de ltar lha mo kun kyang rang rang gi skyes bu dang mi 'bral zhing bde ba la longs spyod pas na bde ba'i phyag rgya'o / /
yang lha mo dag gi lta ba'i khyad par bstan pa'i phyir /
zhi dang drag po rmongs byed dang / /
gyen du dbugs 'byin gar byed lus / /
lta ba'i phyag rgya grub pa'i mchog /
gsang ba'i sbyor ba de mchog gis / /
de la zhi ba'i lta ba ni mig zam zim du byas la glang po che khyo shug byed pa'i gnas skabs bzhin no / /
drag po'i lta ba ni sdang mig gi tshul du'o / /
rmongs pa'i lta ba ni chang gis myos pa bzhin mi gsal bar brtags pa'o / /
shi ba slong ba ni cung zad gyen du gzigs pa'o / /
dbugs 'byin pa'i tshul ni phyogs bcur blta ba'o / /
gar byed pa ni rang gi g.yas dang g.yon du res bzhin gzigs pa'o / /
rnam par g.yeng ba ni phyogs bcur phur bu 'debs pa'i tshul gyis gzigs pa'o / /
ro za ba ni mdun du res kyis lta ba'o / /
grub pa'i mchog ni lta ba de dag gi las la sbyor bar byed cing /
gsang ba'i sbyor ba'i bde mchog la gnas pa'o / /
phyag mtshan gyi khyad par ni /
me tog bdug par sbyar ba'i mchog /
chang dang chu dang lcug ma dang / /
zhes pa la sogs pa'i tshigs su bcad pa lnga gsungs te /
dang pos ni mchod pa'i mtshan ma brgyad bstan te /
bsgrub par bya ba la rgyas 'debs par mdzad pa'o / /
gnyis pas ni phrin las rgyas 'debs par mdzad pa'o / /
gsum pas ni cha lugs kyi rim pa mtshon par byed pa'o / /
bzhi pa dang lnga pas ni phrin las kyi phyag mtshan dag bstan pa'o / /
mtshan gyi khyad par ni /
dang po rgyas 'debs ma yi rgya / /
snying 'dren ma yi gnyis pa'o / /
zhes pa la sogs pa'i tshigs su bcad pa gnyis gsungs pa'o / /
yang phyag rgya lan dang bcas pa ni /
de nas phyag rgya 'di kun gyis / /
phyag rgya'i lan rnams bla na med / /
ces pa la sogs pa ste /
gzhan gyi sbyor ba la sogs pas mi tshugs par bya zhing /
rang gi dngos grub mtha' dag sgrub pa'i phyir dpal he ru ka'i phyag rgya dang /
'khor gyi lha mo rnams kyi phyag rgya rim pa bzhin du bcing zhing las thams cad la sbyar bar bya'o / /
dkyil 'khor gyi lha rnams mnyes par bya zhing /
rang gi las la sbyor bar bya ba'i phyir /
glus bskul ba las dang po spyi'i mtshan nyid ni /
de nas phyag rgya shes pa 'di / /
dpal ldan rdo rje'i sbyor ba'i glu / /
las rnams thams cad rab sgrub pa / /
khyad par du ni bshad par bya / /
dpal he ru ka'i phyag rgya dang gnyis su med par sbyor zhing /
las thams cad 'grub par byed pa'i tshul gyis rang gi de kho na nyid gsal bar ston pa'i glu brjod pa'o / /
de las dang po gtso bo'i zhal rnam pa bzhi'i sgo nas bskul ba'i phyir /
gzigs pa rnam pa sna tshogs 'gyur ba'i rgyas thob la / /
rnam pa sna tshogs 'o byed 'khyud pas rmongs mdzad de / /
rnam pa sna tshogs bde ba'i mchod ston kun gsol la / /
rnam pa sna tshogs bde mchog ngo mtshar bstan du gsol / /
zhal dang po drag po'i sgo nas gzigs pa sna tshogs 'gyur ba'i rgyas 'debs pa dang /
zhal gnyis pa rmongs pa'i sgo nas 'o byed 'khyud pa dang /
zhal gsum pa za byed kyi sgo nas mchod bstod kun gsol ba dang /
zhal bzhi pa sgeg pa'i sgo nas ngo mtshar bstan pa'o / /
da ni 'khor gyi lha mo brgyad kyis bskul ba'i glu gsungs te /
rgyas btab rmongs byas mnabs su gsol / /
bde mchog ngo mtshar bde bar bzhugs / /
zhes pa ni nang gi lha mo bzhi'i'o / /
hUM a la la ho snang bar mdzod / /
rnal 'byor bde mchog sgyu mas sprul / /
zhes pa ni nang gi lha mo bzhi'i phrin las so / /
dam tshig la 'jug tu gsol /
nyon mongs kun las rgyal bar mdzod / /
ma lus pa dag mnabs su gsol / /
nyon mongs thams cad bsal bar mdzod / /
ces pa ni phyi'i lha mo bzhi'i'o / /
phan yon ni go sla'o / /
dpal he ru ka rdo rje'i phyag rgya zhes pa'i don rnam par bshad pa'o / /
da ni dpal pad+ma gar gyi dbang phyug gi dkyil 'khor gyi phyag rgya chen po las /
dang por spyi'i mtshan nyid ni /
rnal 'byor de nyid bcom ldan 'das / /
rdo rje sems dpa' de bzhin gshegs / /
'dod chags thams cad rnam sbyang phyir / /
pad+mo'i phyag rgya dpal du gnas / /
bdag tu 'dzin pa'i lta bas kun du bslang cing /
rtag pa dang chad pa'i mtha' rnam pa gnyis mngon par zhen pa dag par bya ba'i don du gang zhig pad+ma'i mtshan nyid dang ldan pa'i phyag rgya chen po de nyid la de skad ces bya'o / /
de las gtso bo'i sku mdog gi rnam par dag pa bstan pa'i phyir /
mi 'gyur dag pa dam pa'i phyir / /
shel sgong bzhin du dag pa yi / /
'dod chags thams cad dag pa'i phyir / /
'bar ba sna tshogs 'khrigs pa'i 'od / /
mi mthun pa'i mtshan ma gzhan dang /
rtog pa'i bag chags kyis 'gyur ba med de /
gzugs nas rnam pa thams cad mkhyen pa'i bar du chos thams cad rnam par dag pa la mnga' brnyes pas nor bu chu shel gyi mdangs dang ldan pa'o / /
mi gnas pa'i mya ngan las 'das pa'i thugs rje chen pos gdul bya du ma'i 'dul thabs mkhyen cing mthun pa'i mdzad pa ston pa'i phyir /
kha dog nyi shu rtsa lnga'i mdangs 'phro ba'o / /
da ni /
rgyan dang mtshan ma bstan pa'i phyir / /
sangs rgyas tshe yi rin chen spras / /
gos dang sna tshogs rgyan gyis brgyan / /
zhes pa la sogs pa gsungs te /
rigs kyi mtshan ma mi 'gyur zhing 'bras bu la rgyas gdab pa'i phyir /
sangs rgyas tshe dpag med kyis brgyan cing rigs dang mthun pa'i mdzad pa'o / /
de nyid kyi spyod pa'i phyir /
sna tshogs pa'i gos dang rgyan gyis brgyan pa sku'i 'od zer las byung ba'i bde bar gshegs pas stong gsum gang bar mdzad pa'o / /
gzhan yang zhal nyi shu rtsa lnga las phyag rgyas mtshan pa'am /
zhal bzhi la phyag lnga bcus mtshan pa'am /
brgyad dang bzhis mtshan pa'i g.yas kyi pad+ma dag la rdo rje dang /
'khor lo dang /
rin po che dang /
ral gri dang /
rtse gsum pa dang /
dbyug pa dang /
gtun shing dang /
bkra shis kyi mtshan ma brgyad la sogs pas mtshan zhing /
g.yon pa dag ni pad+ma rkyang ba'o / /
de dag gi sgo nas rigs kyi dkyil 'khor spro zhing /
pad+ma'i mkha' 'gro ma rnams kyis sgyu mas 'dul ba'i thabs sna tshogs ston cing /
sangs rgyas kyi byang chub la bkod pa'o / /
yab yum dang zhal sbyor du bzhugs pa'i skyil krung gi mtshan nyid ni /
g.yas dang g.yon pa'i sbyor ba yis / /
skyil mo krung ni phyed mar gnas / /
rgyal po'i skyil mo krung bcas nas / /
sdug bsngal thams cad sel bar byed / /
me tog pad+ma'i stegs bu la g.yas pa brkyang ste sa la brten cing /
g.yon pa bskum ste skyil mo krung gi tshul du yum dang zhal sbyor ba'i tshul gyis gnas pa'o / /
dpal pad+ma rgyal po gnas zhes bya ba'i phyag rgya'i bshad pa'o / /
gzhan yang 'khor gyi lha mo rnams kyi phyag rgya chen po'i mtshan nyid ni /
bsnyems pa'i lag pa g.yon pa yis / /
pad+ma dmar po ci bder bzung / /
zhes pa la sogs pa gsungs te /
lha mo brgyad po 'di dag gis / /
phyag g.yon pa na pad+ma so so'i kha dog dang mthun par 'gying bag gi tshul gyis gnas shing 'dzin pa /
g.yas pa dag na so so'i phyag rgya'i gar gyi cha lugs dang ldan pa'o / /
de las dang po lha mo rnam par gzigs pas ni g.yon pas pad+ma dmar po ci bde bar 'dzin zhing /
g.yas pa'i mtheb mdzub rtse sprad cing skam pa'i phyag rgyas rang gi snying gar 'dren zhing kha 'byed par mdzad pa'o / /
des na rnam par gzigs pa'i rnam dag dpal te chos dag pa la spyod pa'o / /
sgrol mas ni pad+ma sngon po bzung ste rang gi snying gar bud med kyi khu tshur gyis 'dren pa'o / /
des na byang chub kyi mchog tu gyur pa la longs spyod pa'i phyag rgya dang bcas pa'o / /
rgyan can mas ni g.yon pas pad+ma dkar po bzung ste g.yas na chos kyi 'khor lo bskor ba'o / /
des na chos kyi 'khor los 'khor ba'i 'khor lo gcod par byed pa'o / /
khro gnyer mas ni g.yon pa pad+ma mthing ga 'dzin cing /
g.yas kyis ba dan gsum pa'i phyag rgyas gar mdzad pa'o / /
de nyid kyi sgo nas gzhan gyi phyag rgya slar zlog par mdzad pas na /
phyag rgya'i lan zhes so / /
pad+ma gtum pa'i dbang phyug mas ni g.yon pa pad+ma thogs te bsnyems bag gis sku'i gnas su brten cing /
g.yas pas ni rin po che 'dzin pa'o / /
des ni gzhan dag gi 'dod pa thams cad skong bar mdzad pas /
pad gtum dbang phyug rin chen mchog /
ces so / /
sna tshogs pad+ma mos ni g.yon na pad+ma ljang gu bstod cing g.yas na rtse gsum pa 'dzin pas phrin las gsum gyis gzhan 'joms pa'i phyir /
sna tshogs pad+ma rtse gsum las rgyal zhes so / /
pad+ma dpal chen mos ni g.yon na pad+ma ser po 'dzin cing g.yas na chu srin gyi rgyal mtshan 'dzin pa'o zhes pas na /
des pad+mo gnas pa'i skyed pa'o zhes so / /
'dod pa'i dbang mos ni g.yon na pad+mo le brgan 'dzin cing g.yas pa rdo rje rtse gsum thogs te gar byed pas 'gro ba gsum dbang du bsdu ba'o / /
da ni de dag mnyes par bya ba'i glu dbyangs gsungs pa las /
dang po spyi'i mtshan nyid go sla'o / /
gzhan yang gtso bo la bskul ba'i phyir /
de bzhin gshegs pa kun la sogs pa'i gzugs mchog sna tshogs 'dzin / /
sems can rnam pa sna tshogs 'dul mchog dngos grub mchog mnga' ba / /
zhes pa la sogs pa gsungs pa las /
kun la sogs pa'i gzugs mchog can te sangs rgyas dang byang chub sems dpa' dang /
'jig rten gyi lha dregs byed chen po dag gi sku sna tshogs ston cing 'gro ba'i don du 'phrul pa'o / /
des na /
sangs rgyas rdo rje 'dzin pa bdag /
tshangs pa 'jug sel dbang phyug bdag /
nyi zla bdag lags zhes pa dang / /
rnal 'byor gyi rgyud rdo rje rtse mo las kyang 'di nyid kyi rigs kyi sprul pas 'gro ba 'dul ba la 'khor ba dang mya ngan las 'das pa'i dngos po sna tshogs snang bar bstan te /
'gro ba 'dul ba kun gzugs can / /
zhes bstan to / /
yang 'khor gyi lha mo rnams kyi glu ni /
pad+mo sgyu ma dpal /
rnam pa sna tshogs 'dul mdzad dag pa'i tshul gyis gar mdzad pa / /
pad+mo dam tshig dbang phyug sangs rgyas gar rnams mdzad du gsol / /
zhes pa la sogs pa'i sgo nas yon tan dang bcas par bstan to / /
dpal pad+mo gar gyi dbang phyug gi phyag rgya zhes pa'i don rnam par bshad pa'o / /
gzhan yang rdo rje nyi ma'i dkyil 'khor gyi phyag rgya chen po las dang po spyi'i mtshan nyid bstan pa'i phyir /
rnal 'byor de nyid bcom ldan 'das / /
rdo rje sems dpa' de bzhin gshegs / /
nor mchog rnam par sbyong ba'i phyir / /
dpal ldan nyi ma'i phyag rgyar gnas / /
gang zhig ser sna'i lam la gnas shing 'chal ba'i tshul khrims kyi dri ma can dag 'khor gsum yongs su dag pa'i sbyin pa bzhi la dgod pa'i phyir /
gang nyi ma'i gzugs dang /
gzi brjid dag gang la yod pa de la de skad ces bya'o / /
da ni gtso bo'i mtshan nyid las /
dang por zhi ba'i cha lugs su gnas pa'i tshul ni /
nam mkha'i snying po thams cad phyogs / /
re ba thams cad yongs rdzogs pa / /
bud med la sogs rin chen mchog /
rin chen thams cad mkha' las 'bebs / /
gang zhig nam mkha'i lus can la / /
gser gyi ri bo ltar bzhugs pa / /
phyogs thams cad nas sems can gyi re ba rdzogs par byed pa'i btsun mo rin po che la sogs pa'i bdun po dag char bzhin du 'bebs par mdzad pa ni nam mkha'i snying po nyid do / /
de las khyad par du dag po'i tshogs rnams gdul ba'i phyir khro bo'i cha lugs su bstan pa ni /
shin tu gdug cing gtum pa la / /
zhi bas phan par mi 'gyur te / /
zhes pa la sogs pa gsungs te /
nyi ma 'bum gyi 'od zer dang ldan pa'i sgo nas gzhan dag gi gdung ba sel zhing /
drag po'i cha lugs sna tshogs dang ldan zhing /
sku nyi ma'i dkyil 'khor 'bar ba bzhin dmar ser du gnas nas /
drag po'i thabs sna tshogs kyi sgo nas de dag 'dul bar mdzad pa'o / /
de dag gi phyag mtshan la sogs pa'i khyad par bstan pa'i phyir /
rdo rje gzhu dang mda' mchog dang / /
shin tu legs par 'gyings pa ste / /
zhes pa la sogs pa las phyag rnam pa bzhi ni gzhu dang /
mda' dang /
nyi ma dang /
ral gri 'dzin cing 'dzum bag [(]dad [,]dang [)]bcas pa'i bzhin gyis spyan mig g.yon pa gyen du bteg ste /
mkha' la rin po che sna bdun gyi char 'bebs pa gzigs pa'o / /
de nyid kyi phrin las ni go sla'o / /
skyil krung gi khyad par bstan pa'i phyir /
rdo rje pus mo gnyis bcings te / /
rdo rje skyil mo krung bcas nas / /
zhes pa la sogs pa la /
nor bu rin po che'i dbyibs ltar pus mo gnyis bcings te /
yum dang zhal sbyor du bzhugs shing /
bgegs thams cad gzhig par mdzad pa'o / /
gzhan yang 'khor gyi lha mo dag gi mtshan nyid kyi sgo nas phyag rgya chen po'i cha lugs bstan pa'i phyir /
dbang bskur ba dang gter dag dang / /
rgyal mtshan mchog ldan mchod pa che / /
zhes pa ni nang gi lha mo bzhi'o / /
ji lta'i tshul dag ston pa dang / /
rang gi don rnams rab sgrub pa'o / /
zhes pa ni phyi'i lha mo dag dang so so'i las so / /
dkyil 'khor gyi lha de dag mnyes shing las la gzhug pa'i phyir bskul ba'i glu gsungs pa las /
de nas phyag rgya shes pa 'di / /
rgyal po sgyu ma mchog gi glu / /
las rnams thams cad rab sgrub pa / /
khyad par du ni bshad par bya / /
gar sna tshogs dang so so'i phyag rgya bcings nas /
sku'i dkyil 'khor gsal bar gyur pa la dmigs te sngags dang phyag rgyar ldan pas las la gzhug par bya'o / /
de yang las rnam pa bzhi'i sgo nas zhal bzhi'i rnam pas lha mo bzhi'i phrin las la gzung pa'i phyir /
sems can sprin las byang chub mchog sbyin sna tshogs char 'bebs pa / /
bdag gi re ba kun sgrub myur du ston a la la ho / /
zhal dang po dang lha mo dbang bskur ma'i sgo nas sems can sprin tshogs la byang chub sems kyi dbang bskur ba dang /
zhal gnyis dang /
lha mo gter ldan ma'i sgo nas rin po che'i mchog sna tshogs kyi char 'bebs shing byin pa dang /
zhal gsum pa dang lha mo rgyal mtshan mchog ldan ma'i sgo nas chos thams cad zil gyis gnon cing /
bdag gi re ba kun sgrub pa'i thabs myur du ston pa dang /
zhal bzhi pa dang lha mo mchod chen ma'i sgo nas dga' bzhi'i mchod pa spro ba'o / /
gzhan yang lha mo rnams kyis khyad par gyi las la bskul ba'i phyir /
mi zad gter gyi dbang bskur khyad par bdag la stsal du gsol / /
khyad par 'di dag thams cad bud med rin chen rnams kyi phyir / /
zhes pa la sogs pa'i glu dang phan yon dag gsungs pa yin no / /
dpal rdo rje nyi ma'i phyag rgya chen po'i bshad pa'o / /
gzhan yang dpal rta mchog rol pa'i dkyil 'khor gyi phyag rgya chen po las /
dang po spyi yi mtshan nyid ni / /
rnal 'byor de nyid bcom ldan 'das / /
rdo rje sems dpa' de bzhin gshegs / /
drag shul sbyor bar rnam spyod dpal / /
rta yi rgyal po rab tu gnas / /
dpal rdo rje 'chang chen po las rta mchog gi skur sprul pa'i tshul lo / /
da ni phyag rgya chen po'i cha lugs las dgongs mdzad kyi rnam pa ni /
thams cad dag par mos pa yis / /
sdig med stobs kyis ngo mthon du / /
zhes pa la sogs pas lha chen po bzhi'i [(]drags [,]dregs [)]pa gzhom pa'i phyir zhal bzhi'i sgo nas phrin las rnam pa bzhi mnga' bar bstan pa'o / /
gzhan yang phyag rgya'i cha lugs ni / /
zhal bzhi pa la phyag bzhi pa / /
zhabs bzhi pa la rmig pa bzhi / /
zhes pa la sogs pa ste /
dpung pa bzhi la lag ngar brgyad du gyes pa'o / /
g.yon pa dag na ni khu tshur gyis sna tshogs pad+ma dang /
mdung dang /
dbyug pa dang /
gzhu thogs pa'o / /
g.yas pa dag na ni ba dan gsum pa gyen du bsgreng ba dang /
sna tshogs rdo rje dang /
ral gri dang mda'o / /
phyag rgya de dag bcings pa'i phan yon ni /
phyag rgya 'di yis btab na ni / /
shin tu ltung bar gyur pa yang / /
zhes pa la sogs pa ste go sla'o / /
rdo rje slong ba ni pad+ma sdigs mdzub kyi phyag rgyar bcas pas dregs byed kyi tshogs rnams brgyal zhing slar sangs par mdzad pa'o / /
de nyid kyi skyil krung ni /
g.yas dang g.yon pa'i sbyor ba yis / /
brkyang bskum pa yi tshul bcas nas / /
zhes pa la sogs pa ste zhabs g.yas brkyang ba'i dang pos gsum grub ma dang dpal mo mnan pa'o / /
gnyis pas sgrol ma dang dga' mo mnan pa'o / /
g.yon bskum pa'i dang pos mig gsum pa dang khyab 'jug mnan pa'o / /
gnyis pas tshangs pa dang lha'i bu dga' rab dbang phyug mnan pa'o / /
khro bo gnas pa ni khro bo chen po'i cha lugs kyi brkyang bskum gyis mnan pa'o / /
de nyid la bskul ba'i glu ni /
de nas phyag rgya zhes pa 'di / /
rta mchog dpal ldan gnas pa'i glu / /
zhes pa la sogs pa ste /
'dod pa'i lha mo dag dang chags pa'i tshul gyis gnas shing /
glang po che smyon pa 'dod chags kyis myos pa stong bas lhag par gnas pa dag 'dul zhing bde ba la dgod pa'i phyir /
zhal dang po sgeg par bstan pa dang /
khyab 'jug zhe sdang gi me bsngo bas gshin rje stong pas 'jigs pa'i mtshan nyid can 'dul ba'i phyir /
zhal gnyis pa drag por bstan pa dang /
brgya byin zhi ba'i sku tshangs pa stong pas lhag pa'i bzhin dang ldan pa gdul ba'i phyir /
zhal gsum pa zhi ba'i tshul du bstan pa dang /
thams cad dag par mos pas ngo mthon gyi stobs kyis gdul ba'i phyir /
zhal bzhi pa rta'i gdong pa khro gnyer dang bcas pa las dgyes pa'i gad mo pha rol gnon pa'i stobs kyis sgra dang bcas par sgrogs pa'o / /
gzhan yang zhabs rnam pa bzhi'i sgo nas lha chen po bzhi mnan zhing de dag gi chung ma la spyod par mdzad pa'o / /
de yang dbang phyug chen po'i chung ma ni mig las phyung ba ste /
lha'i dbang po brgya byin gyis mchod sbyin chen po byed pa'i dus su lha gzhan dag ma bos par sngon du tshogs nas de dag 'dus pa'i rjes la dbang phyug chen po spyan drangs pa las /
nga kun gyi mtha' mar bod pa ci nyes zhes te gtum tshig drag por smras shing khros nas dpral ba nas mig lhag pa gcig byung bar mdzad do / /
des bltas pa tsam gyis 'jig rten gyi khams su nad rnam pa sna tshogs dang /
mu ge dang gdug pa'i mtshon cha'i char dang 'khrugs pa la sogs pa mang du spro zhing /
'jig rten gyi khams na skye 'gro kun la gnod par mdzad do / /
de 'dul ba'i phyir sangs rgyas 'od mtha' yas pa'i skus 'od zer gyi snang ba dpag tu med pa las khro bo mi g.yo mgon po'i sprul pa snang bar mdzad de /
lha chen po'i sems rmongs par byas shing /
sgo gsum gnon par mdzad pa las zhum pa'i sgo nas mchi ma phyung bdag rang nyid kyi smon lam gyi mthus lha mo gsum grub par gyur nas /
de dang longs spyod pa las rta mchog gi mthus phrogs pa'o / /
gzhan yang khyab 'jug gis ni nyid kyi smon lam gyi lha mo mngon par sprul pa dang /
tshangs pas ni sbyor ba'i mthu las lha mo sprul par mdzad pa dang /
dga' rab dbang phyug gis ni me tog gi mdangs gzhan dag gi mdangs bsdus te chags pa'i sems g.yos pas rang nyid kyi mdangs 'phel bar byas pa las grub pa'i lha mo ste /
de ltar dpal mo dang sgrol ma dang dga' ba mo dag la spyod par mdzad pa'o / /
de dag gi lo rgyus ni gsung bkod pa'i rgyud las bshad pa'o / /
ci lha mo 'di dag res 'ga' gdul bya'i dbang gis skyob par mdzad pa dang 'khor du mdzad pa dang /
yum du mdzad pa dang zhabs kyis mnan pa dag ni 'gal bar snang ngo zhes /
ye shes kyi cho 'phrul chen por ji ltar 'dul ba gzhan thabs sna tshogs kyi sgo nas snang bar bkod pa dang /
de nyid gzung ba'i phyir skyon med do / /
yang lha mo gnyis kyi sgo nas bskul ba'i phyir tshigs su bcad pa gcig gsungs pa las /
gang zhig gis gnyen la mdza' bar bya ba'i sems dang /
dgra la brgal bar bya ba'i sems dag ni rtse gcig pa'i sgo nas 'grub ste /
the tshom dang yid gnyis su bcas pas ni de ltar 'grub par 'gyur ba ma yin pa bzhin du theg pa chen po gsang sngags 'di'i sgor 'jug pa'i gang zag gis kyang yid gnyis kyi rtog pa spang bar bya'o / /
des na rtsa ba'i rgyud las /
the tshom gyis ni rmongs par byed / /
las rnams 'grub par mi 'gyur zhing / /
'jug pa'i gnas skabs mi shes te / /
bsgrubs kyang 'bras bu med par 'gyur / /
zhes so / /
gnyis pas ni mdza' ba dang rgol ba dag kyang /
'jig rten gyi bya ba'i sgo nas rtog pa dag ma skyes kyang sla'i /
gnyen la chags pa dang dgra la zhe sdang ba'i chos de dag ni skad cig ma'i rnam pa mi brtan pa'i ngo bo bcos pa dang sgyu ma yin pa'i phyir /
de la su zhig gis yid brtan par rung ste gnas par mi bya'o / /
gang zhig lha dang lhag pa'i lha la sems mdza' bar byas nas mi 'bral zhing bsgrub pa dang /
lam gyi mi mthun pa'i tshogs rnam par rtog pa'i dgra dag la rgol bar byed pa ni yum gyi srid brtan pa'i las la 'jug pa ste yon thams cad kyi 'bras bu la sbyor bar byed pa'o / /
yang gsum pa'i don gyis 'di ltar lha dang mi la sogs pa dag la gang zhig phan par bya ba dang /
gnod par bya ba'i rtog pa gzhi nas ma skyes na sla'i /
gal te de dag khas blangs phan chad du ni de'i don sgrub par mi nus pa dag sgyu ma tsam yang mi rung ste /
de nyid ni mdza' bo ltar snang ba'am mdza' bo'i gzugs brnyan nam sgyu ma'i mdza' bo yin pa'i phyir /
de la mi gdags par mi rigs te /
su zhig gis rjod par byed /
de ltar yi dam gyi lha dag la chags sdang zhen rtog gi blo mi mnga' ba'i phyir dngos grub stsol ba dang /
mi stsol ba'i rtog pa ga la yod /
gal te mnga' ba zhig yin na ni su zhig gis lha zhes brjod de 'os pa ma yin no / /
de dag gis rigs rnam pa drug gi sgo nas phyag rgya chen po'i mtshan nyid bstan pa yin te /
mnyam par sbyor ba rnam pa drug gi sgo nas las rgya chen po 'grub par mdzad pa'i tshul bstan pa'o / /
de yang dpal rdo rje sems dpa' ni rigs kun gyi bdag nyid pas /
sangs rgyas thams cad dang mnyam par sbyor zhes bya ste tshul sna tshogs kyi bya bas 'jug pa'o / /
dpal rnam par snang mdzad la ni nam mkha' thams cad mnyam par sbyor ba zhes bya ste /
chos thams cad shes rab kyi pha rol tu phyin pa'i ngo bor sbyor zhing /
chos kyi dbyings kyi ye shes kyis khyab par mdzad pa'i phyir ro / /
dpal he ru ka la ni rdo rje thams cad dang mnyam par sbyor ba zhes bya ste /
sku gsung thugs rdo rje lta bus drag po'i tshogs 'joms shing /
me long lta bu'i ye shes kyi snang ba yin pa'i phyir ro / /
dpal pad+ma gar gyi dbang phyug la ni sna tshogs pad+mo dang mnyam par sbyor ba zhes bya ste /
gdul bya'i ji lta ba sna tshogs mkhyen cing chos thams cad rnam par dag pa'i dbyings su sbyor bas mnyam pa nyid kyi ye shes kyi tshul dang ldan pa'o / /
rdo rje nyi ma la ni rgyal srid thams cad dang mnyam par sbyor ba zhes bya ste /
yon tan rgyas pa'i tshogs rnams kyis 'jug pa'i rgyud grol bar mdzad cing /
so sor kun du rtog pa'i ye shes kyi tshul dang ldan pas so / /
rta mchog rol pa la ni las thams cad dang mnyam par sbyor ba zhes bya ste /
lha chen po dag gi rtog pa zhi bar mdzad cing phrin las rnam pa bzhi'i bdag nyid can du bzhugs nas bya ba grub pa'i ye shes kyi tshul gyis thams cad la sbyor ba'i phyir ro / /
de yang rtsa ba'i rgyud las /
sangs rgyas thams cad mnyam sbyor ba'i / /
rdo rje sems dpa'i lha rnams kyis / /
sna tshogs cho ga kun gyi tshul / /
sna tshogs 'gro ba sgrol bar byed / /
nam mkha' thams cad mnyam sbyor ba'i / /
rnam snang mdzad kyi dkyil 'khor gyis / /
shes rab pha rol phyin pa'i tshul / /
dman rnams lta ba grol bar mdzad / /
rdo rje thams cad mnyam sbyor ba'i / /
he ru ka yi dkyil 'khor gyis / /
sku gsung thugs rdo rje yi tshogs / /
drag po'i mi mthun phyogs 'joms mdzad / /
sna tshogs pad+ma mnyam sbyor ba'i / /
pad+ma gar dbang dkyil 'khor gyis / /
sna tshogs dag pa'i chos grub cing / /
sgro skur rtog pa zhi bar mdzad / /
rgyal srid thams cad mnyam sbyor ba'i / /
rdo rje nyi ma'i dkyil 'khor gyis / /
bkod pa'i yon tan 'phel mdzad de / /
gdungs pa'i las mtha' rnam par grol / /
sna tshogs dag par mnyam sbyor ba'i / /
las kun pa yi dkyil 'khor gyis / /
lha chen drag po'i rgyud 'dul zhing / /
phrin las stobs kyis thams cad gnon / /
zhes gsungs so / /
de nyid kyi cho ga'i yan lag ni mdun gyi dkyil 'khor la phyag 'tshal ba dang /
mchod pas mnyes par byas nas sngags bzhi'i dgug gzhug byas te /
phyag rgya chen po'i sku gsal zhing mnyes par byas nas /
de'i rjes la dngos grub bskul ba'i glu blang bar bya'o / /
lha'i dkyil 'khor thams cad kyi sku mdog la sogs pa 'byung ba'i phyag rgya dang po'i don rnam par bshad pa'o / /
de ltar glus bskul ba'i rjes la /
gnyis pa dam tshig gi phyag rgya bstan par bya dgos pa'i phyir /
dkyil 'khor gyi phyag rgya bstan pa las /
dang por rdo rje sems dpa'i dkyil 'khor bstan par bya ba'i phyir /
mdzub mos mthe bong mnan nas ni / /
rang gi mthe bos mdzub mo mnan / /
zhes pa la sogs pa gsungs pa la /
dang po lag pa gar thabs lan gsum du bsgyur zhing sor mo phan tshun bsnol te rdo rje thal mo sbyar bar bya'o / /
de las yi ge'i 'phro 'dus so so'i dkyil 'khor bstim zhing /
dga' chen dpal gyi rdo rje las byung ba'i rdo rje bcings pa gcig tu byas nas /
mdzub mos mthe bong rtsa ba mnan te mig gi 'bras bu bzhin bya ba'o / /
yang de las khu tshur so sor phral te gar thabs su lan gsum du bskor zhing /
sor mo'i lhag ma rnams thal mo khong stong du sbyar nas lha so so'i gnas su bstan zhing /
gong ma bzhin du so so'i sngags brjod pas sku gsung thugs brtan par byas pa'o / /
de ltar bcings pa'i phan yon ni go sla ba'i phyir ma bshad do / /
gzhan yang rnam par snang mdzad la sogs pa'i dkyil 'khor lnga po dag gi dam tshig gi phyag rgya phan yon dang bcas pa rim pa bzhin du bstan pa'i phyir /
rdo rje thal mo mnyam sbyar nas / /
mdzub mo gnyis kyi rtse mo dgug /
ces pa la sogs pa gsungs so / /
de la rnam par snang mdzad kyi ni rdo rje thal mo'i tshul du sor mo bsnol te mdzub mo gnyis kyi rtse mo bkug ste /
mthe bong gnyis kyi bar du bcug nas gtsug tor bzhin du bya zhing /
thal mo khong stong du sbyar te dpral bar bzhag pas ni bsrung bar 'gyur ro / /
he ru ka'i ni rdo rje thal mo gyen du phye la rdo rje gnod sbyin gyi zhal gnam du gdangs pa bzhin bcings pas /
gdug par byed pa rnams kyi tshogs za ba la sogs pa'i las rnams 'grub par 'gyur ro / /
pad+ma gar dbang gi ni pad+ma'i 'dab ma kha 'byed pa bzhin du byas pa'o / /
sdig pa sbyang ba'i las la sbyar ro / /
rdo rje nyi ma'i ni rin po che'i gzugs lta bur byas pas /
rang nyid kyi rgyal srid skyong ba'i las la sbyar ro / /
rta mchog gi ni de nyid kyi phyag rgya ste las thams cad pa'i rgyud la sbyar ro / /
de dag gi cho ga'i rim pa ni dngos grub bskul ba'i rjes la dam tshig gi phyag rgya sngags dang bcas pas brtan par byas nas /
de ma thag tu mchod pa bzhi'i sgo nas gsol ba gdab pa dang /
rdo rje glu'i sgo nas gsol ba gdab par bya'o / /
des ni bde bar gshegs pa dag dus thams cad du dam tshig las mi 'da' zhing /
bdag nyid la dngos grub stsol bar 'gyur te /
dam tshig gi phyag rgya zhes pa'i don rnam par bshad pa'o / /
gsum pa dam tshig chen po'i phyag rgya shis pa ni /
rang gi lha dang dus thams cad du sbyor zhing byin rlabs khyad par can gsal bar bya ba'i phyir ro / /
de yang sku dang gsung dang thugs rnam pa gsum gyi sgo nas shes par bya ba las dang po sbyor ba'i tshul ni /
lus dang ngag sems rdo rje yis / /
mtshan ma'i phyag rgyar ldan byas te / /
thams cad 'byung ba'i phyag rgya yis / /
bdag gi lhar ni bdag nyid bya / /
rnal 'byor pa la sogs pa'i tha mal pa'i lus ngag yid gsum bde bar gshegs pa'i sku gsung thugs su bsgrub pa'i phyir /
gnas gsum du zla ba dang /
pad+ma dang nyi ma la gnas pa'i yi ge rnam pa gsum so so'i 'od zer kha dog dang ldan pas /
ye shes kyi dkyil 'khor thams cad gnas gsum du bsdu zhing sku gsung thugs kyi mtshan ma rnam pa gsum du grub nas /
sngags brjod pas bdag dang gnyis su med par grub pa'o / /
de dag gi phan yon ni /
'dis ni sangs rgyas thams cad dpal / /
de bzhin dpa' bo thams cad dang / /
zhes pa la sogs pa gsungs pa yin no / /
cho ga'i yan lag ni thog mar rang nyid rigs kyi lha gang yang rung bar bsams nas nus pa bskyed pa'i phyir yan lag byin gyis brlab pa dang /
sgo gsum byin gyis brlab pa dang /
bdag sbyang ba dang /
'gro ba sbyang ba dang /
gsal bar byas pa'i gnas skabs su yang 'gro la /
rjes su sbyor ba gsum bskyod pa'i rjes la thun mong du lus ngag yid gsum byin gyis brlab pa dang /
slob ma dbang bskur ba la sogs pa'i cho ga'i yan lag gzhan la yang sbyar bar bya'o / /
de yang rtsa ba'i rgyud las /
las rnams kun gyi thog ma dang / /
tha ma la sogs gnas rnams su / /
sku gsung thugs kyi phyag rgya yis / /
thams cad byin gyis brlab par bya / /
zhes so / /
de ltar sku gsung thugs kyi dam tshig dang ldan pas ni /
dngos grub thams cad kyi rten yin pas phyag rgya chen por gyur pa ste /
dam tshig chen po'i phyag rgya zhes so / /
dam tshig chen po'i phyag rgya zhes pa'i don rnam par bshad pa'o / /
gzhan yang bzhi pa sbyor ba'i phyag rgya la mi gnas pas ni rang gi de kho na nyid gsal bar mi 'gyur bas /
lta ba dang bsgom pa thams cad kyi gnas skabs su de nyid shes par bya'o / /
des na mtshan nyid kyi bye brag dang dmigs pa'i yul dang /
sbyor ba'i thabs la sogs pa phyogs gcig tu bstan pa yin te /
rtsa ba'i rgyud las kyang /
sbyor ba bzhi yi mtshan nyid kyis / /
phyag rgyas las kun gnas la 'jug /
sngon du 'gro ba'i las can te / /
rnam grol ye shes skyed par mdzad / /
ces so / /
de las /
dang po rdo rje sems dpa'i ni / /
rdo rje sems dpa' dpal sbyor ba / /
ji lta'i gzugs dang dbyibs su ldan / /
zhes pa la sogs pa tshigs su bcad pa gnyis kyi de nyid kyi tshul yon tan dang bcas pa bstan pa yin te /
mtshan ma med pa dang mtshan ma dang bcas pa'i tshul rnam pa gnyis kyis 'jug cing chos thams cad rnam par dag pa'i ngo bo la dkyil 'khor rnam la gnyis kyi tshul du sbyar nas rdo rje sems dpa'i phyag rgyas gnas pas dbang po drug gi snang ba thams cad bde ba chen po'i ye shes zag pa med pa'i rang bzhin du bzhugs par mdzad cing /
de dang tshul mthun pa'i sgo nas sbyor ba rnam pa bzhi'i bye brag la sogs pa gsal bar snang ba yin no / /
yang /
lha mo dag gi khyad par du / /
sbyor ba'i phyag rgya'i mtshan nyid ni / /
chags pa med cing ma chags med / /
dbu mar yang ni dmigs su med / /
ces pa la sogs pas mtshon bya dang mtshon byed gnyis su med pa'i sgo nas rang rang gi mtshan nyid dang las la sbyor zhing /
de'i phan yon dang bcas par bstan pa yin no / /
yang sangs rgyas rnam par snang mdzad la sogs pa'i sgo nas ni /
yod pa ma yin med pa min / /
dbu mar yang ni dmigs su med / /
ces pa la sogs pa'i don gsungs pa las dang po chos thams cad rnam par dag pa'i tshul bstan pa dang /
de'i rang bzhin bstan pa de las sbyor ba'i thabs bstan pa dang /
de nyid kyi yon tan dang phrin las kyi sgo nas shes par bya ste /
tshigs su bcad pa'i don ni gong du bshad zin la /
rigs kyi dkyil 'khor dang sbyar ba ni gsal bar snang bas ma bshad do / /
sbyor ba'i phyag rgya zhes pa'i don bshad pa'o / /
da ni lnga pa sbyor ba thams cad kyi phyag rgya zhes pa'i don bshad pa las /
dang por rdo rje sems dpa'i sgo nas bstan te /
sbyor pa ji snyed yod pa kun / /
byed pa rnam pa sna tshogs gsal / /
rdo rje sems dpa' dpal gyi rgya / /
dngos grub thams cad rab grub pa'o / /
dang por gar dang glu'i bstan bcos las 'byung ba bzhin du sbyor ba'i phyag rgya ji snyed pa'i sgo nas tshogs kyi 'khor lo dang /
phrin las dang spyod pa dag gi las la sbyor ba'i phyir /
dpal rdo rje sems dpa'i phyag rgya'i sgo nas brtsam zhing /
dngos grub thams cad kyi las bsgrub pa la sbyar bar bya'o / /
de dag gi phan yon ni go sla'o / /
yang 'khor gyi lha mo dag gi sgo nas /
bya ba dang ni bzlog pa dang / /
khyad par du ni dbrog pa dang / /
zhes pa la sogs pa'i tshigs su bcad pa bzhi gsungs pa las /
dang por lha mo bde mchog ma'i sgo nas phyag nas me tog gi mda' 'phen zhing /
sbyor ba thams cad kyi las kyis byang chub kyi sems dbab pa dang /
bzlog pa dang /
che ba'i yon tan gyis rgyas par mdzad cing las gzhan la yang sbyor te /
so so'i bya ba'i las la gzud cing bya ba ma yin pa'i las bzlog pa dang /
gzhan gyi yon tan gyi tshogs dag dbrog par mdzad pa'o / /
de yang rtsa ba'i rgyud las /
mda' bzhi yongs su 'phangs mdzad nas / /
gtso bo chags pa'i thugs bskul zhing / /
byang chub sems sprin dbab pa dang / /
bzlog la sogs pa'i las dag gis / /
phrin las sna tshogs spyod mdzad de / /
bdud bzhi dag las rgyal bar 'gyur / /
gnyis pa ni e ma'o bde ba'i sgo nas b+ha ga dang ling+ga dag 'dzin cing dbyings dang ye shes kyi phyag rgyas 'o byed 'khyud pa la sogs pa'i tshul gyis khams gsum pa dag rgyas 'debs shing khyad par gyi phrin las gsum la sbyor ba'o / /
de yang /
b+ha ga ling+ga'i mtshan ma yis / /
bde ba'i gar thabs rgyas 'debs shing / /
khams gsum pa yi 'jig rten dag /
phrin las gsum gyis rnam par spyod / /
ces so / /
gsum pa ni lha mo snang mdzad ma'i sgo nas snod bcud kyi 'jig rten mtha' dag bdud rtsi longs spyod pho brang dang bcas par byin gyis brlabs te zhal du gsol zhing khams gsum las rgyal ba'i mtshon chas phrin las rnam pa bzhi la sbyor ba'o / /
de yang /
stong gsum b+han+d+ha bzang khor yug /
sbyor ba'i longs spyod bdud rtsis rgyas / /
rtse gsum mtshon chas khams gsum las / /
rgyal bar byas te kun spyod pa'o / /
zhes so / /
bzhi pa ni lha mo slob ma mo'i sgo nas bdud rtsi'i snod dag sangs rgyas kyi skus brgyan pa 'dzin zhing /
glu dang gar sna tshogs kyi tshul gyis sbyor ba thams cad la longs spyod pa ste /
khams gsum las rgyal ba'i tshul du phrin las lnga la spyod pa'o / /
de yang /
sbyor ba kun gyi bde ba'i rgyas / /
sangs rgyas sku ldan mtshan ma 'dzin / /
gar dang glu rnams sna tshogs kyis / /
rang gi phrin las rnam lngar spyod / /
ces so / /
de ltar rdo rje sems dpa'i dkyil 'khor las rang gi gtso bo dang rigs kyi lha mo bzhi'i sbyor ba thams cad kyi mtshan nyid bstan te /
de'i sgo nas 'khor gyi lha mo gzhan dag dang /
rigs kyi dkyil 'khor gzhan dag kyang shes par bya'o / /
cho ga'i rim pa ni sbyor ba sna tshogs kyi sgo nas so so'i bstan bcos las 'byung ba bzhin las thams cad kyi gnas su sbyar bar bya'o / /
sbyor ba thams cad kyi phyag rgya zhes pa'i don bshad pa'o / /
gzhan yang drug pa bzhin gyi phyag rgya zhes pa las /
dang por /
rdo rje sems dpa'i mtshan nyid ni / /
lha mo kun gyi bde ba'i mchog /
mdzes pa'i zhal ni rnam bsgyur zhing / /
zhes pa la sogs pa gsungs pa las rang rang gi dkyil 'khor du las kun la 'jug pa'i yan lag tu bzhin gyi sgo nas sbyor ba ste /
ji srid du sku gsung thugs kyi phyag rgya mi gsal gyi bar du bzhin gyi 'gyur ba'i cha lugs kyis gnas par bya'o / /
gzhan yang 'khor gyi lha mo rnams kyi gzhan gyi phyag rgya ni /
bud med mkhas pa sgyu ma che / /
mdzes pa'i bzhin ni rnam par bsgyur / /
zhes pa la sogs pa la /
bud med kyi sgyu 'phrul drug cu rtsa gcig gi sgyu rtsal la sbyar zhing /
mdzes pa'i bzhin rnam par bsgyur te rang gi phrin las la spyod pa'i tshul gyis bzhugs pa zhal gyi mdangs ri mo'i mtshan ma can zur gyi mig gis blta ba dang /
'gying bag gi sri zhur bcas pa ste bud med kyi cha lugs kun gyi mchog tu gyur pa'o / /
gzhan yang rnam par snang mdzad la sogs pa dag gi yang bstan pa'i phyir /
sangs rgyas byang chub mnyam sbyor ba / /
rab tu dga' bas lta zhing 'dzum / /
zhes pa la sogs pa so so'i yon tan dang bcas par bstan pa las /
dang por sangs rgyas rnam par snang mdzad kyi ni 'khor gyi lha mo sangs rgyas kun brjod ma la sogs pa dang mthun pa'i cha lugs kyis mnyam par sbyor zhing zhi ba'i tshul du dga' ba'i bzhin gyis gsang ba'i lta ba la gnas pa'o / /
dpal he ru ka 'khor gyi lha mo dang bcas pa ni phyag rgya chen po'i gnas skabs nas bshad pa dag la ltos pa'i phyir 'dir ma bstan to / /
pad+ma gar gyi dbang phyug gi ni steg pa la sogs pa'i tshul bzhi dang ldan pa mdzes pa'i bzhin rnam par 'gyur zhing zhal ri mo dang bcas pa'o / /
rdo rje nyi ma ni mche ba cung zad gtsigs shing rgyal po'i bzhin gyi khro 'dzum dang bcas par rgyal ba'i las la sbyar bar bya'o / /
rta mchog gi ni zhal rnam pa bzhi'i sgo nas bzhin gyi cha lugs so sor gnas pa ste /
zhal dbus ma 'dod chags kyis myos pas g.yem spyo ba lta bu dang /
g.yas pa drag po mche ba gtsigs pas gdug pa za ba 'jigs 'jigs ltar gnas pa dang /
g.yon dga' zhing 'dzum pa'i cha lugs dang spyi bor rta mgo ljang ser khros pa'i cha byad can no / /
cho ga'i rim pa ni /
mchod pa dang bstod pa la sogs pa'i las dag la ste gsol ba btab nas bzhin gyi phyag rgya dang 'og nas 'byung ba'i 'dzum pa'i phyag rgyas bdud rtsi'i mchod pa dang gsang ba'i mchod pa bya'o / /
bzhin gyi phyag rgya zhes don bshad pa'o / /
da ni bdun pa 'dzum pa'i phyag rgya zhes pa las /
dang por /
gtso bo rdo rje sems dpa' ni / /
lha mo kun gyi bde ba'i mchog /
mdzes pa'i ma mchu sos mnan pa'i / /
'dzum pa'i phyag rgya mchog 'di ni / /
sangs rgyas thams cad dgyes par byed / /
lha rnams kyi zhal gyi phyag rgya las kyang khyad par du spyan dang mchu'i sgo nas bstan pa las /
lta ba ni logs su bzhag pas 'dir ni mchu'i khyad par gcig pu la sbyar bar bya'o / /
de yang rdo rje sems dpa'i cha lugs dang ldan pas ma mchu sos mnan cing 'dzum pa'i gnyer ma dang bcas pas dgyes pa'o / /
yang lha mo rnams kyi mtshan nyid bshad pa'i phyir /
'dod chags bde bas g.yem spyo ba / /
bteg pa'i ma mchu sos mnan pa'i / /
zhes pa la sogs pa'i tshigs su bcad pa bzhi gsungs pa las /
dang por ni lha mo bde mchog ma'i'o / /
gnyis pa ni e ma bde ba ma'i'o / /
gsum pa ni snang mdzad ma'i'o / /
bzhi pa ni slob ma mo'i'o / /
tshul 'di nyid kyis rang rang gi phrin las mdzad pa'o / /
cho ga 'dis rigs kyi dkyil 'khor gzhan la yang sbyar bar bya'o / /
'dzum pa'i phyag rgya mchog ces pa'i don bshad pa'o / /
da ni brgyad pa lta ba'i phyag rgya zhes pa las dang po rdo rje sems dpa'i sgo nas /
bde ba myong bar rab sbyor ba / /
zam zim lta ba rnam 'gyur bas / /
rgyas btab rmongs byas zos pa yis / /
khams gsum dag kyang 'tsho bar byed / /
bzhin gyi phyag rgya las gzigs thabs kyi khyad par lhag par bstan te gtso bo sku zhal sbyor du gnas shing /
bde ba myong ba'i tshul du spyan zam zim du gzigs pas phrin las bzhi la sbyor bar byed pa'o / /
yang lha mo bde mchog ma la sogs pa'i ni /
bud med mkhas pa sgyu ma'i mchog /
mdzes par lta ba'i gar byas pas / /
zhes pa la sogs pa ste /
lha mo rnams so so'i phrin las kyi gzigs thabs mtha' dag gis rang rang gi las la sbyor bar byed pa'o / /
dpal rnam par snang mdzad la sogs pa'i rigs kyi dkyil 'khor gzhan dag gi ni /
sangs rgyas gsang ba'i mnyam sbyor ba / /
lta ba rab zhi bde bar gnas / /
zhes pa la sogs pa'i tshigs su bcad pa bzhi gsungs pa yin te /
rnam snang gi zhi ba'i lta ba dang /
he ru ka'i khro bo'i lta ba dang /
rdo rje nyi ma'i khro 'dzum gyi lta ba dang /
pad+ma gar gyi dbang phyug gi chags pa thams cad dbang du mdzad pa'i lta ba'o / /
'dir rta mchog ma smos pa ni /
las thams cad pa yin pas /
gang zhig gi gnas skabs su de nyid kyi lta ba'i lta ba dang tshul dang ldan pa'o / /
lta ba'i phyag rgya shes pa'i don bshad pa'o / /
da ni dgu pa chos kyi phyag rgya shes pa las dang por rdo rje sems dpa' ni /
na mo stu sarba bud+d+he b+h+yaH zhes pa la sogs pa gsungs te /
sku phyag rgya'i sbyor ba la sogs pa la gnas pas lce la pad+ma 'dab ma brgyad pa bsams te /
ge sar dang ze 'bru dag las 'od zer 'phro ba'o / /
de'i dbus su hUM las gyur pa'i rdo rje dkar dmar rtse mo lnga pa bum pa la yi ge hUM gis mtshan pa bsgoms nas /
de las byung ba'i 'od zer gyis phyogs bcur khyab cing bde bar gshegs pa'i gsung gi gsang sngags thams cad gcig tu bsdus te /
yi ge'i tshul du g.yas nas bskor ba'i rim pas /
sangs rgyas thams cad la bstod cing phyag 'tshal bar bya'o zhes pa'i tshul du gnas par bsam par bya'o / /
de ltar bsgom zhing bzlas pa'i mthus rang gi yon tan rgya chen po dag 'grub par byed pa ste go sla'o / /
gzhan yang sangs rgyas rnam par snang mdzad la sogs pa rnams kyi ni /
oM ru ru s+phu ru tiSh+Tha sid+d+ha lo tsa ne sarbAr+tha sA d+ha ni swA hA zhes pa la sogs pa ste /
rnam par snang mdzad kyi ni pad+ma la gnas pa'i 'khor lo la ni sngags de nyid kyis bskor ba'o / /
dpal he ru ka'i ni pad+ma la gnas pa'i khro bo'i rdo rje la su b+ha ga sta ma hA de bi zhes pa la sogs pa'i sngags kyis bskor ba'o / /
pad+ma gar gyi dbang phyug gi ni pad+ma la gnas pa'i pad+ma la oM tA re la sogs pa'i sngags kyis bskor ba'o / /
rdo rje nyi ma'i ni pad+ma la gnas pa'i rin po che la trAM la sogs pa'i sngags kyis bskor ba'o / /
rta mchog gi ni pad+ma la gnas pa'i sna tshogs rdo rje la shrI badzra la sogs pa'i sngags kyis bskor ba'o / /
cho ga'i yan lag ni sgo gsum dag par bya ba dang /
chos kyi phyag rgyas rgyas gdab pa dang /
bzlas brjod dang bstod pa la sogs pa'i las grub par bya ba'i phyir sbyar bar bya'o / /
chos kyi phyag rgya zhes pa'i don rnam par bshad pa'o / /
yang bcu pa glu'i phyag rgya zhes pa'i don bshad pa las /
dang por spyi yi mtshan nyid ni / /
skad kyi gsang ni mthon dman dang / /
gre sgyur bcos shing bzlas pa dang / /
zhes pa la sogs pa'i tshigs su bcad pa phyed dang gnyis gsungs pa las glu gang yang rung ba dag blang ba'i thog mar rang nyid kyi rigs kyi dkyil 'khor dag gsal bar byas nas /
so so'i sngags dang yi ge dang tshigs su bcad pa'i sgo nas dbyangs kyi de'u mthon dman dang /
gre 'gyur dang khugs su bcas pas dus gsum du rab tu zhi ba'i lha rnams mtshon par byed pa'i hUM gis sna drangs te bstod pa la sogs pa'i dbyangs rjod par byed pa'o / /
de dag khyad par gyi don du rigs kyi dkyil 'khor rim pa bzhin du ston pa las /
hUM gi glu yi phyag rgya dpal / /
rdo rje sems dpa' rab bsgrub pa'o / /
zhes pa la sogs pa la /
dpal rdo rje sems dpa'i ni hUM gi glu ci bde bar len cing /
lha mo rnams kyis ni lnga ldan dang drug ldan la sogs pa'i dbyangs brjod pa'o / /
rnam par snang mdzad kyis ni rig byed kyi smrang 'don pa ltar tshangs pa'i dbyangs kyis oM tshar phyed dang gsum brjod pa'o / /
dpal he ru ka'i ni dbyangs drug gi sgo nas ru lu 'bru brgyad kyi sgra brjod cing 'od zer gyi 'phro 'dus gsal bar byed pa'o / /
pad+ma gar gyi dbang phyug gi ni de'i sgo nas chags pa'i glu dag blang ba'o / /
rdo rje nyi ma'i ni hi'i sgo nas sbom zhing khugs mnyam pas ring ba dang bcas pa'o / /
rta mchog gi sgo nas las rnam pa bzhi la so so'i gnas skabs su /
sbom zhing dal ba dang /
phra zhing 'khyug pa dang /
gdangs snyan pa dang /
drag po'i glu dag blang bar bya'o / /
cho ga'i rim pa ni tshogs kyi 'khor lor mchod pa dang /
bstod pa dang gzhan dag gi yang yan lag tu sbyar bar bya'o / /
glu'i phyag rgya zhes pa'i don rnam par bshad pa'o / /
da ni bcu gcig pa rnga dang sil snyan gyi phyag rgya zhes pa'i sgo nas rigs spyi'i mtshan nyid bstan pa'i phyir /
gling bu dang ni rgyud gcig dang / /
de bzhin rgyud mangs rgyud stug dang /
zhes pa la sogs pa'i tshigs su bcad pa gsum gsungs pa las /
sil snyan gyi rnam pa sna tshogs pa dag sbyang zhing byin gyis brlabs te /
rang rang gi lha mo'i tshogs kyis 'dzin pas /
gar dang dbyangs su bcas pas 'khrol na dpal bzhi 'gyur 'grub cing /
ma dkrol zhing bkod pa tsam gyis kyang las phra mo dag 'grub par 'gyur ba'o / /
de la snying po dang phyag rgya dang gsang sngags dang rig sngags dag ni phrin las rnam pa bzhi dang /
rigs bzhi dang phyag rgya bzhi dang lha mo bzhi la sogs pa'i mtshan nyid can no / /
de dag gi khyad par gyi don du rigs kyi dkyil 'khor rim pa bzhin du bstan pa las /
dang por rdo rje sems dpa'i lha mo rnams kyi sgo nas ni /
dzaHhUM baM hoH /
zhes pa las lha mo nang ma dag gis chos kyi sa bon gyis rang gi las la skul bar byed pa'o / /
ru ta ma ta ni sangs rgyas byang chub ma'i'o / /
sma ra d+ha ni chos kyi 'khor lo ma'i'o / /
hu lu hu lu ni 'jig rten gsum rgyal ma'i'o / /
pra si t+ya ni 'dod pa'i lcug ma ma'i'o / /
Tak+ki hUM dzaHlha mo dag las rol pa'i tshig go / /
ki ni gling bu ma'i'o / /
du ni rgyud gcig ma'i'o / /
hUM ni rgyud mangs ma'i'o / /
d+huM ni rgyud stug ma'i 'o / /
Tak+ki ni rta gdong ma'i'o / /
hUM dzaHni phag gdong ma'i'o / /
hu lu ni nyi zla ma'i'o / /
yang hu lu zhes pa ni thal byed ma'i 'o / /
a la la la la ho zhes pa ni me tog ma la sogs pa bzhi'i'o / /
shud+d+h+ya sid+d+h+yA daR+sha ya sarban zhes pa las sna tshogs kyi sgo nas bskul ba'o / /
ta g+hen+d+he zhes pa la sogs pa ni rdo rje sems dpa'i thal mo brdab pa'i sgra skad do / /
hen don zhes pa la sogs pa ni ma mo rnams kyis thal mo brdab pa'i sgra skad do / /
ta g+he g+he zhes pa la sogs pa ni bde mchog ma la sogs pa'i rgyun gyi rnga'o / /
ang ang zhes pa la sogs pa ni rnam par snang mdzad dkyil 'khor rnams kyi dam tshig gsum gyi rnga'o / /
de kong kong kong kong zhes pa ni kau rI ma'i'o / /
d+he badzra badzrA N+ya ra N+ya ra zhes pa ni tsau rI ma'i'o / /
yang kong kong kong kong zhes pa ni pra mo hA'i'o / /
hUM b+h+yo bzhi ni be tA lI'i'o / /
ru lu ru lu hUM b+h+yo ni dpal chen po dang lha mo sma sha nI'i thun mong gi sngags so / /
d+heng kong kong ni puk+ka sI'i'o / /
yang kong kong bzhi ni tsaN+Da lI'i'o / /
d+he kong kong ni g+hasma rI'i'o / /
pad+ma zhes pa la sogs pa ni dpal ldan pad+ma gar gyi dbang phyug gi sku gsung thugs las bskul ba'o / /
trAM trAM trAM zhes pa la sogs pa ni rdo rje nyi ma'i dkyil 'khor la mtshan gyi sgo nas bskul ba'o / /
Tak+ki ni hUM dz+dzaHzhes pa la sogs pa ni rta mchog gi las bzhi'i sgo nas bskul ba'o / /
cho ga yan lag ni lha mnyes pa'i don du mchod pa dang /
bstod pa'i las la sbyor ba'o / /
rnga dang sil snyan gyi phyag rgya zhes pa'i don bshad pa'o / /
da ni bcu gnyis pa gar gyi phyag rgya zhes pa thams cad bsdu ba'i sbyor ba ni /
rdo rje sems dpa' bdag sbyor bas / /
lag gnyis rdo rjer bcings pa yis / /
zhes pa la sogs pa la /
rigs so so'i sbyor ba dang ldan pas rdo rje khu tshur las byung ba'i se gol dang /
thal mo dag gi sgras sangs rgyas thams cad spyan drang zhing /
de dag gi las la rnam par sbyar ba'o / /
de la g.yas pas ni thabs kyi rang bzhin pas thal mo'i las la sbyar ba yin la /
g.yon ni shes rab kyi rang bzhin pas de nyid kyi las la sbyor ba'i sgrar brjod pa'o / /
da ni gar dgu'i mtshan nyid kyi sgo nas rigs bsdus kyi dkyil 'khor bstan pa'i phyir /
sgeg dang dpa' dang snying rje dang / /
dgod dang khro dang 'jigs pa dang / /
zhes pa la sogs pa gsungs te /
rigs bsdus kyi dkyil 'khor 'di dag ni rdo rje 'chang chen po nyid kyi sku gsung thugs kyi gar rnam pa dgu las byung ba ste /
de yang mu stegs pa'i ma hA de ba gdul ba'i phyir ni dpal rdo rje sems dpa' lha mo nyi shu'i dkyil 'khor rgyan dang cha lugs kyis mdzes par bstan pa dang /
dpa' bo'i lha stobs ldan gdul ba'i phyir ni sangs rgyas rnam par snang mdzad lha mo'i tshogs dang bcas par bstan pa dang /
snying rje can gyi lha'i dbang po brgya byin gdul ba'i phyir ni rdo rje 'dzin pa he ru ka'i skur bstan pa dang /
dgod pa'i gad mo can tshangs pa gdul ba'i don du ni pad+ma gar gyi dbang phyug gi skur bstan pa dang / /
khro bo bi na ya gdul ba'i don du ni rdo rje nyi mar ston pa dang /
'jigs pa'i gzugs can khyab 'jug gdul ba'i don du ni dpal rta mchog gi skur bstan pa dang /
mi sdug pa'i gzugs can log 'dren sna yon gdul ba'i don du ni shAkya thub pa'i skur bstan pa dang /
ngo mtshar can sgra gcan 'dzin gdul ba'i don du ni mkha' 'gro ma'i skur ston pa dang /
zhi ba'i klu'i rgyal po se sha gdul ba'i don du ni sangs rgyas snang mdzad kyi skur bstan cing /
skye 'gro mtha' dag gi don spyod pa'o / /
gzhan yang dngos grub kyi tshul bstan pa'i phyir /
blta bas mi ngoms pa yi gzugs / /
thams cad bdag nyid ston par mdzad / /
ces pa la sogs pa'i tshigs su bcad pa gnyis gsungs te /
bsnyen sgrub kyi dus su sems mngon par goms pa'i mthus nang gi mtshan ma gsal zhing de dang rjes su mthun pa'i bde bar gshegs pa'i byin brlabs yid bzhin gyi nor bu las snang ba bzhin du 'dod pa'i las mtha' dag stsol bar mdzad pa'i phyir /
rten gyi dkyil 'khor mtshan dang dpe byad kyis brgyan pa dang sna tshogs su bstan te /
blta bas mi ngoms pa'i sku dang /
legs so zhes pa la sogs pa'i tshig brjod cing /
dngos grub kyi mchog dag stsol bar mdzad nas 'gro ba thams cad kyi re ba skong zhing zag pa med pa'i bde ba ster bar mdzad pa'o / /
yang /
phyag rgya'i sbyor bas mchod pa'i phyir / /
phyag rgya'i sbyor ba 'di dag gis / /
rang gi mchod pa rab tu sbyar / /
zhes pa la sogs pa la /
tshogs kyi 'khor lo la sogs pa'i gzhung du bsnyen sgrub kyi yan lag la sbyor ba'i phyag rgya ni rang las sprul pa'i lha mo'i tshogs kyi phyag rgya dang phyag rgya'i lan gyi sgo nas mchod pa rgya chen po sbyar zhing /
de dag gi sbyor ba la gnas par bya'o zhes pa'o / /
yang rgol ba lan dang bcas pa'i phyag rgya las sna tshogs la sbyar ba'i phyir /
kun du sna tshogs skal bzang po / /
kun du slob dpon bdag nyid bsgyur / /
zhes pa la sogs pa la rdo rje slob dpon dang /
slob ma'i tshogs rnams kyis tshogs kyi dkyil 'khor chen po'i sngon du 'gro ba dag rnam par spyod cing /
phun sum tshogs pa dang ldan pas bya ba'i las dag rtsom pa'i phyir /
phyi dang nang gi mtshams bcad nas las kyi rdo rje dag sgo srung gi khro bor gnas pa las /
phyi nas 'jug pa po dag gis phyag rgya dkrol zhing /
slar nang nas de dag gi lan bstan par bya zhing /
lus dang ngag las byung ba'i brda sna tshogs kyis mtshon zhing rim pa bzhin du 'jug par bya'o / /
de'i rjes la rdo rje slob dpon slob ma'i tshogs brda dang brda'i lan la spyad par bya ste /
rigs drug gi dkyil 'khor dag gi sgo nas so so'i mtshan nyid dang phrin las la sbyar bar bya'o / /
de'i rjes la rnal 'byor pa gnyis kyis gar stabs dang ldan pa'i sgo nas dang por dpal rdo rje sems dpa'i phyag rgya chen po lha mo so so'i sngags dang phrin las su bcas pa'i sgo nas gar bsgyur zhing /
de'i rjes la rgol bas rnam par snang mdzad kyi dkyil 'khor dag gi phyag rgya sngags dang bcas par rim pa bzhin du 'ching zhing /
yang phyir rgol bas he ru ka'i phyag rgya bcings pa dang /
de bzhin du pad+ma gar gyi dbang phyug dang /
rdo rje nyi ma dang /
rta mchog rol pa dang /
yang rdo rje sems dpa'i dkyil 'khor gyi bar du rgol ba dang slar rgol ba dag gis phyag rgya rim pa bzhin du bsgyur zhing /
de dag rdzogs pa dang bskul ba'i glus so so'i rgyud bskul zhing tshogs kyi mchod pas mnyes par bya'o / /
de yang dang por bskul ba spyi'i mtshan nyid ni /
de nas phyag rgya zhes pa 'di / /
sdom pa thams cad rab ston pa / /
zhes pa la sogs pa ni brda dang lan gyi sgo nas dam tshig la gnas par bstan to / /
glu'i bye brag ni la lar dri med zla ba'i dkyil 'khor zhes pa la sogs pas /
rdo rje sems dpa'i dkyil 'khor gyi sgo nas bskul ba dang /
la lar rab tu 'jigs pa'i zhes pa la sogs pas he ru ka'i sgo nas bskul ba dang la lar mdangs bzang gzi chen zhes pas rdo rje nyi ma'i dkyil 'khor la bskul ba dang /
bde dang zhi bar ldan pa rgyal ba'i gzugs su snang / /
zhes pas rnam snang gi dkyil 'khor la bskul ba dang /
la lar 'gro ba thams cad ces pa la sogs pas gar dbang gi dkyil 'khor la bskul ba dang /
rdo rje sems dpa' zhes pa la sogs pas rta mchog gi dkyil 'khor la bskul ba dang rnam pa mang po zhes pa la sogs pas lha mo'i tshogs rnams la khyad par gyi glus bskul ba dang /
de dag gi phan yon bstan pa dag ni yi ge'i don go sla ba'i phyir ma bshad do / /
de ltar glus bskul ba'i rjes la tshogs kyi yon bdag dang /
gsar du zhugs pa dang pham pa dag gis gzhan rnams rigs kyi dkyil 'khor du bsgoms nas /
dbang dang dam tshig gsol ba'i don du bza' ston gyi bye brag gis gzhan dag mchod cing yon dbul bar bya'o / /
de yang /
de ltar rab tu gar byas te / /
de las gang zhig pham gyur pa / /
tshogs la de yis tshogs kyi zas / /
yon dang bcas par dbul bar bya / /
brda dang gar gyi phyag rgyas mtshon pa'i dus su pham par gyur pa gang yin pa dag gis tshogs pa dag la tshogs kyi 'khor lo'i bza' ston bya'o zhes pa'o / /
de dag gi phan yon ni /
mchod pa'i cho ga 'di dag gis / /
sdig pa kun las thar par 'gyur / /
zhes pa la sogs pa ste go sla'o / /
cho ga'i yan lag ni sgrub pa dang tshogs kyi 'khor lo'i dus su rnal 'byor pa dag gzhug pa'i cho ga la sbyar bar bya'o / /
gar gyi phyag rgya zhes pa'i don rnam par bshad pa'o / /
da ni bcu gsum pa rdo rje glu'i mchod pas phyag rgya zhes pa las /
dang por rdo rje sems dpa'i dkyil 'khor gyi lha mo dang bcas pa'i sgo nas /
rab tu dga' ba rjes su chags pa dga' ba'i mda' gzhu rab tu phra ba'i rgyas btab pas zhes pa la sogs pa gsungs pa las tshigs su bcad pa 'di dag gi don ni /
dang por lha rnams kyi yon tan gyi sgo nas bstod pa dang /
gnyis pa 'gro ba'i las la bskul ba dang /
gsum pa dngos grub kyi don du bskul ba'o / /
de yang dpal rdo rje sems dpa' ni dga' bde rnam pa gnyis kyi tshul gyis las rnam pa gnyis kyi rjes su chags pa dang /
bde mchog mas dga' ba'i mda' gzhus chos nyid phra ba'i don 'bigs shing /
'gro ba thams cad la rgyas 'debs pa dang /
e ma'o bde ba mos dbyings dang ye shes gnyis su med par bde ba bdag la sgrub pa dang /
snang mdzad mos bde ba'i rgyal mtshan bsgreng zhing longs spyod pa dang /
slob ma mos dga' ba'i dbang phyug tshe dpag med kyi sku dang bcas par bzhugs pas ni /
lha mo rnams kyi yon tan gyis dgyes shing phrin las kyi las dag la rta mchog gi mdzad pa bzhin du rol pa'o / /
yang lha mo rnams kyi phrin las sna tshogs kyi sgo nas bde mchog mas bde ba'i mchog la rol pa dang /
e ma bde ba mos bde bas slong zhing rnam par rol pa dang /
snang mdzad mos thugs rtse gcig gis rnam par gsal bar byed cing dga' ba rnam pa bzhi'i las la rol pa dang /
slob ma mos de bzhin gshegs pa kun gyi mkha' 'gro sgyu ma'i tshul gyis las mdzad pa'o / /
yang lha mo bzhi'i dngos grub kyi mchog de lta bu bdag la stsol par mdzad de /
bde ba'i mchog grub pa dang bde bas bde ba stsol ba dang /
dam pa gzhug cing bde bar gyur pa dang /
bde ba'i 'khor lo bskor ba'o / /
des na dpe'i bde ba bskyod cing de la brten pa'i zag pa med pa'i lam grol ba dang /
byang chub kyi sems 'phel zhing rgyas pa dang /
brtan par gyur pas chos thams cad las rgyal ba dang /
bde ba'i gar gyi 'khor lo rtag tu rgyud las 'byung ba'o / /
de dag gi phan yon ni go sla'o / /
yang rigs kyi dkyil 'khor gzhan dag gi rdo rje glu'i mchod pa'i phyag rgya las /
dang por rnam par snang mdzad kyi sgo nas /
rdo rje sems dpa' sdud pa dang / /
rdo rje rin chen bla na med / /
rdo rje chos ni gsungs pa dang / /
rdo rje las ni byed par 'gyur / /
'khor lo'i gling bu ma la sogs pa bzhis rang gi phrin las la spyod pa ste /
gling bu mas byang chub kyi sems kyis chos thams cad sdud pa dang /
pi wang mas yon tan rin po che'i tshogs bla na med par spel ba dang /
lha mo rdza rnga mas chos thams cad rnam par dag pa'i gsung sgrogs pa dang /
rnga chen mas phrin las rnam par dag pa'i tshogs la sbyor ba'o / /
des na lha mo rnam pa bzhis bskul ba'i glu 'di dag la thog mar oM brjod cing mthar so so'i sngags dang phyag rgyar ldan pas mchod pa'i las dag bya ste /
rigs kyi dkyil 'khor gzhan dag gi gnas skabs su yang sbyar bar bya'o / /
ci mchod pa thun mong ba 'di rnam par snang mdzad kyi dkyil 'khor du brjod ce na /
dkyil 'khor 'di'i sgo nas mchod pa dang bstod pa'i las dag khyad par du byed pa ste /
theg pa dman pa dang zhi ba phyogs gcig pa'i mya ngan las 'das pa'i las can dag slong zhing /
'khor los sgyur ba'i rgyal po'i tshul gyis 'khor ba'i chos thams cad la spyod pa'i phyir ro / /
de yang rtsa ba'i rgyud las /
mgon po rnam snang mdzad chen skus / /
chags pa'i lam chen bsgrub pa'i phyir / /
'gog pa'i lam rnams slong mdzad de / /
sna tshogs mchod dang bstod par mdzad / /
ces so / /
de'i phyir rnam par snang mdzad kyi gnas skabs su bshad pa'i mchod pa dag ni kun gyi thun mong du shes par bya'o / /
'o na rdo rje nyi ma yang rgyal po'i cha lugs su bzhugs shing yon tan rin po che'i mchod pa la spyod do zhe na /
gdul bya'i dbang gis dang /
khyad par gyi phrin las gzhan mdzad pa'i phyir ro / /
des na rigs kyi dkyil 'khor drug la khyad par gyi phrin las drug bstan pa yin no / /
yang he ru ka'i sgo nas hUM rdo rje las kyi mda' gzhu la phyag 'tshal lo / /
dpal rdo rje chags pa'i dam tshig la phyag 'tshal lo / /
rdo rje kha T+wAM ga rab tu 'jigs pa la phyag 'tshal lo / /
dpal rdo rje dril bu rab tu 'khrol ba la phyag 'tshal lo / /
zhi gnas lhag mthong zung du 'brel pa'i mda' gzhu dang /
chags pa gnyis kyi dam tshig dang mi 'bral ba'i rtags su lha chen po'i g.yang gzhi dang /
ye shes rnam pa lnga mtshon par byed pa'i rdo rje rtse mo lnga pa dang /
khams gsum las rgyal ba'i rtags su kha T+wAM ga rtse mo gsum pa dang /
dug gsum dag par byas shing snod bcud cig car du gsol ba'i rtags su sha khrag gis bkang ba'i thod pa dang /
kha T+wAM ga'i rgya gram la ba dan dril bu dang bcas pa 'khrol ba'o / /
'di dag rdo rje sems dpa'i dkyil 'khor gcig tu sbyor ba'i dus su ni gong ma'i tshig gis byang chub kyi sems rnam pa bzhi 'dul bar mdzad pa ston pa yin no / /
yang rdo rje nyi ma'i sgo nas ston zhing 'di nyid kyis ni gsang ba'i lha mo bzhi mtshon par byed pa'o / /
gzhan yang pad+ma gar gyi dbang phyug gi sgo nas /
la lar rab tu drag cing skye bo drag la drag pa'i bud med sku ltar rab tu snang / /
zhes pa la sogs pa ni zhal rnam pa bzhi'i sgo nas /
dregs byed kyi tshogs rnam pa bzhi'i sgo nas 'dul bar mdzad pa'i phrin las bstan pa yin no / /
yang rdo rje nyi ma'i sgo nas /
thams cad dbang bskur dbang phyug dam pa mi zad gter mchog bdag la grub par mdzad du gsol / /
zhes pa la sogs pas rdo rje nyi ma'i zhal bzhi dang lha mo bzhi'i sgo nas las la bskul [(]ba'o / /
ba'o[,]ba'o[)] / /
[ dang /
rnam par snang mdzad kyi dkyil 'khor du byang chub kyi sems rnam pa bzhi'i mchod pa bdag la stsal ba dang /
he ru ka'i dkyil 'khor du gtso bo'i mdzad pa'i phrin las kun dang ldan par bya ba dang /
pad+ma gar dbang gi dkyil 'khor du gdul bya rnams 'joms pa'i mthu dang ldan pa dang /
rdo rje nyi ma'i dkyil 'khor du yon tan gyi tshogs thams cad bsdu ba dang /
rta mchog gi dkyil 'khor du phrin las so so'i rnam pas ji ltar 'dul ba bzhin du bdag nyid grub par mdzod ces pa'o / /
cho ga'i yan lag ni so so'i sngags dang phyag rgyas phyi nang gi mchod pa phul ba'i rjes la gsol ba gdab pa'o / /
rdo rje glu'i mchod pa'i phyag rgya zhes pa'i don rnam par bshad pa'o / /
da ni bcu bzhi pa mchod pa thams cad kyi phyag rgya zhes pa las dang por rdo rje sems dpa'i mchod pa'i rim pa rgyas par bstan pa'i phyir /
me tog dkar dang dmar ba dang / /
mthing ga ser po kun bsdus pa / /
zhes pa la sogs pa gsungs te /
me tog gi khyad par gang dag rang bzhin gyi dri dang kha dog tu ldan pa /
rin po che sna lnga'i 'od dang ldan pa /
rgya skyegs dang rams la sogs pa'i tshon dag gis kha bcos pa dang /
gsher dang skam las byung ba dang /
srog chags kyi rgyu las byung ba dang /
lha'i rnam par 'phrul pa las byung ba dang /
rang nyid kyi ting nge 'dzin las byung ba gang yang rung ba dag gis mchod par bya'o / /
gzhan yang spos kyi rnam pa dang /
mar me'i rnam pa dang /
dri'i byug pa'i rdzas dag kyang rang bzhin gyi ngo bor snang ba dang /
de dag sbyor ba'i mthu las byung ba rnams so / /
da ni dkyil 'khor gzhan gyi mchod pa bsdus te bstan pa'i phyir /
me tog dmar po sangs rgyas la / /
rdo rje can la sna tshogs pa / /
zhes pa la sogs pa gsungs te /
me tog dang bdug spos dang mar me dang dri'i khyad par sna tshogs pa dag gis rang rang gi dkyil 'khor mchod pa'i tshul bstan pa yin no / /
mchod pa thams cad kyi phyag rgya zhes pa'i don rnam par bshad pa'o / /
gzhan yang bco lnga pa mchod pa thams cad kyi gtor ma'i phyag rgya zhes pa las /
thun mong du phyi'i 'byung ba las gyur pa'i gtor ma ni /
sgeg mo dang ni na chung dang / /
myos dang de bzhin bdud rtsi dang / /
zhes pa la sogs pa gsungs te /
sgeg mo ni 'bru'i chang ngo / /
na chung ni sbrang rtsi'i chang ngo / /
myos pa ni bu ram gyi chang ngo / /
gcig pu dpa' ba ni rgun chang dang sbrang rtsi gcig tu bsres pa'o / /
'dod chags ni tshwa'o / /
de nyid yun ring du lon pa ni 'dod chags sra ba'o / /
g.yon can ni skyur po'i khu ba'o / /
bran mo ni 'dod pa'i tshod ma'o / /
lan tshwa ni tshwa sna tshogs pa'o / /
la sogs kyis ni phru ma dang sha dang chang dang zan dang bza' btung sna tshogs pa'o / /
khar la sogs pa ni brda sbyor ba'i rim pa dag go / /
bdud rtsi dag ni rgun chang la sogs pa btung ba'i yan lag brgyad do / /
bdag nyid kun gyi ro ni de dag kun gyi ro gcig tu 'dus pa'i mthus so / /
tshe'i dam pa ni dga' ba'i longs spyod skal ba bzang po'o / /
yang nang gi 'byung ba'i rdzas las gyur pa'i mchod gtor bstan pa'i phyir /
a mra smin dang rgun 'brum dang / /
pan se dang na le kar / /
zhes pa la sogs pa gsungs te /
'bras bu chen po lnga po 'di dag kha na ma tho ba dang bral ba'i tshul gyi dngos grub kyi rdzas su blang bar bya'o / /
de dag dam tshig gi rdzas su ri lur byas te /
mngar gsum gyis byug cing gtor mar dbul ba dang /
lce zhabs su bcangs nas bzlas brjod bya'o / /
yang bcos pa'i gtor ma ni sems can lnga'i gzugs brnyan byas te /
khar la sogs pas byug cing shing mngar la sogs pa'i dri dang yung ba la sogs pa'i kha dog gis bsgyur ba'i 'bras bu chen po lnga'i gzugs brnyan dag /
shing shun nam gro ga la sogs pas legs par byas shing mchod pa'i gtor ma dbul ba'o / /
da ni khyad par gyi mchod gtor gyis rigs kyi dkyil 'khor rnams dang /
de'i 'khor na gnas pa dag mnyes par bya ba'i phyir /
sangs rgyas rnams la bshos dbul ba / /
sha dang chang ni rnam par spangs / /
zhes pa la sogs pa ste /
rnam par snang mdzad la ni kha na ma tho ba dag spangs pa'i sha dang chang gi ston mo dang /
glu dang sil snyan la sogs pas mchod pa'o / /
he ru ka la ni skyes bu mtshan dang ldan pa'i sha khrag gi gzugs brnyan dag dbul lo / /
gzhan dag ni go sla'o / /
cho ga'i yan lag ni sbyin sreg dang dkyil 'khor gyi cho ga la sogs pa'i gtor ma'i gnas skabs kun du sbyar bar bya'o / /
mchod pa dang gtor ma thams cad kyi phyag rgya zhes pa'i don rnam par bshad pa'o / /
da ni bcu drug pa phyag rgyas dbang bskur ba'i phyag rgya zhes pa las /
dang por rdo rje sems dpa' yi / /
mthe bong sems dpa'i skyil mo krung / /
mdzub mo gnyis kyi rtse mo dgug /
ces pa la sogs pa ste /
dang por rin po che dang /
dbu rgyan gyis dbang bskur ba ste /
rdo rje thal mo sbyar ba las mthe bong g.yas pas g.yon pa mnan zhing /
mchod rten gyi gdan khri ltar byas nas mdzub mo gnyis kyi rtse mo bkug ste /
gung mo la bcar bar khri 'phang gi tshul du byas la /
gung mo'i tshigs dang por bcag ste bum pa'i tshul du bya zhing /
mthe'u chung dang srin lag bsnol ba rgyab yol 'od kyi dkyil 'khor ltar byas pa'o / /
'di nyid kyi sngags dang bcas par mgo bo'i gnas rnam pa lngar gtug cing dbang bskur te /
dar dpyangs kyi mtha' ma nas 'ching zhing dgrol bar bya'o / /
de dag gi sngags ni rat+na mA le a b+hi Shiny+tsa traM /
pa Ta la a ba laM bi hUM zhes brjod cing dgyes pa'i thal mo lan gsum du brdab cing badzra tu Sh+ya hoHzhes brjod par bya'o / /
de'i rjes la thod pa'i phyag rgya bcings te snga ma dang 'dra bar byas la hUM a b+hi Shiny+tsa mAM zhes brjod par bya'o / /
dpal rdo rje he ru ka pad+mo nor bu rin po che zhes bya ba ni rdo rje sems dpa'i thod pa'i dbu rgyan dang /
he ru ka'i yang de nyid de rin po che'i rgyu las byung zhing /
pad+mo rnam par dag pa'i mtshan nyid can du gnas pa'o / /
yang rigs kyi dkyil 'khor /
gzhan gyi bstan pa'i phyir /
rdo rje thal mo mnyam sbyar te / /
lag gnyis nor bu rin chen dang / /
zhes pa la sogs pa gsungs so / /
de yang rnam par snang mdzad kyi rin po che'i phyag rgya bcings nas khaM a b+hi Shiny+tsa mAM zhes pas dbang bskur ba dang /
he ru ka'i mdzes pa'i phyag rgya bcings nas khro gnyer du bzhag ste /
hi a b+hi Shiny+tsa mAM zhes pa dang /
pad+ma gar dbang gi pad+ma'i phyag rgya bcings te hrIH a b+hi Shiny+tsa mAM zhes pa dang /
rdo rje nyi ma'i rin po che'i phyag rgya bcings te traM a b+hi Shiny+tsa mAM zhes pa dang /
rta mchog gi ni phrin las gang la bab pa bzhin du dbu rgyan gang yang rung ba bcings te haM a b+hi Shiny+tsa mAM zhes brjod pa'o / /
de dag gi phyag rgya bcings pa'i thabs dang phan yon dag ni go sla ba'i phyir ma bshad do / /
cho ga'i yan lag ni lha bsgom pa dang slob ma la dbang bskur ba'i dus rnam pa gnyis su sbyar te /
dang po'i dbang du rdo rje sems dpa' rnam thar sgo bzhi'i snyoms 'jug la gnas pa la dbang bskur ba dang /
mngon byang lngas skur gyur pa dang /
de nyid kyi sku mdog mtshan ma'i bye brag dang /
gnas lnga byin gyis brlabs pas sku'i rdul phra rab grub pa dang /
gnas kun dag par bya ba dang /
de dag gi rjes la rigs kyi dkyil 'khor gang yang rung ba'i dbu rgyan gyis dbang bskur zhing dar dpyangs bcings pas /
'bras bu rigs kyi sku grub pa'o / /
gnyis pa slob ma dbang bskur ba'i phyir /
dkyil 'khor gyi gnas su 'jug pa dang /
gsol ba gdab pa dang /
stegs bu bca' ba dang /
slob ma stan la bzhag ste brgyan pa dang /
slob ma sbyong ba dang rigs kyi lhar bsgom zhing mchod pa dang /
chu'i dbang bskur ba'i rjes la dbu rgyan gyi dbang bskur ba'o / /
phyag rgyas dbang bskur ba'i phyag rgya zhes pa'i don rnam par bshad pa'o / /
da ni bcu bdun pa rdo rje thams cad kyi phyag rgya zhes pa las dang por phyag rgya 'ching ba'i sku bstan pa'i phyir /
sor mo phan tshun bsnol ba ni / /
rdo rje thal mo yin par bshad / /
sor mo thams cad bsdams pa ni / /
rdo rje bsdams pa yin par bshad / /
dang por rigs kyi rnal 'byor dang ldan pas lag pa g.yas pa'i sor mo lnga'i bre ga dang /
mthil du nyi ma'i dkyil 'khor la gsang ba'i rigs drug gi chos kyi snying po bsam par bya'o / /
lag pa g.yon pa'i zla ba'i dkyil 'khor la yum drug gi chos kyi snying po bsam par bya'o / /
de dag las 'od zer gyi 'phro 'dus so so'i phyag mtshan dang sku phra mo'i bar du bsgoms te /
rang rang gi phrin las la rnam par spros shing rigs kyi dkyil 'khor dag bsdus nas so so'i sku la thim par bsam mo / /
so so'i sku la thim pa las thugs chags pa'i rnam par g.yos te yab yum gcig la gcig gzigs shing sbyor ba'i brdas skul bar mdzad do / /
de'i rtags su rdo rje thal mo bsnol bar bya'o / /
yang phyag rgya rnam pa bzhi'i sbyor ba'i rol pa'i snyoms 'jug la gnas pa'i rtags su ni rdo rje bsdams pa bcing ngo / /
yang de dag gi rang bzhin bstan pa'i phyir /
rdo rje bsdams pa byas nas ni / /
mdzub mo mthe bong mngal dag tu / /
zhes pa la sogs pa'i tshigs su bcad pa gnyis gsungs te /
dang pos ni dkyil 'khor rnams kyi sku'i gsang ba las b+ha ga dang ling+ga rnam pa gnyis la zhu ba de'i dga' ba chen po skye bar bstan pa'o / /
gnyis pas ni sems kyi bde ba chen po dbyings dang ye shes kyi don gnyis su med pa'i rang byung gi ye shes chen po las dngos grub rab 'byam gyi las sna tshogs 'grub cing /
zag pa med pa'i don bde ba chen po'i dngos grub 'grub par bstan pa'o / /
da ni bye brag tu phye ste /
rdo rje sems dpa'i dngos grub kyi las thams cad la sbyor ba'i phyir /
phyag rgya bcing ba'i thabs rnam pa gnyis phan yon dang bcas par bstan pa las /
thugs 'gyur ba med pa'i ye shes rnam pa lnga mtshon par byed pa'i rdo rje rtse lnga pa'i phyag rgya bcings te /
dkyil 'khor gyi lha rnams la bskul zhing rang nyid la gtugs pas /
dngos grub kyi tshogs dang las rab 'byam ma lus pa thams cad dbang du mdzad de /
phyag rgya de nyid kyis gzhan dag gi don du yang bsgyur bar bya'o / /
phyag rgya gnyis pa ni phyag rgya gong ma las gung mo lcags kyu'i tshul du byas te /
rang gi snying gar sbyar zhing 'od zer gyis 'dod pa'i las mtha' dag 'gugs par mdzad pa'o / /
ye shes kyi dkyil 'khor spyan drangs te /
bsgrub pa dang /
phrin las dang /
cho ga'i dus su sbyar ro / /
sangs rgyas rnam par snang mdzad kyi ni rdo rje bsdams pa las /
rdo rje'i phyag rgya las 'khor lo bzhin du bskor ba las thams cad la sbyor ba dang /
rdo rje'i phyag rgya las thal mo khong stong du byas pas dngos grub de dag skad cig tsam gyis rgyas gdab pa'o / /
[(]ho [,]he [)]ru ka'i ni khro bo'i rdo rje kha gyes pa las gung mo lcags kyu bzhin du byas te dbyings dang /
ye shes don gsal bar byed pa'o / /
pad+ma gar dbang gi ni pad+ma'i rdo rje bcings te /
mthe bong gnyis phan tshun bcar zhing /
mdzub mo gnyis rtse mo sprad de bkug nas pad+ma'i 'dab ma 'dra bar byas pa'o / /
rdo rje nyi ma'i ni rdo rje bcings pa las gung mo gnyis rin po che 'dra bar zur can du bkug ste /
mthe'u chung gnyis mda' bzhin byas pas khams gsum gyi rgyal srid thams cad dbang du byed pa'o / /
rta mchog ni rdo rje bcings pa las sna tshogs rdo rje 'dra bar rang gi phrin las la sbyor bar mdzad pa'o / /
de dag gi mtshan nyid dang /
so so'i dgongs pa dang /
dngos grub kyi gnas gang du sbyor ba ni cho ga lnga [p] dang /
tshogs kyi 'khor lo'i cho ga las bstan pas 'dir rgya cher ma [(]sos [,]spros [)]so / /
cho ga'i yan lag ni phyag rgya 'ching ba'i rgyu dang rang bzhin dag ni las dang dam tshig phyag rgya thams cad kyi thog mar sbyar zhing /
so so'i bye brag gi mtshan nyid ni bsnyen pa dang /
nye ba'i bsnyen pa dang sgrub pa chen po'i dngos grub blang ba'i dus dang /
phrin las phra mo dag gi las sgrub pa'i gnas skabs su sbyar bar bya'o / /
rdo rje'i phyag rgya thams cad ces pa'i don rnam par bshad pa'o / /
da ni bco brgyad pa ston pa dang bcas pa'i ming gi phyag rgya zhes pa las /
dang por thun mong gi don spyi'i mtshan nyid bstan pa'i phyir /
A li kA li mnyam sbyar nas / /
kha yi thad kar mdud par bya / /
zhes pa la sogs pa'i tshigs su bcad pa gsum gsungs te /
dang por rnal 'byor pa yon tan phun sum tshogs pa dang ldan pas gnas dben zhing brgyan par gang zag blo'i bye brag rab 'bring rnam pa gsum gyi sgo nas bsam gtan la dmigs pas rang gi de kho na nyid bsgom pa dang /
rten sbyang ba las mtshan ma bsgrub pa dang /
ri mo bris pa'i sgo nas tshogs bsag cing bsrung bar bya ba'i phyir /
yi ge 'khor lo'i cho ga la 'jug par bya'o / /
de yang bri ba'i dbang du sa gzhi legs par byas la /
rdul tshon gyis bri ba dang ras dang shing shun la sogs pa la pir tshon gyis bris te zla ba'i dkyil 'khor la gnas pa'i 'khor lo'i phreng ba rim pa bdun dang ldan pa la dbus kyi lte bar rigs kyi dkyil 'khor gang yang rung ba'i rtsa ba'i snying po mgo nub tu bstan pa so so'i kha dog bzhin du gnas pa bri'o / /
de dag gi mu khyud rnams la ni rang rang gi mtshan ma'i phreng bas bskor ba'o / /
de'i mtha' mar rnal 'byor pa dang /
gang bsrung bar 'dod pa'i gsang ba'i ming dang srung sngags bri bar bya'o / /
nang gi 'khor lo rtse mo brgyad pa la ni shar nas brtsams te /
phyogs dang mtshams ma nor bar lha mo so so'i chos kyi snying po yi ge brgyad dag dgod par bya'o / /
de'i phyi rim 'khor lo rtse mo bcu drug la yi ge brgya pa shar gyi dang po nas brtsams te /
de la thug gi bar du dgod par bya'o / /
de yang rtse mo dang po ni oM badzra satwa sa ma ya'o / /
gnyis par ni ma nu pA la ya'o / /
gsum par ni badzra satwa twe no pa tiSh+Tha'o / /
bzhi par ni dr-iD+ho me b+ha ba'o /
lnga par ni su toSh+yo me b+ha ba'o / /
drug par ni a nu rak+to me b+ha ba'o / /
bdun par ni su po Sh+yo me b+ha ba'o / /
brgyad par ni sarba sid+d+hi m+me'o / /
dgu par ni pra yats+tsha'o / /
bcu par ni sarba karma su tsa me'o / /
bcu gcig par ni tsit+taM shre yaHku ru'o / /
bcu gnyis par ni hUM dang ha bzhi dang hoH'o / /
bcu gsum par ni b+ha ga wAn no / /
bcu bzhi par ni sarba ta thA ga ta'o / /
bco lnga par ni badzra mA me muny+tsa'o / /
bcu drug par ni badzrI b+ha ba ma hA sa ma ya satwa AHzhes pa'o / /
'di dag ni rdo rje sems dpa'i dbang du bstan pa ste /
rigs gzhan dag gis ni rang gi mtshan gyis bsgyur ba'i gsang sngags gzhan no / /
'khor lo'i rtsibs mchan bcu drug pa la ni 'og nas 'byung ba'i rigs so so'i phrin las kyi gsang sngags mtha' rgyan dang bcas par bri'o / /
de'i phyi rol na sna tshogs rdo rje'i rtse mo bzhi'i ra dbus ma la ni chos kyi snying po dkyil ma dang mthun par 'dri ba las /
rnam par snang mdzad kyi ni khyad par du oM mo / /
sna tshogs rdo rje'i rtsibs mchan bzhir ni khro bo gnod mdzes kyi snying po hUM bzhi dang sbyor ba dang bcas par bri ste /
shar lhor ni oM sum b+ha ni sum b+ha hUM zhes pa'o / /
lho nub tu gr-ih+Na gr-ih+Na hUM zhes pa'o / /
nub byang du ni gr-ih+NA pa ya gr-ih+NA pa ya hUM zhes pa'o / /
byang shar du ni A na ya hoHb+ha ga wAn bi dA rA dzA ya hUM phaT ces pa'o / /
de'i phyi rol mu khyud la phyogs mtshams rim pa bzhin du A li bcu drug las gnas re re ru gnyis gnyis dgod pa'o / /
de'i phyi rol mu khyud la gsal byed kyi yi ge rnams phyogs dang /
mtshams su sde pa re re dgod par bya'o / /
dbus kyi yi ge ma gtogs pa'i yi ge thams cad ni mgo bo shar nas bstan te bri bar bya'o / /
mtha' ma'i mu khyud la ni /
oM chos rnams thams cad rgyu las byung / /
de rgyu de bzhin gshegs pas gsungs / /
rgyu la 'gog pa gang yin pa / /
dge sbyong chen po 'di skad gsungs / /
zhes pa'i rjes la swA hA zhes brgyan par bya'o / /
de'i phyir rtsa ba'i rgyud chen po las kyang 'di dag rgyas par bshad de /
gzhung mang po'i tshogs 'dzin pa dag la tshigs bcad kyi don bsdus te bstan pa'o / /
de lta bu'i 'khor lo bris nas mchod pa dang bsgoms pas ni 'og nas brjod pa'i yon tan dag 'grub par 'gyur ba'o / /
de yang tshon sna tshogs dang gur gum la sogs pa'i dri sna tshogs bzang pos brgyan cing mchod pa'i tshogs rgya chen po bshams nas /
rigs kyi dkyil 'khor dgug gzhug byas te rab tu gnas pa'i tshul gyis gnyis su med par bya'o / /
de la yi ge'i don ni gang zhig A li kA li ni thabs dang shes rab mtshon pa'i rtags su byung bas /
'od kyi skud pa dang bcas par mnyam zhing mtshungs pa'i phreng ba gnyis su bya zhing /
shar phyogs kyi kha'i thad kar mgo mjug gi rtse mo mdud par bya'o / /
de dag bsgom pa'i dus su ni snying gar gnas pas yi ge'i sbyor mtshams kha'i thad kar mdud pa yin la /
rten la sgrub pa'i dus su yang rnal 'byor pa'i mdun drang por bstan pa'i phyir ro / /
de ltar yi ge sna tshogs bkod pa'i sgo nas yi ge thams cad dgod par bya'o / /
de dag ni thun mong gi cho gar bstan pa ste /
gang zag rnam pa gsum gyi sgo nas rigs kyi dkyil 'khor spyi'i don du shes par bya'o / /
da ni khyad par gyi mtshan nyid las rigs drug gi dkyil 'khor rim pa bzhin du bstan pa'i phyir /
rdo rje sems dpa' dpal gyi lha'i / /
bstod dang bcas pa'i mtshan bris nas / /
zhes pa la sogs pa ste /
rdo rje sems dpa'i sgo nas gzhan bsrung zhing sdig pa sbyang bar bya ba dang /
bdag nyid kyis dngos grub la sbyor ba'i dus su 'khor lo'i bye brag gnyis bstan te /
'khor lo'i rtsibs mchan bcu drug la gnas pa'i sngags dang mtha' rgyan dag bsgyur ba'i sgo nas so / /
de bzhin du sangs rgyas rnam par snang mdzad la sogs pa'i 'khor lo dag kyang shes par bya ste go sla ba'i phyir ma bshad do / /
gang dag bris shing brjod pa'i khyad par gyi phan yon ni /
bris na bsod nams che ba ltar / /
brjod pa dag kyang de bzhin te / /
las kyi dngos grub rab 'byam dag /
ma lus par ni myur du 'grub / /
gang nas 'byung ba bzhin du sgom pa dang /
sgrub pa mi nus pa dag gis ni sngags brjod pas kyang las thams cad la sbyor bar byed do / /
gang zhig gis yi dam gyi lha dang bla ma dag gi mtshan brjod pa'i tshul ni /
lhag pa'i lha ni gang gang gis / /
slob dpon gang dang gang yin pa / /
de dang de yi mtshan dag ni / /
dpal gyi tshig dang ldan par brjod / /
de dag la ma gus pa spang ba'i don du gnas dang yon tan gyi sgo nas dpal gyi zhabs zhes pa'i sgra gzhug go / /
yang gzugs brnyan gyi dkyil 'khor dang /
tshogs kyi 'khor lo dang sbyor ba 'di dag tsam gyi sgo nas dbang bskur ba'i don du /
slob ma dkyil 'khor bcug nas kyang / /
yon gyi mchog dag blangs nas ni / /
rdo rje ming gis dbang bskur bas / /
de bzhin gshegs par de lung bstan / /
zhes so / /
gnyis par ni yi dam dam lha'i sngags blang ba'i don du gnas dben par maN+Dal legs par byugs te /
rdo rgyus kyi phye mas e gru gsum dkar po la gnas pa'i pad+ma dmar po 'dab ma brgyad pa bri bar bya'o / /
de la dbyangs dang gsal byed kyi yi ge dag dgod de /
dbus su ni k+Sha mgo nub tu bstan pa'o / /
'dab ma brgyad la ni shar nas brtsams te /
ka'i sde tshan dang /
tsa'i sde tshan dang /
ta log gi sde tshan dang /
ta drang gi sde tshan dang /
pa'i sde tshan dang /
ya'i sde tshan dang /
sha'i sde tshan dang /
A li'i sde tshan dag bri bar bya'o / /
de'i mtha' mar mchod pa'i tshogs dang gtor ma'i tshogs dang rgyan thams cad bkram zhing /
de dag sbyangs nas slar byin gyis brlab par bya'o / /
de nas rdo rje slob dpon gyis sngon du 'gro ba'i las dag dang /
bsod nams kyi tshogs bsags pa dang /
srung ba'i 'khor lo bsgom pa dang /
gzhi rten sbyor ba'i ting nge 'dzin dang /
dmigs pa gsum gyi las kyis ye shes kyi dkyil 'khor rnams dgug gzhug bya ste /
sngags kyi rnam pas bstims nas mnyes par gyur pa dang /
yi dam gyi lha'i snying po btu bar bya ste /
maN+Dal gyi mtha' mar rdo rgyus kyis bris nas slob ma klog tu gzhug go / /
de nas bde bar gshegs pa'i byin rlabs dang /
sngags kyi rnam pa de nyid kyi rgyud la dbab pa byas nas /
yi ge brgya pas brtan par bya zhing las mthar phyin par bya'o / /
de dag gi rjes la gtor ma'i cho gas mgron rnams mnyes par byas nas bkra shis kyi cho ga brjod par bya'o / /
de'i phan yon ni /
phyag rgya'i sbyor ba 'di dag gis / /
byang chub snying po'i bar du ni / /
rdo rje ming du rab tu gnas / /
de nas sangs rgyas su yang 'gyur / /
zhes pa ste go sla'o / /
cho ga'i yan lag ni tshogs bsags pa dang /
bsrung zhing bsgrub pa dang /
dngos grub kyi las kyi las thams cad la sbyor ba dang /
dbang bskur ba dang /
gsang sngags blang ba dag gi dus su cho ga'i yan lag sngon du 'gro ba dag dang ldan pas 'di nyid brtsam par bya'o zhes pa'o / /
bstod pa dang bcas pa'i ming gi phyag rgya zhes pa'i don rnam par bshad pa'o / /
da ni bcu dgu pa brda'i phyag rgya zhes pa las /
dang por lus kyi brda dam tshig gi phyag rgya'i sgo nas phyag btsal ba'i phyir /
spyi bor nyug pa gang yin pa / /
phyag 'tshal bar ni bstan pa ni / /
dpral bar reg par byed pa ni / /
phyag lan yin par shes par bya / /
dur khrod la sogs pa'i gnas su rnal 'byor pa nang par tshogs pa'i tshe /
sgo gang nas 'jug pa la sogs pa'i tshul dang / /
phyi nang gi mtshan ma ngo shes par bya ba dang /
tshogs kyi 'khor lo'i gnas su rnal 'byor pa gcig la gcig gis dam tshig brtag pa dang /
sgrub pa dang phrin las kyi dus su gsang ba'i brda la gnas shing /
tha mal pa'i lus kyi spyod pas bar chad du mi 'gyur ba'i phyir /
rdo rje slob dpon dang slob mar bcas pa thams cad kyi tshul 'di nyid kyis 'jug par bya ste /
phyag 'tshal ba'i dus su ni spyi gtsug sa la gtugs pa ste der nyug pa'o / /
phyag lan gyi dus su dga' ba'i mdangs kyis dpral ba gyen du 'degs pa'o / /
yang smin ma la sogs pa'i lus kyi yan lag dang /
nying lag la sogs pa kun gyi sgo nas bstan pa'i phyir /
smin ma bskul ba gang yin pa / /
sangs rgyas thams cad gnas pa'i brda / /
zhes pa la sogs pa gsungs te /
smin ma g.yas pa dang g.yon pa dag gi bye brag gi lha yab yum gyi ngo bor gnas pa yin zhes pas /
g.yas pa gyen du bteg pa ni nam mkha' la blta ba ste /
de dang tshul mthun pa'i mkha' 'gro ma'i dngos grub thob ces pa'o / /
g.yon pa bteg pa ni 'jig rten gsum gyi dngos grub mtha' dag la sbyor zhing de dag zil gyis mnan pa'o / /
mig g.yon pa bsgyur bas shes rab kyi brda ste bud med mtshon pa'o / /
g.yas pa thabs kyi brda ste skyes pa mtshon pa'o / /
rna ba g.yon pa'i sgo nas shes rab kyi glu snyan pa'i dbyangs nyan pa dang /
g.yas pa thabs kyi tshig legs par brjod pa'o / /
sna bug g.yas pa thabs kyi sgo nas 'dug pa slong ba dang /
g.yon pa'i sgo nas shes rab kyi dri de las gzhan dag slong ba'o / /
lce g.yas dang g.yon par nyug pa ni gtum pa'i sha dang /
sgog pa'i chang ngo / /
mche ba g.yas pas ma mchu mnan pa ni thabs kyi mtshan mas skyes par 'gyur la g.yon pa shes rab kyi brdas ni bud med do / /
lkog ma ni dam pa'i chos thams cad brjod pa'i sgra'i gnas te rtog pa thams cad kyi don mtshon par byed pa'o / /
snying ga ni gsang ba'i mdzod rang byung gi ye shes kyi gnas yin pas /
de nyid nas mdzub mos 'dren pa ltar byed pa ni rdo rje theg pa'i don ston cing /
'khor ba'i chos thams cad byang chub chen po'i lam du sbyor bar byed pa'o / /
lte ba ni lus kyi dkyil du gyur pas mtha' thams cad dang bral ba'i dbu ma'i don sgrub cing ye shes kyi 'khor lo las chos sna tshogs kyi don ston cing bskor bar mdzad pa'o / /
dbang po 'greng ba ni rang byung /
gi ye shes chen po'i bde ba las byung ba'i bde ba chen po'i sku mtshon par byed pa'o / /
phrag pa g.yas pas ni 'gugs pa'i don du bskul zhing /
g.yon pas ni slar gtong bar byed pa'o / /
dpung pa g.yas g.yon dag gis bdag la 'khyud pa las thams cad 'grub pa dang /
de las khyad par du gyur pa'i che ba'i yon tan gyi dbang phyug thams cad 'grub pa'o / /
khu tshur g.yas pa bcings pas ni gang yang rung ba dag bcings shing /
g.yon pa bkrol bas ni de dag slar thong shig pa'o / /
brla g.yas pas ni 'dod pa'i bya ba la sbyor zhing /
g.yon pas chos sna tshogs la sbyor ba'o / /
pus mo g.yon pas ni 'dud pa tsam yin la /
g.yas pas ni dga' zhing dang ba'i sgo nas phyag 'tshal ba dang /
yang g.yas pa dang g.yon pas bya ba'i las thams cad 'ching ba dang /
grol bar gyis shig pa'o / /
rkang pa g.yon pa shes rab kyi tshul gyis gnon cing /
g.yas pa thabs kyis ni de dag 'joms par mdzad pa'o / /
de dag gi phan yon ni go sla'o / /
des ni lus kyi yan lag dang nying lag gi sgo nas brda'i dam tshig gi phyag rgya bstan pa'o / /
da ni ngag gi brda las phyag 'tshal ba dang /
de'i lan bstan pa'i phyir /
oM a ti pu zhes pa'i brda 'di ni phyag 'tshal zhes bstan pa'o / /
pra ti pu zhes pa ni phyag lan yin par shes par bya'o / /
rigs so so'i dkyil 'khor du rang rang gi sngags kyis mtshon zhing gus pa'i sgo nas tshig brjod pa dang /
dgyes pa'i sgo nas lan brjod par bya'o / /
de dag ni spyir bstan pa ste /
khyad par gyi don rgyas par bshad pa ni rtsa ba'i rgyud las 'byung ba dag ste /
tshogs kyi 'khor lo'i cho gar bsdus shing gsal bar byas pa yin no / /
da ni dkyil 'khor gyi mtshan nyid kyi brda las /
dang por rdo rje sems dpa' ni / /
sems dpa' sngon dang mtha' med pa / /
rdo rje sems dpa' bde ba'i mchog /
ces pa la sogs pa ste /
dpal rdo rje sems dpa' ni 'khor ba'i thog ma dang tha ma med pa'i dus su byung zhing /
chos thams cad kyi rang bzhin dang 'byung gnas bde ba chen po'i skur gnas pa'o / /
des na /
thog mtha' med pa'i sems dpa' ni / /
rdo rje sems dpa' bde ba'i mchog /
byang chub sems mchog gtso bo'i gtso / /
kun du bzang po'i kun bdag nyid / /
ces dpal mchog dang po'i rgyud las kyang gsungs so / /
de nyid ngo mtshar rmad du byung ba'i chos dang ldan pas e ma bde zhes bya ste /
de nyid dpal dang ldan pa'i sgras brjod na sdig pa thams cad las thar zhing bde ba thams cad 'grub par 'gyur ba'o / /
da ni dkyil 'khor gyi lha mo rnams kyi rim pa bzhin du bstan pa'i phyir /
bde mchog e ma'o bde ba dang / /
sgron ma de bzhin shi shi dag /
ces pa la sogs pa ste /
rang nyid kyi che ba'i yon tan ye shes bzhi'i snang ba rigs rnam pa bzhi'i bde bar gshegs pa dag ni lha mo bzhi'i mtshan mar gnas te /
de dag dang mi 'bral zhing rtag tu gnas pa'i sgo nas gsang ba'i lha mo bzhi zhes te /
phung po rnam pa lnga dang /
nyon mongs pa lnga po rnam par 'dzad pa'i phyir /
rgyas 'debs ma dang rmongs byed ma dang /
za ba mo dang tshe 'phel mo zhes brdar bstan pa'o / /
byang chub kyi sems rnam pa bzhi rnam par dag pa'i mtshan nyid ye shes kyi dmigs pa'i yul du snang ba rigs kyi yum bzhi dag ni sangs rgyas byang chub ma la sogs pa'i brdas bstan pa'o / /
thabs mkhas pa'i tshad med pa bzhi'i mdzad spyod kyi snang ba dag la rta gdong ma la sogs pa'i brdas bstan to / /
dga' ba las byung ba'i phyag rgya chen po'i byang chub kyi sems rnam pa bzhi dang /
zag pa med pa'i phung po lnga mtshan pa'i brdar ni nang gi mchod pa'i lha mo bzhi dang /
phyi'i lha mo bzhi dag bstan pa'o / /
dkyil 'khor gyi mtshan rgya chen po'i brdas ni sna tshogs pa'i don mtshon par byed pa ste /
nyid kyi snang ba'i yon tan rang las byung ba tshogs ma lus pa rnams so / /
yang gsang ba'i lha mo bzhi'i phyag mtshan gyi brda ni /
smin ma bskyod pa brda bzhi yin / /
b+ha ga ling+ga e ma'o bde / /
zhes pa la sogs pa ste /
chags pa'i sgo nas me tog gi mda' 'phen pa dang /
smin ma bskyod pa'i lta ba dag chos mthun te /
bde ba byang chub kyi sems kyi ngo bo la dga' ba rnam pa bzhis gnas pa'i brdar 'gyur ba'o / /
b+ha ga dang ling+gas ni lus dang sems kyi bde ba chen po dag bskyed pa'i brdar gyur pa'o / /
thod pa ni pad+mo dang chos mthun zhing rnam par dag pa'i don ston par byed la /
des ni 'khor ba'i snod bcud thams cad la spyod kyang de nyid dang tshul mthun par gnas shing /
khams gsum las rgyal nas bsnyems pa mi mnga' ba'i rtags su thod pa bdud rtsis bkang ba dang /
kha T+wAM ga byung ba yin no / /
bde ba byang chub kyi sems kyi bdud rtsis skye 'gro mtha' dag 'dzin cing 'chi ba med pa'i skur bsgrub pa'i phyir thod pa sangs rgyas kyi sku dang bcas par bstan pa yin no / /
da ni dkyil 'khor gyi nges tshig bstan pa'i phyir /
dkyil 'khor la ni 'khor lor bshad / /
de nyid dam tshig yin par bshad / /
dkyil 'khor gyi 'khor lo dang /
mtshon cha'i 'khor lo dag ni chos dang las mthun te /
tshogs pa dang gcod pa dang bsrung ba dang myur ba dang gzhan dag 'jigs par mdzad pa'o / /
de nyid ni mi 'dra ba'i sgo nas rang bzhin gyi chos su gnas pa'o / /
yang tshogs kyi 'khor lo'i nges tshig ni /
lha rnams thams cad tshogs pas na / /
skye bo dam pa kun tshogs pa / /
zhes pa la sogs pa ste /
phun sum tshogs pa bzhi dang bkod pa bdun dang /
mdza' ba mtha' dag 'dus pa'i sgo nas bstan pa'o / /
da ni rten gyi mtshan nyid las rdo rje rgyal po dang /
rgyal theb dang las mkhan la sogs pa dag gi mtshan nyid rim pa bzhin du bstan pa'i phyir /
lha mo thams cad kun 'dus pas / /
thams cad sna tshogs skal ba bzang / /
zhes pa la sogs pa gsungs te /
rdo rje rgyal po ni dpal rdo rje sems dpa' dang gnyis su med par bzhugs pa'i rnam pa can te /
lha mo thams cad kyi longs spyod thams cad dang /
'dod pa'i gnas thams cad 'byung ba'i gnas su gyur pa shes bya thams cad la ma rmongs pa'i thams cad mkhyen pa'i ye shes can rtag tu 'gro ba'i don rnam par spyod pa la brtson pa'o / /
rgyal theb ni de nyid rjes su slob cing las dang bya ba thams cad gsal bar shes shing sgrub pa dang /
cho ga'i yan lag kun dang ldan pa'o / /
las kyi rdo rje ni phrin las phyogs gcig nyams su lon pa dang /
brtson 'grus shes rab kyi grogs dang ldan zhing rab 'bring tha ma gsum gyi skal ba can no / /
de dag gis ni rten gyi gang zag gi mtshan nyid bstan pa yin no / /
da ni dbang bskur ba'i brda bstan pa'i phyir /
sangs rgyas thams cad rin chen mchog /
dbu rgyan mi 'gyur dam pa ni / /
zhes pa la sogs pa ste rigs kyi dkyil 'khor rnam pa lnga yon tan gyi rgyal srid dang bcas par mtshon pa'i brdar ni rin po che lnga las grub pa'i dbu rgyan rtse mo lnga pa dang ye shes drug dang pha rol tu phyin pa drug gis mtshon pa'i brdar ni thod pa'i phreng ba dang /
drug pa rdo rje 'chang chen po dang ldan pa'i brdar ni sangs rgyas gtsug gi nor bus mtshon pa'o / /
yang rnam par snang mdzad la sogs pa'i rigs kyi dkyil 'khor gzhan dag gi rang bzhin nyid kyi rigs dang /
ye shes dang yon tan dang mdzad pa'i tshogs dag mtshon pa'i rtags su sangs rgyas rang bzhin grub pa gcig dang /
de bzhin pad+mo'i rang bzhin gcig /
thams cad dbang bskur dbang bskur che / /
yin par don kun grub par gsungs / /
rigs so so'i dbu rgyan gong nas gsungs pa lta bur bstan pas de kho na nyid kyi brda grol bar mdzad pa'o / /
gzhan yang yon gyi rim pa ni /
nor gyi dbyig tu bshad pa ste / /
snying yang nor gyi mchog yin pas / /
sangs rgyas brda yi phyag rgyas bshad / /
yon rab 'bring rnam gsum las mchog tu gyur pa ni dad pa dang ldan zhing sems gdung bas bka' bzhin bsgrub pa'o / /
yang tshogs kyi dkyil 'khor du sgrub pa'i rdzas ni /
ga pur tsan+dan dmar po dang / /
sbyar ba khrag chen yin par bshad / /
ces pa la sogs pa gsungs te /
tshogs kyi dkyil 'khor gyi dbus su bdud rtsi rnam pa lnga dang /
chags pa chen po'i mtshan ma dang mchod pa'i rdzas rigs rnam pa drug gi longs spyod kyi rkyen du gyur pa kun du bsdus shing dbul bar bya'o / /
des ni mchod pa'i dus su phyi nang gsang ba'i tshul gyi de kho na nyid kyi don ston cing /
rang rang gi mtshan nyid mtshon pa dang /
dkyil 'khor gyi mtshon nyid mnyes par mdzad pa'o / /
da ni dam tshig gi brda bstan pa'i phyir /
de nas grub pa'i mna' bsgag pa / /
dam tshig ces par bshad pa'o / /
zhes pa la sogs pa ste /
dkyil 'khor du zhugs shing dbang thob nas sdom pa'i rim pa dag /
ji ltar mna' dang dam tshig tu khas blangs pa bzhin du gnas shing /
de las mi 'da' ba dang /
lha mo bzhi'i don kyi sgo nas sgrub pa'i de bzhin nyid dag shes pa'i sgo nas nyams su blang ba'o / /
yang phyag rgya'i brda ni /
de bzhin gshegs pa kun gyis kyang / /
'da' bar bya ba ma yin pas / /
zhes pa la sogs pa ste /
sku gsung thugs kyi dam tshig gi phyag rgya dag ni rnal 'byor pas dus thams cad du bsgom zhing bsgrub pa dang /
bde bar gshegs pas kyang de nyid la rgyas 'debs pa'i phyir /
sku gsung thugs kyi phyag rgya la sbyor bar gyur pa ni dam tshig gi mchog ste /
de nas sbyor ba dang phyag rgya dang dam tshig dag gi tshul gcig pa'i las can de /
sna tshogs gcig gi ngo bo la sbyor bar byed pa'i phyir ro / /
yang mchod pa'i sgo nas brda bstan pa'i phyir /
de yi nye ba'i longs spyod ni / /
khams gsum thams cad ma lus pa'o / /
zhes pa la sogs pa gsungs te /
rigs kyi dkyil 'khor du gsal ba'i sbyor bas phyi nang snod bcud kyi snang srid mtha' dag lha dang lha mo'i dkyil 'khor du bsgom zhing de las byung ba'i snang ba mtha' dag ni mchod pa'i tshogs su sprul zhing bkod par bya'o / /
de yang ji lta bu'i rnam pa can zhe na /
'dod pa'i yon tan rnam pa drug ste /
rang gi longs spyod kyis rang nyid mchod pa'i brdar gyur pa yin no / /
de yang kha dog dang dbyibs kyi rnam pa dag ni gzugs kyi lha mo'o / /
sgra'i bye brag sna tshogs par grag pa dag ni sgra'i lha mo'o / /
dri zhim par byed pa'i tshul gyis dri'i lha mo'o / /
ro thams cad ra sa ya na'i rnam par 'gyur bas de nyid 'dzin pa'i sgo nas ro'i lha mo'o / /
dga' ba dang bde ba gnyis kyi don nyams su myong bas reg gi lha mo'o / /
zag pa med pa'i ye shes rnam par grol ba'i lam la sbyor bas chos kyi lha mo ste /
'di dag ni phyi rol gyi 'byung ba kun la yang snang la /
rang nyid kyis bdag nyid las 'byung ba yin pa'i phyir /
rnal 'byor pa'i longs spyod kyis ji ltar bde ba bzhin du bstan par bya'o zhes pa'o / /
da ni sbyor ba bzhi'i rim pa'i brda las dang por mtshan nyid bstan pa'i phyir /
bdag gi lhag pa'i lhar sbyor ba / /
rang gi mchod pa'i dam tshig yin / /
rjes su sbyor bas mchod na ni / /
sbyor ba kun gyi bde ba'i mchog /
sangs rgyas brda yi phyag rgya yis / /
bde ba chen po yin par bshad / /
dang por mtshan nyid mdor bstan pa yin te /
sbyor bas rang nyid rgyu'i rdo rje sems dpar sgrub pa ni lhag pa'i lha'i sbyor ba ste rang nyid mnyes pa'i yan lag go / /
rjes su sbyor bas yum bskyed cing byang chub kyi sems kyi 'od zer gyis phrin las dag mthar phyin pa ni mnyes pa'i yan lag gnyis pa'o / /
shin tu sbyor ba'i dkyil 'khor bskyed cing de dag gis spyi dang khyad par las rgya cher mdzad pa ni mnyes pa'i yan lag gsum pa'o / /
de la skye mched drug byin gyis brlab cing /
sku gsung thugs rdo rje bsgom pa la sogs pas bde ba mchog tu gyur pa ste /
thams cad mkhyen pa'i ye shes dang /
tshe 'di nyid kyi mngon par shes pa dag 'grub cing bde ba chen po'i sku la sbyor ba'o / /
des na sbyor ba chen po ni 'bras bu'i ngo bor gnas so zhes kyang bshad do / /
yang de nyid kyi nges tshig bstan pa'i phyir /
ye shes tsam la snyoms 'jug pa / /
rnal 'byor zhes ni bshad pa yin / /
zhes pa la sogs pa'i tshigs su bcad pa gnyis gsungs te /
dang por mngon par byang chub pa rnam pa lnga ye shes lnga'i tshul gyis sbyor zhing /
byang chub kyi sems rnam pa lnga gsal bar byed pa'i tshul gyis thabs kyi sku gcig pu la dmigs pa tsam zhes pa'i sgra smras pa yin no / /
gzhan dag ni go sla ste de nyid kyi don gsal bar ni rtog pa bdun pa las gsal bar bshad pa /
sbyor ba bzhi yi rim pa yis / /
dkyil 'khor rdzogs par byas nas ni / /
rjes su 'gro ba'i las dag gis / /
dkyil 'khor bsgrub par bya ba yin / /
zhes pa dang /
yang rtsa ba'i rgyud las kyang /
sbyor ba'i bye brag rim pa bzhin / /
dkyil 'khor gsal bar bsgom byas nas / /
rgyu mthun lam gyi tshogs las ni / /
rnam grol 'bras bu skye bar 'gyur / /
sbyor ba bsgoms pa'i mthu dag gis / /
rjes sbyor la sogs gsal bar 'gyur / /
mi rtog rnam grol blo 'bras bu / /
yon tan sna tshogs 'byung gnas 'grub / /
ces so / /
da ni bsnyen sgrub kyi brda las dang por /
mtshan ni dga' spyod sgrub par bshad / /
rjes su sbyor ba rjes su bsgrub / /
ces pa la sogs pa'i tshigs su bcad pa gnyis gsungs te /
bsnyen sgrub kyi rim pa dag mtshon pa'i mtshan mar khyad par so so'i ming gis ston par byed de /
dang por ting nge 'dzin gyi dgos pa nas bzung ste /
sbyor ba'i bar du gsal bar bsgom pa ni bsgrub pa'o / /
de bzhin du rjes su sbyor ba dang shin tu sbyor ba dang sbyor ba chen po'i bar du gsal bar sgom pa dag ni rjes su sgrub pa dang /
sgrub pa chen po dang /
shin tu sgrub pa zhes pa'o / /
'di ni bsnyen sgrub kyi yan lag kun gyi yang gnas su yang 'jug cing /
khyad par du yang gang zag blo dman pa dang bsdus pa la dga' ba'i don du bstan pa yin no / /
de nyid rtsa ba'i rgyud las kyang rgyas par bshad cing /
de dang rjes su mthun par dpal zla gsang thig le las kyang /
sgrub pa lha yi sbyor ba ste / /
rjes su sgrub pa lha mo'i don / /
sgrub pa chen po gnyi ga'i rgya / /
mnyam par sbyor bar rdo rje'i mchog /
nye bar sbyor ba gnyi ga'i gnas / /
shin tu sbyor ba bde dam pa / /
zhes so / /
de dag gi 'bru'i don ni go sla'o / /
yang 'brel tshul ni /
thams cad ldan pa kun 'gro ba / /
dngos grub dam pa rab tu bshad / /
ces pa la sogs pa tshigs su bcad pa gnyis gsungs te /
bsnyen sgrub yan lag bzhi'i tshul gyis thun mong dang mchog gi dngos grub rnam pa gnyis la sbyor zhing rigs dang ye shes kyi snang ba gnas skabs so so'i tshul gyis dmigs pa'i las dag tshul rnam pa bzhi'i sgo nas 'grub par byed de /
rang nyid la gnas pa'i yon tan gyi 'bras bu thams cad du rgyu tshogs pa las rkyen tshogs pas gsal bar byed pa'o / /
de dag gi phan yon ni go sla ba'i phyir ma bshad do / /
da ni brda sna tshogs bstan pa las dang por mchod pa lnga ni /
khrag ni me tog yin par bshad / /
mdangs ni bdug pa yin par bshad / /
sha chen dag ni mar me ste / /
thal ba dag ni spos su bshad / /
gang zhig chags pa'i mtshan mar gyur cing gsal bar byed pa ni me tog lta bu dang /
yid tshim pa'i sgo nas bdug pa lta bu dang /
skye ba bdun pa'i shas mar mer 'gyur ba dang /
byug pa'i spos bzhin lus dag pa'i phyir ro / /
yang bza' btung gi brda ni /
chang ni sgeg mo yin par bshad / /
rab tu myos pa sbrang rtsi'o / /
zhes pa la sogs pa la bdud rtsi'i lam gyi yan lag brgyad ni /
bdud rtsi lnga dang zhag dang /
khrag dang thal bas brgyan pa'o / /
de dag gi lus kyi bcud du gyur pas bdud rtsi lta bu'o / /
gzhan dag ni gong du bshad zin te go sla'o / /
yang 'bras bu lnga'i brda bstan pa'i phyir /
a mra rgun 'brum pa na sa / /
na li ke ri a ru ra / /
zhes pa la sogs pa ste de dag rang bzhin gyi mthu dang ldan pa dang /
rdzas sbyor ba'i mthu dang ldan pa dang /
byin gyis brlabs pa'i mthu dang ldan pa dang /
de dag sgrub pa las byung ba'i khyad par mchog tu gyur pa'i 'bras bu chen po lnga'i brda bstan pa yin no / /
da ni lha rnams mnyes par byed pa'i brda las /
rdo rje sems dpa' dang /
rnam par snang mdzad dang /
nyi ma dang /
he ru ka dang /
gar gyi dbang phyug dang /
rta mchog rnams kyi rim pa bzhin du bshad pa'i phyir /
rdo rje sems dpa' dpal sbyor ba'i / /
glu dang sil snyan gar byed pa / /
zhes pa la sogs pa ste /
dpal 'byor pa'i glu dang sil snyan dang rab tu zhi ba'i glu dang /
sil snyan dang /
mi'i dbang po'i glu dang sil snyan dang /
dur khrod kyi glu dang /
sil snyan dang /
chags pa'i glu dang /
sil snyan dang /
rab tu dpa' ba'i glu dang sil snyan rnams kyis mchod pa mdzad pa'i brdar gyur pa'o / /
yang mkha' 'gro ma'i nges tshig dang /
sgyu ma'i nges tshig gi sgo nas rang rang gi don ston par mtshon pa'i tshul gyis dpal rdo rje sems dpa' la sogs pa dkyil 'khor kun gyi brdar btags pa yin no / /
da ni mtshan sna tshogs kyi sgo nas brda'i don bstan pa las /
dang por rdo rje sems dpa'i dkyil 'khor lha mo dang bcas pa ni /
sangs rgyas thams cad mnyam sbyor zhing / /
sgyu ma kun gyis gar byed pa / /
zhes pa la sogs pas gtso bo dang 'khor dag gi mtshan gyi rnam grangs dang /
so so'i las kyi sngags rnams bstan pa yin no / /
de'i zhar la ni rigs bzhi'i sangs rgyas kun gyi mtshan nyid bshad de /
shin tu brtan pa'i sangs rgyas rnam par snang mdzad dang /
rab tu brtan pa'i rdo rje 'dzin pa dang /
kun du brtan pa'i 'jig rten dbang phyug dang /
rgya cher brtan pa'i nam mkha'i snying po dag ni shes par 'gyur ba dang /
dag par 'gyur ba dang /
grub par 'gyur ba dang /
zhugs shing dbang du mdzad pa'i tshul gyis brda'i mtshan mar gyur pa yin no / /
yang sangs rgyas rnam par snang mdzad kyi mtshan gyi bye brag ni /
aM AM a A kun bshad pa / /
sangs rgyas brda yi phyag rgya yin / /
zhes pa la sogs pas /
gtso bo'i sku gsung thugs kyi phyag rgya dang /
'khor gyi lha mo rnams kyi yon tan dang /
phrin las kyi mtshan gyi bye brag bstan pa yin no / /
yang he ru ka'i mtshan gyi bye brag ni kro d+ha kro d+ha zhes bya ba la sogs pa'i sgras dbang po lnga dang yul lnga'i sgo nas sgra'i dbyings du ma dang ldan pa'i brda ston par byed do / /
de yang gnod sbyin lang+ka mgrin bcu la sogs pa dag gis kla klo'i skad du ming bcu dang /
rlung bcu dang /
pha rol tu phyin pa bcu dang /
sa bcu dang /
mchod pa bcu dang /
bstod pa bcu'i sgo nas rjod par byed pa'o / /
de yang ming bcu'i kro d+ha k+Sha zhes pa'i sgras rim pa bzhin du /
khyod ni pha ltar slob pa ste / /
khyod ni ma ltar byams pa yin / /
khyod ni seng ge'i 'gying bag can / /
khyod ni glang po'i lta stangs can / /
khyod ni me ltar 'bar ba ste / /
khyod ni chu ltar sdud pa yin / /
khyod ni yon tan phreng bas mdzes / /
khyod ni phrin las kun gyi bdag /
yon tan rin chen 'byung gnas khyod / /
khyod ni bden pa'i sprin chen yin / /
zhes ye shes gsang ba'i rgyud las gsungs pa /
phyag na rdo rje dbang bskur ba'i rgyud dang /
rdo rje bkod pa'i rgyud las kyang rgya cher bshad pas 'dir ma spros pa'o / /
de dag gi phan yon ni go sla'o / /
phyag mtshan dang lha mo rnams kyi brda ni gong du bshad zin to / /
yang phrin las kyi sgo nas lha mo dag las la gzhug pa'i phyir /
srungs shig myur du rnam rgyal dpal / /
thal ba bzhin du rab tu rlogs / /
zhes pa ni rigs kyi lha mo bzhi'i khyad par gyi phrin las so / /
haM haM hra hUM zhes pa ni lha mo bzhi phrin las la gzhug pa'i sngags so / /
rol cig dgongs shig de bzhin du / /
rol du chug pa'i gsod du chug /
ces pa ni phyi'i lha mo bzhi'i khyad par gyi phrin las so / /
ma ta ra Ta phaT phaT ces pa ni las la gzhug pa'o / /
des ni dpal he ru ka'i brda'i mtshan ma bstan to / /
yang pad+ma gar gyi dbang phyug gi mtshan nyid dag brda'i sgo nas bshad pa ni /
rgyal po spyan ras gzigs dbang phyug /
'jig rten dbang po zhes bya ste / /
zhes pa la sogs pa ni /
gtso bo'i de kho na nyid ston pa'i brda dang 'khor gyi lha mo rnams kyi rang bzhin dang /
mtshan dang phrin las dag gi don rnams brdas bshad pa'o / /
shud+d+ha zhes pa la sogs pa lha mo brgyad kyi snying po'i sgo nas las la gzhug pa'i brda'o / /
gzhan yang rdo rje nyi ma'i brda'i don bstan pa'i phyir /
nam mkha'i snying po thams cad phyogs / /
re ba thams cad rdzogs mdzad pa / /
zhes pa la sogs pas gtso bo'i mtshan nyid dang phrin las dang /
lha mo rnams kyi las la gzhug pa'i sngags dang /
mtshan gyi brda dag bstan pa yin no / /
yang rta mchog rol pa'i don mtshon par byed pa'i brda ni /
sna tshogs pad+mo thams cad spyan / /
de bzhin 'jig rten thams cad pa / /
zhes pas rigs rnam pa bzhi phrin las kyi sgo nas /
'jig rten dang 'jig rten las 'das pa'i las thams cad sgrub pa'i bdag nyid tshul rnam pa bzhi dang ldan pa'i ngo bo dang /
yon tan dang bcas par bstan pa'o / /
cho ga'i yan lag ni sgrub pa la sogs byed pa'i dus su brda dang /
mtshan ma'i sgo nas 'dod par bya ba'i don mtha' dag shes par bya ba'i phyir bstan pa yin no / /
brda'i phyag rgya zhes pa'i don rnam par bshad pa'o / /
da ni nyi shu pa ye shes kyi phyag rgya'i bye brag ces pa'i sgo nas 'jig rten 'di'i mngon par shes pa dang /
phyi ma'i bla na med pa'i byang chub dag bsgrub par bya ba'i phyir gsungs te /
rjes su chags par bya'o zhes / /
cha lugs shes pa bzhin byed cing / /
zhes pa la sogs pa la /
dpal rdo rje sems dpa'i sgo nas chos thams cad la stong pa chen po'i ye shes kyi rjes su chags shing /
bdag dang gzhan gyi don du mtshan ma dang bcas pa'i dngos grub lha'i sku phyag rgya'i mtshan nyid ji lta ba'i sgo nas sgrub cing gnas pas /
de dang mthun pa'i 'bras bu phrin las dang bcas pas las thams cad la sbyor ba'i phan yon dang bcas pa'o / /
rnam par snang mdzad kyi dkyil 'khor gyi sgo nas /
'khor ba dang mya ngan las 'das pa'i chos mtha' dag chos kyi dbyings kyi ye shes kyi ngo bor rjes su chud par byas nas /
de las kun rdzob tu rang gi dkyil 'khor gsal bar bsgoms shing /
bsgrubs pa'i mthus sku gsung thugs kyi rdo rje'i sgo nas /
de nyid dang tshul mthun pa'i phrin las la sbyor ba'o / /
dpal he ru ka'i sgo nas me long lta bu'i ye shes kyis chos thams cad rjes su sbyor bar byas shing /
kun rdzob tu de nyid sku gsung thugs kyi phyag rgya'i sgo nas dngos grub thams cad la sbyor ba'o / /
pad+ma gar gyi dbang phyug gi sgo nas /
mnyam pa nyid kyi ye shes kyis chos thams cad la rjes su sbyor zhing /
kun rdzob tu lha'i sku phyag rgya'i cha lugs kyis sgrib pa'i tshogs thams cad sbyang zhing dngos grub thams cad bsgrub pa'o / /
rdo rje nyi ma'i sgo nas so sor kun du rtog pa'i ye shes kyis chos can gyi dngos po sna tshogs ma 'dres par mkhyen cing gdul bya'i tshogs rnams rjes su yi rang bar byas la mchod pa la sogs pa'i las kun bsgrub par bya'o / /
rta mchog gi sgo nas bya ba grub pa'i ye shes kyis rtog pa la sogs pa'i dregs pa thams cad gzhom zhing /
rang gi cha lugs kyis phrin las kyi las la sbyor ba'o / /
de yang rtsa ba'i rgyud las /
tshe 'di'i mngon shes la sogs pa / /
dus gzhan thams cad mkhyen 'grub phyir / /
ye shes chen po'i tshul dag ni / /
chos rnams ma lus thams cad la / /
rjes chags la sogs tshul gyis ni / /
rigs kyi dkyil 'khor rnam par sbyong / /
zhes dang /
yang /
rigs kyi dkyil 'khor drug rnams kyi / /
bsnyen rdzogs cho ga gsal ba'i mthus / /
phyag rgya chen po'i las mthun sku / /
so so'i rgyud la skye bar 'gyur / /
mngon par shes pa lnga sogs dag /
rang gi rten la bsgrub bya ste / /
cha lugs shes pa sbyor ba'i mthus / /
dngos grub thams cad skye bar 'gyur / /
zhes so / /
bsdus pa'i don ni 'di ltar yin te /
bdag gzhan gyi don du tshad med pa bskyed pa'i rnal 'byor pas 'gro ba thams cad bsgral ba'i phyir /
dang por bdag nyid sgrol bar dam bcas nas sbyor ba dang ldan pas dbang po bsam zhing /
'phags pa la tshogs bsags pa dang /
sems can la tshogs bsags pa dang /
srung ba'i 'khor lo bsgom pa dang /
gzhi'i ting nge 'dzin dang /
rten gyi ting nge 'dzin dang /
sbyor ba'i ting nge 'dzin dang /
ye shes kyi dkyil 'khor la dmigs pa'i bya ba dang /
mdun gyi dkyil 'khor la dmigs pa'i bya ba dang /
gnyis su med pa'i dkyil 'khor la dmigs pa'i bya ba dang /
rjes kyi rnal 'byor gang yang rung ba dag brtsams nas /
rigs rnam pa drug gi so so'i phyag mtshan dag la brten te /
chos kyi snying pos dngos grub kyi las la sbyar bar bya'o / /
de dag gi don ni rgya cher rtsa ba'i rgyud las bshad de 'dir ni bsdus pa tsam gyi dbang du bstan pa yin no / /
ye shes kyi phyag rgya shes pa'i don rnam par bshad pa'o / /
da ni nyi shu gcig pa rnam shes kyi phyag rgya shes pa'i sgo nas /
'jig rten 'di'i rtags dang /
mtshan ma grub pa dang /
ma grub pa la sogs pa'i ltas blta ba'i phyir dang por rdo rje sems dpa'i sgo nas phra sen dbab pa ni /
rdo rje sems dpa' dpal sbyor ba / /
gzugs dang dbyibs ni ci 'drar ldan / /
zhes pa la sogs pa ste dpal rdo rje sems dpa'i rnal 'byor la gnas pas rang nyid kyi phyag rgya la brten te snying po'i sngags dang chos kyi snying po dag 'bum du bzlas shing /
dkyil 'khor lha dag spyan drangs shing mchod de /
bdag dang gnyis su med par bstim mo / /
de nas gnas rgyan gyis brgyan par maN+Dal legs par byas la me tog gis brgyan cing khye'u dang bu mo gang yang rung ba khrus byas te /
gos dang rgyan dang ldan pa byin gyis brlab par bya'o / /
de nyid la rdo rje'i phyag rgya btang nas rigs kyi dkyil 'khor dbab cing /
de nyid la bstims la mchod pas mnyes par bya'o / /
de nas gsang sngags 'bum du brjod nas /
byis pa la mtshan ma'i ltas ji ltar snang ba dri bar bya'o / /
yang sangs rgyas rnam par snang mdzad kyi sgo nas /
sa chu me rlung nam mkha' dang / /
khams gsum kun ni thams cad las / /
zhes pa la sogs pas /
rigs kyi sbyor ba dang ldan pas snga ma'i tshul gyis 'byung ba rnam pa lnga las mtshan ma'i ltas blta bar bya'o / /
he ru ka'i ni /
kun du thams cad kun gyi bdag /
'dod pa'i yon tan thams cad dang / /
zhes pas de nyid la brtag par bya'o / /
pad+ma gar dbang gi ni /
pad+mo chags pas rjes chags shing / /
sna tshogs pad+mo kha 'byed pas / /
zhes pa la sogs pa ste de nyid la brtag par bya'o / /
rdo rje nyi ma'i ni /
me tog bdug pa mar me mchog /
spos dang mchod pa thams cad la / /
zhes pa la sogs pa ste de nyid la brtag par bya'o / /
rta mchog rol pa'i ni /
reg dang ma reg rdo rje che / /
ral gri me long mda' gzhu dang / /
zhes pa la sogs pa ste de nyid la brtag par bya'o / /
'o na gang zhig brtag ce na /
bya ba dang ni mi bya dang / /
stor ba dang ni ma stor ba / /
zhes pa la sogs pa dag gi cho ga'i yan lag ni /
las kha tshar ba dag gi gnas skabs gang yang rung ba dag tu'am /
gzugs brnyan gyi dkyil 'khor du slob ma'i don du'am /
sgrub pa dang phrin las kyi dngos grub blang ba'i dus dag tu'ang sbyar bar bya'o / /
rnam par shes pa'i phyag rgya shes pa'i don rnam par bshad pa'o / /
da ni nyi shu gnyis pa bsrung ba thams cad kyi phyag rgya shes pa las dang por rdo rje sems dpa'i sbyor ba bshad de /
rdo rje sems dpa'i dpal sbyor ba / /
ji lta'i gzugs dang dbyibs ldan pas / /
zhes pa la sogs pa gsungs te /
de yang dpal rdo rje sems dpa'i sbyor ba dang ldan pas /
dur khrod dang lha'i gnas dang ma mo'i gnas gang yang rung ba'i thal ba blangs te /
rang nyid kyi sngags kyis bzlas brjod dang ldan par byin gyis brlabs nas /
gang bsrung bar 'dod pa de nyid la thig le'am sor ris gsum du bya'o / /
de ltar sbyor ba dang ldan pas chus bsrung ba dang /
yungs kar gyis bsrung ba dang /
lha dpa' bo gcig pa'i skus bsrung ba dang /
dkyil 'khor rgyas pa'i sbyor bas bsrung bar bya'o / /
de dag gi bsdus pa'i don ni gang gis gang bsrung ba'i phyir /
sngon du tshogs bsags pa la sogs pa'i rim pa dang /
srung ba'i 'khor lo dang ye shes kyi lha la sbyor bar byas nas /
rten rnam pa gsum gang yang rung ba dag mdun du bzhag ste /
rang gi gsang sngags 'bum du brjod pas byin gyis brlabs pa dang /
gang bsrung bar 'dod pa de nyid dkon mchog gsum la skyabs su gsol zhing /
sngags kyis byin gyis brlabs nas de nyid la bsrung bar bya'o / /
gal te rdzas de dag dang mi ldan pa dang /
rang gi ting nge 'dzin gsal bar gyur pa de dag gis ni bsdus pa dang /
rgyas pa'i sbyor ba gnyis kyis bsrung bar bya'o / /
da ni sbyor ba gzhan gyis bsrung bar bya ba'i phyir /
rdo rje sems dpa' dpal sbyor ba / /
sangs rgyas kun bdag sbyor ldan pas / /
zhes pa la sogs pa gsungs te /
rnam snang gi sbyor bas 'khor lo'i phyag rgyas bsrung ba dang /
de bzhin du he ru ka'i phyag rgyas bsrung ba dang /
pad+ma gar dbang gi phyag rgyas bsrung ba dang /
rdo rje nyi ma'i phyag rgyas bsrung ba dang /
rta mchog rol pa'i phyag rgyas bsrung ba'o / /
bsdus pa'i don ni rigs so so'i rnal 'byor la gnas pas /
rang rang gi phyag rgya'i mtshan ma la bsgom pa dang bzlas pa'i cho gas gsal bar byas nas gang bsrung bar bya ba de nyid la gdags par bya'o / /
cho ga'i yan lag ni phrin las bzhi ni gnas skabs kyi rjes su sbyar zhing rigs kyi cho ga'i sgo nas bsrung bar bya'o / /
de dag gi phan yon ni go sla ba'i phyir ma bshad do / /
yang rta mchog gi sbyor ba la ni cho ga bzhin du bshad de /
ye shes kyi dkyil 'khor gshegs su gsol zhing /
dam tshig gi dkyil 'khor bsdus nas /
slar rigs kyi gtso bo'i sku gsal ba la bsrung ba dang /
gang bsrung bar bya ba de nyid bdag nyid kyi sku'am /
lha gang yang rung ba'i nang du zhugs te go cha dang go chings kyi tshul du bya zhing /
rin po che'i dbu rgyan dang /
dar dpyangs kyis brgyan nas dgyes pa'i thal mo lan gsum du brdabs pas brtan par bya'o / /
bsrung ba thams cad kyi phyag mtshan phyag rgya zhes pa'i don rnam par bshad pa'o / /
da ni nyi shu gsum pa thams cad gso ba'i phyag rgya zhes pa las /
dang por nad bsal ba'i cho ga bshad de /
chos sems pa yi tshul ston cing / /
rdo rje khu tshur gnyis dag dang / /
zhes pa la sogs pa ste dang por rims dang /
dug rnam par bsal ba'i phyir rtse gcig pa'i sbyor bas /
rdo rje khu tshur gyi phyag rgya dang zhi ba'i lta bas nad pa'i lus la bya ba cing /
rims dang dug gi gzugs brnyan mi sdug pa gdon par bya ba'o / /
de yang grang ba'i rims la ni sku dang 'od zer dmar po'i tshogs kyis bsrung zhing /
tsha ba'i rims la ni chu shel gyi mdog can gyis so / /
yang nad bzlog cing sdug bsngal med par bya ba'i phyir /
rdo rje rtse gcig pa'i phyag rgya gtsug tor gyi tshul du smin mtshams su bzhag nas /
phyogs mtshams su lta zhing nad dang sdug bsngal thams cad gzhig par bya'o / /
zug rngu med par bya ba ni rdo rje rtse gcig pa skam pa'i phyag rgya de dag 'byin pa ltar mdzad pa'o / /
mig nad zhi bar bya ba ni dpal grub spyan gyi phyag rgya mig la byug pa'o / /
klad nad sel bar bya ba ni rdo rje khu tshur dam pos nad rnams kha'i phyogs su 'dren zhing lha'i sbyor ba dang ldan pas btung ba'o / /
de nyid kyi sngags dang phyag rgya ni ta thA ga ta zhes pa la sogs pa'o / /
bsdus pa'i don ni 'di ltar yin te /
rigs kyi sbyor ba gsal bar byas pas rang nyid kyi sku gsung thugs byin gyis brlabs nas gzhan dag bsrung ba'i phyir /
rang nyid kyi sngags brjod cing so so'i phyag rgya'i sgo nas de dag gi las la sbyar bar bya'o / /
da ni phyag rgyas bsrung ba'i phyir /
g.yas pa yi ni lag pa yis / /
sems dpa'i gtsug tor bcings nas ni / /
zhes pa la sogs pa ste dang por gtsug tor gyi phyag rgyas gzhon nu bsrung ba dang /
sbrul mgo'i gdengs ka'i phyag rgyas dug gi las dag bsrung ba dang /
'khor lo'i phyag rgyas gdon thams cad las thar bar bya ba dang /
rdo rje'i phyag rgyas las thams cad grub par bya ba dang /
de dag gi phan yon bstan pa'o / /
bsdus pa'i don ni sbyor ba la gnas pas rang nyid kyi gsang sngags dag khri'am 'bum du brjod cing /
bsrung ba'i las la sbyor ba'i tshe /
oM rak+Sha rak+Sha hUM zhes pas mtha' sngags su sbyar te bstan pa'i sgo nas /
gang zhig bsrung bar bya ba de nyid bsrung zhing byin gyis brlab par bya'o / /
da ni gso ba'i sbyor ba bstan pa'i phyir /
rdo rje sems dpa' dpal sbyor bas / /
rta rnams thams cad zhon nas ni / /
zhes pa la sogs pas /
dpal rdo rje sems dpa'i rnal 'byor dang ldan pas /
sngags dang phyag rgya dang ting nge 'dzin gyi sgo nas rta gso ba dang /
glang po che gso ba dang /
bya gso ba dang /
shing dgas gso bar bya'o / /
thams cad gso ba'i phyag rgya zhes pa'i don rnam par bshad pa'o / /
da ni nyi shu bzhi pa mtshon cha thams cad kyi phyag rgya zhes pa las dang por dgra cha lnga bstan pa'i phyir /
'khrul 'khor gyis 'phangs ma 'phangs dang / /
de bzhin lag pas 'phangs pa dang / /
zhes pa la sogs pa dang /
phas kyi rgol ba thams cad bzlog cing gzhan gyis mi tshugs par bya ba'i phyir /
mtshon cha lnga'i sbyor bas gzhan dag gzhom par mdzad pa'o / /
de la 'khrul 'khor gyis 'phangs pa ni me sgyogs dang chu sgyogs dang rdo sgyogs la sogs pa'o / /
ma 'phangs pa ni ral gri dang mdung dang rtse gsum pa la sogs pa'o / /
lag pas 'phangs pa ni 'khor lo dang mda' dang rdo la sogs pa'o / /
'phangs nas slad du bzung ba ni zhags pa dang thag mdung la sogs pa'o / /
stobs kyis 'gyed pa ni rkang pa'i phra ba dang lag pa'i khu tshur la sogs pa'o / /
da ni 'bigs pa bcu'i phyag rgya'i sgo nas /
dbyibs dang bde blag sbyor ba dang / /
kun du sbyor dang 'dren dang myur / /
zhes pa la sogs pa gsungs te /
dbyibs kyi phyag rgya dang bde blag gi phyag rgya dang /
sbyor ba'i phyag rgya dang /
kun du sbyor ba'i phyag rgya dang /
'dren pa'i phyag rgya dang /
myur ba'i phyag rgya dang /
'gengs pa'i phyag rgya dang /
'phen pa'i phyag rgya dang /
gsal ba'i phyag rgya dang /
mnan pa'i phyag rgya dang /
sna tshogs pa'i phyag rgya'o / /
bsdus pa'i don ni bsrung ba'i 'khor lo la sogs pa'i dus su he ru ka dang /
rta mchog la sogs pa'i phrin las kyi lha dag gi sgo nas 'bigs pa bcu'i las brtsam par bya'o / /
da ni sbyin pa'i yan lag gi sgo nas las bya ba'i phyir /
rab tu 'phangs dang mnyam par 'phangs / /
de bzhin glog ltar 'phangs pa dang /
zhes pa la sogs pas / /
thabs thams cad kyi phyag rgya dang /
nges par bzlog pa'i phyag rgya dang /
'phrog pa thams cad kyi phyag rgya dang /
de dag gi phan yon bstan pa ste /
de nyid gong ma'i cho ga kun gyi yan lag tu sbyar bar bya'o / /
mtshon cha thams cad kyi phyag rgya zhes pa'i don rnam par bshad pa'o / /
da ni nyi shu lnga pa las thams cad kyi phyag rgya zhes pa'i las dang por rdo rje sems dpa'i ni /
srin lag gnyis kyi nang du ni / /
mthe bong legs par gzhag par bya / /
zhes pa la sogs pa ste rigs kun gyi bdag nyid kyis phrin las la sbyor ba dang /
rdo rje sems dpa'i bsod nams dang ye shes kyi tshogs rgya chen pos phrin las thams cad gcig tu sbyor ba'i phyag rgya dang ldan pas /
dngos grub dang las kyi tshogs thams cad 'gugs shing grub par mdzad pa'o / /
rigs kyi dkyil 'khor gzhan dag gi yang bstan pa'i phyir /
rdo rje khu tshur legs bcangs la / /
bdag gi mthe bong nang du gzhug /
ces pa la sogs pa gsungs te /
rnam par snang mdzad kyi sbyor bas zhi ba'i las bsgrub pa dang /
dpal he ru ka'i sbyor bas drag po'i las bsgrub pa dang /
pad+ma gar gyi dbang phyug gi sbyor bas dbang gi las bsgrub pa dang /
rdo rje nyi ma'i sbyor bas rgyas pa'i las bsgrub pa dang /
rta mchog rol pa'i sbyor bas las sna tshogs bsgrub pa'i don so so'i sngags dang phyag rgya dang /
sbyor ba dang ldan pas rang gi phrin las brtsam par bya'o zhes bya ba'i don to / /
bsdus pa'i don ni sbyin sreg dang /
'khrul 'khor dang /
phyag rgya la brten pa'i phrin las dag brtsam pa'i dus su cho ga'i yan lag sngon du 'gro ba dang bsnyen pa'i rim pa dag rdzogs par byas nas /
so so'i las la sbyor ba'i tshe phyag rgya 'di dag dang ldan par bya'o / /
las thams cad kyi phyag rgya zhes pa'i don rnam par bshad pa'o / /
da ni nyi shu drug pa dpal rdo rje gnon pa'i phyag rgya zhes pa las /
dang por gnon pa spyi'i mtshan nyid las / /
rkang pa brkyang dang gnon pa dang / /
bskum nas 'degs pa'i stabs dag gis / /
g.yas dang g.yon pa'i sbyor ba yis / /
gzugs rnams thams cad mnan par bya / /
rigs kun gyi bdag nyid du gyur pas /
phrin las rnam pa bzhi'i gnon stabs kyi tshul gyis bzhugs shing /
skye 'gro mtha' dag gi pho mo thabs dang shes rab kyi zhabs gnyis kyis mnan cing bzhugs pa'o / /
yang dkyil 'khor gyi gtso bo rnams zhabs kyis mnan pa'i tshul ni /
sdig med stobs kyis ngo mthon du / /
rnam par snang mdzad dpal mnan nas / /
zhes pa la sogs pa gsungs te /
rgyu'i cha la gnas pa dang /
lam gyi cha la gnas pa dang /
'bras bu'i cha la gnas pa dag gi tshul gyis rnam pa gsum du bzhugs te /
dang po'i dbang du rigs kyi gdul bya'i nyon mongs pa de nyid mnan cing de las byung ba'i 'bras bu bskyed cing 'gugs par mdzad pa dang /
gnyis pa'i dbang du rnal 'byor pa dag rigs kyi dkyil 'khor so so'i rjes su slob pa rnams mngon sum du sgo gsum gyi rgyud sbyang zhing /
rigs so so dang mthun pa'i dngos grub dag 'gugs shing gsum par gdul bya'i dbang gis rang nyid dang tha mi dad pa'i bde bar gshegs pa dag zhabs kyis mnan cing /
de dag gi btsun mo dag bkug ste /
longs spyod pa ltar bstan pa'o / /
yang mtshan nyid kyi rgyu 'bras rnams zhabs kyis mnan cing /
'bras bu'i lha mo rnams la longs spyod pa'i phyir /
byang chub pha rol phyin pa dang / /
grub dang gzungs dang sa rnams dang / /
rigs dang phyag rgya rnams mnan nas / /
bdag gis dpyad par de spyod do / /
byang chub kyi phyogs kyi chos sum cu rtsa bdun dang /
pha rol tu phyin pa bcu dang /
yang dag par grub pa dang /
gzungs kyi sgo dang /
sa bcu dang /
rigs dang /
phyag rgya rnams la spyod pa'o / /
yang 'bras bu'i lha mo ni bdun cu ste /
rtsa ba'i rgyud las /
byang chub rnam bcu'i gnas sbyor zhing / /
pha rol phyin bcu'i las rdzogs mdzad / /
grub pa'i phyag rgya bcu spyod pas / /
gzungs bcu'i yon tan tshul 'jug pa / /
sa bcu ye shes mthar phyin cing / /
rigs kyi phrin las bcu yi stobs / /
phyag rgya brjid gnon bcu gsal bas / /
lha mo kun gyi gnas 'jug pa'o / /
zhes pa'o / /
lha mo rnams zhabs kyis mnan cing longs spyod par mdzad pa'o / /
gzhan yang 'jig rten gyi lha 'dre dregs byed rnams zhabs kyis mnan pa'i phyir /
sdig med stobs kyis ngo mthon du / /
dbang phyug dam pa mnan nas su / /
zhes pa la sogs pa gsungs te /
dbang phyug chen po dang /
khyab 'jug dang /
tshangs pa dang /
dga' rab dbang phyug dang /
ma mo'i tshogs dang /
mkha' 'gro ma dang /
gnod sbyin la sogs pa'i lha klu sde brgyad mi'i rgyal po la sogs pa dag gzhan gyis mnan cing de dag gi chung ma'i tshogs la longs spyod par mdzad pa'o / /
gzhan yang 'khor ba dang mya ngan las 'das pa'i chos thams cad zhabs kyis mnan cing de dag gi 'bras bu la longs spyod pa'i phyir /
'gro ba dang ni mi 'gro ba'i / /
dbang po thams cad ma lus pa'ang / /
rnal 'byor bdag gis de mnan nas / /
bdag gi spyad par de spyod do / /
zhes gsungs pa yin no / /
bsdus pa'i don ni /
lam pa rnams kyi phrin las kyi dus su rgyal ba'i dgongs mdzod la yid ches shing /
de'i rjes su bslab par bya ba dang /
'jig rten gyi lha mthu bo che la sogs pa rnams kyi zhen rtog bzlog pa dang /
'bras bu dang phrin las kyi tshul yon tan dang bcas pa bstan pa yin no / /
dpal rdo rje las kyi phyag rgya zhes pa'i don rnam par bshad pa'o / /
da ni nyi shu bdun pa dngos grub kun gyi dbang phyug gi phyag rgya zhes pa las /
rigs drug sbyor ba bzhin du bstan pa'i phyir /
khu tshur snying gar bcangs pa ni / /
bud med phyag rgya de bshad de / /
zhes pa la sogs pa gsungs te /
dpal rdo rje sems dpa'i sbyor bas dngos grub kyi don du bud med kyi khu tshur rang gi snying gar gzhag cing /
g.yon pa dril bu dku'i gnas su brten nas /
slar yang g.yas pa'i phyag rgyas rdo rje rtse lnga pa gyen du gsor zhing bstod pa'i tshul gyis 'dzin pas ni bud med thams cad dbang du 'gyur zhing las thams cad sbyor bar byed do / /
yang rnam par snang mdzad kyi sbyor ba'i phyag rgyas sa 'og ma dag 'phar bar mdzad pa dang /
dpal he ru ka'i sbyor ba'i phyag rgyas rdo rje sgyu ma'i dbang phyug ma dag phyung ba dang /
pad+ma gar gyi dbang phyug gi sbyor ba'i phyag rgyas chos thams cad dag cing dga' ba'i tshogs sbyor bar mdzad pa dang /
rdo rje nyi ma'i sbyor ba'i phyag rgyas bsam pa thams cad yongs su rdzogs par mdzad pa dang /
rta mchog gi sbyor ba'i phyag rgyas dbang phyug dam par mdzad pa'o / /
sbyor ba'i yan lag ni bsnyen pa dang /
nye ba'i bsnyen pa dang /
sgrub pa dag rdzogs par byas nas sgrub pa chen po'i skabs su so so'i phyag rgya dang ldan pas dngos grub kyi las la sbyar bar bya'o / /
dngos grub kun gyi dbang phyug gi phyag rgya zhes pa'i don rnam par bshad pa'o / /
kun du sna tshogs kyi dam tshig ni phyag rgya'i tshogs nyi shu rtsa bdun dang /
de las byung ba'i phyag rgya phra mo sna tshogs kyi tshul dang ldan pas dam tshig tu gnas pa'o / /
rtog pa dgu pa'i don rnam par bshad pa'o / /
gang zhig gzhi'i chos lta ba'i bye brag dang /
lam gyi phan yon dag dang de nyams su blang ba'i thabs dang lam rnam pa gnyis po dag bsgrub pa'i thabs dag bstan nas /
de las byung ba'i 'bras bu ni / /
'jig rten 'di'i dbang du las phra mo dag gi dngos grub dang thun mong gi las sbyor ba dag las byung ba'i grub pa brgyad la sogs pa bstan pa dang /
'jig rten pa'i dman pa'i las sna tshogs pa rnams mchog tu gyur pa'i dngos grub mdzad pa dang bcas pa'i tshul bstan pa'i phyir /
le'u bzhi pa dang dpal rdo rje las kyi phyag rgya dang /
le'u bcu pa'i don bzhin du 'bras bu mdzad pa dang phrin las bcas pa bstan pa yin no / /
de la le'u dang po mnyam sbyor gyi sgo nas /
bdag nyid sangs rgyas thams cad dang / /
dpa' bo thams cad bdag yin no / /
zhes pa la sogs pa'i tshigs su bcad pa gnyis su gsungs pa'i don rnam par bshad pa'i phyir /
'bras bu'i mtshan nyid bstan pa las /
dbang por bshad par dam bca' ba ni /
de nas kun du sna tshogs kyi / /
phyag rgya zhes pa'i sgrub pa 'di / /
kun du sna tshogs sbyor ba yis / /
kun du sna tshogs bshad par bya / /
sku drug lhun gyis grub pa'i tshul de nyid kyis /
sna tshogs su rnam par 'phrul pa las gdul bya'i snang ba ji lta ba bzhin du /
kun du sna tshogs kyi phyag rgya'i bye brag dag shes shing /
sgrub pa'i mthus lam pa'i 'gro ba dag de dang mthun pa'i 'bras bu gsal ba ltar snang zhing /
de nyid kyi sgo nas mdzad pa'i phrin las kun du sna tshogs su sbyar bas sems can gyi don du sna tshogs pa ltar snang ba dag bshad par bya'o zhes pa'o / /
de'i don bzhin du bshad pa las /
dang po sbyor ba dang ldan pa gar thabs kyi phyag rgya dgrol ba'i phyir /
smin ma mig dang so dang mchu / /
kha dang lus dang rkang lag gis / /
cha lugs bzhin du gar byed pa / /
phyag rgya thams cad yongs su dgrol / /
dpal rdo rje sems dpa' sbyor ba'i gar thabs kyis 'gro ba'i don du phrin las sna tshogs la snyoms par zhugs te smin ma dang mig la sogs pa'i sgo nas gar thabs 'od zer spro zhing /
phyag rgya'i dkyil 'khor dag 'gro ba'i don du dbyung zhing dgrol bar mdzad pa'o / /
yang dkyil 'khor bsgom pa'i don bzhin du bsgrub pa'i phyir /
rdo rje sems dpa' dpal sbyor ba / /
lha mo kun dang 'dus pa ni / /
zhes pa la sogs pa gsungs te /
dpal rdo rje sems dpa' lha mo'i tshogs dang mi 'bral zhing /
longs spyod par mdzad pa ni /
kun du sna tshogs skal ba bzang po yin te /
sngon du dkyil 'khor bsgom pa'i don du bde ba'i dngos grub 'grub par 'gyur ba'o / /
yang tshigs su bcad pa 'di gnyis rjes su 'jug pa'o / /
de dag gi don du yang bstan pa ste /
lha bsgom pa dang /
ye shes kyi dkyil 'khor spyan drangs shing gshegs su gsol ba dang /
dkyil 'khor bsdu zhing phyag rgya dgrol ba dang /
srung ba'i cho ga dag la yang sbyar te /
rgyal ba'i bka'i don la ni dgongs pa du ma'i mtshan nyid can te /
de dag nyams su blangs shing spyod pa'i mthu 'di dag 'grub par 'gyur ro zhes pa'o / /
de dag gi phan yon ni tshigs su bcad pa gcig gis bstan te go sla'o / /
yang 'bras bu'i ngo bo de dag ji ltar 'byung ba'i 'brel tshul bstan pa'i phyir /
sangs rgyas kun dang mnyam sbyor bas / /
sangs rgyas kun dang mnyam par 'gyur / /
zhes pa la sogs pa'i tshigs su bcad pa gnyis gsungs pa las /
dang por lta ba'i mtshan nyid sangs rgyas gnyis dang mnyam par sbyor bas rtogs shing gsal bar byas te /
de'i don sgrub pa'i thabs lam gyi chos dag nyams su blangs na de dang mthun pa'i 'bras bu gsal bar 'grub pa'o / /
de nyid ji lta bu zhe na /
yon tan mdzad pa dang bcas pa'i tshul gyis snang ba ste /
lta bas mi ngoms pa yi sku / /
thams cad bdag nyid ston par mdzad / /
ces pa la sogs pa'i tshigs su bcad pa gnyis gsungs te /
bde bar gshegs pa'i sku drug rnam par bkod pa yon tan rin po che'i tshogs kyis brgyan cing /
lta bas mi ngoms pa'i sku gdul bya'i rgyud ston par mdzad nas legs pa'i 'bras bu dang bde ba'i lam dang /
sna tshogs kyi dngos grub dag sbyin zhing legs so zhes pa la sogs pa'i gsung brjod de /
dngos grub kyi mchog gi bar du thams cad stsol bar mdzad pa'o / /
yang /
rang nyid mchod pa'i cho ga ni / /
dbang po kun la byung ba yi / /
mchod pa'i sprin ni thams cad kyi / /
bkod pa rab 'byam tshogs rnams kyis / /
thams cad bdag nyid mchod par mdzad / /
sku dang ye shes thams cad la mnga' brnyes shing /
kun gyi bdag nyid du gyur pas /
sangs rgyas kyi che ba'i yon tan brgyad cu dang /
phrin las sum brgya drug cu dag rgyud la rdzogs par dbang po'i yul dus mtha' dag mchod pa'i sprin bkod pa rab 'byam sna tshogs par gyur te /
bdag dang gnyis su med pa'i tshul gyis longs spyod par mdzad pa'o / /
yang phyag rgyas gdab pa'i phyir /
dpal ldan g.yon pa 'gying dang bcas / /
dpal ldan lag pa g.yas pa yi / /
zhes pa la sogs pa'i tshigs su bcad pa gsum gyis phan yon dang bcas par bstan pa las /
phyag rgya'i cha lugs gsal bar gnas shing dngos grub la sogs pa'i las mtha' dag la sbyor zhing rgyas gdab pa'i tshul gyis /
g.yon pa dril bu'i phyag rgya dku'i gnas su 'jog cing g.yas pa pad+ma'i khu tshur dpral bar 'jog cing mig gi lta ba gyen du bteg nas /
dngos grub kyi gnas la 'jug par bya'o / /
'di nyid 'bras bu'i gnas skabs su bstan pa ci'i phyir gsungs she na /
mdzad pa ji bzhin gyi tshul gyis de'i gnas la 'jug pa'i phyir ro / /
pad+mo gyen du 'phar ba'i spyan / /
zhes pa ni chos thams cad rnam par dag pa'i sgo nas dngos grub kyi las thams cad la gzigs pa'i tshul gyis phyag rgya dang phyag rgya'i lan dag rnam par bstan pa'o / /
da ni phan yon las dang por nges par lung mi 'gyur ba'i mtshan nyid bstan pa'i phyir /
sangs rgyas thams cad 'dus pa yis / /
rtag tu dpag med tshe dang ldan / /
nam mkha'i dbyings kyi mtha' klas pa'i / /
bden pa'i tshig ni rab tu smra / /
nges pa'i theg pa'i sgo nas sangs rgyas bde bar gshegs pa sras dang bcas pa rnams kyis stong gsum gyi stong chen po'i 'jig rten 'di dag rgyas par bkang nas /
rtag tu 'gyur ba med pa'i sku dang gsung dang thugs kyis theg pa chen po'i don 'bras bu rdo rje theg pa'i bden pa'i tshig rgyud sna tshogs bshad par mdzad pa'o / /
yang rgyud dang dkyil 'khor gyi yon tan brjod pa las 'das pa'i don bstan pa /
de'i phyir tshigs su bcad pa gcig gsungs te go sla'o / /
yang 'bras bu rang chas su gnas pa gsang ba'i mtshan nyid dang bcas pa bstan pa ni /
mthu dang rang bzhin dag gis 'grub / /
ngo bo nyid kyis rtag tu 'grub / /
so sor rjes su 'grub bde ster / /
'di ni gsang mchog mchog gi mchog /
bsod nams dang ye shes kyi tshogs rnam pa gnyis bsags pa'i mthu dang /
'bras bu'i rang bzhin du chos thams cad ye nas gnas shing ngo bo nyid kyis de nyid gsal bar byas pa'i stobs las byung bas /
las mthun pa'i 'bras bu so so'i rjes su gang sgrub pa dang /
sgrub pa'i sgo nas bde ba'i ye shes mchog skye bar 'gyur bas gsang ba'i theg pa thams cad kyi don mchog gi mchog tu gyur pa'o / /
gzhan yang rtog pa thams cad dang bral ba'i rgyal ba ni mdzad pa ci yang mi mnga' ste /
sna tshogs kyi rgyud dang rigs dang /
phrin las dang dkyil 'khor ston par mdzad kyang der 'dzin gyi kun du rtog pa dang bral ba'i phyir ro / /
des sems can don phyir las rnams sbyong ba dang / /
rnam par sbyor ba rgyal ba yongs mi mdzad / /
ces pa la sogs pa'i tshigs su bcad pa phyed dang gnyis gsungs pa yin no / /
gang zhig de lta bu'i don rtogs pa de nyid ni yon tan thams cad kyi 'byung gnas yin par bstan te /
gang zhig rang gi bde bas bde bsgrub pa / /
dngos grub mchog gis da ni brtan par mdzad / /
rang nyid kyi rnam pa ci sbyin par gsal ba'i mthus dngos grub kyi mchog brtan par 'gyur te /
sku gsung thugs kyi dngos grub rtag tu zhugs pa yin no / /
de dag gis ni phan yon gyi don rnam par bshad pa'o / /
da ni rtsa ba'i rgyud kyi rtog pa tha ma las gsungs pa bzhin du bstan pas dad cing dgyes nas yi rang ba la gtso bo dgyes par mdzad pa'i phyir /
kun du sna tshogs pas ni de skad gsungs / /
bcom ldan de bzhin gshegs pa rtag tu dgyes / /
rang nyid la rang nyid dam pa'i tshul gyis thugs kyi dkyil 'khor nas dgongs pa'i don ji bzhin pa dpal gyi mgur nas phyung zhing /
ljags kyi pad+ma la bkram ste tshems bzang po bzhi bcu rtsa gnyis kyi bar nas tshangs pa'i gsung dbyangs su ston pa dang /
rang nyid kyi thugs dam par gyur pa'o / /
de yang rtsa ba'i rgyud las bstan pa rnam pa gnyis kyi tshul du gtad pa mdzad nas ngo mtshar gyi 'dzum pa chen pos 'khor gyi mdangs phyung zhing /
a la la bstan pa'i snying po 'di mchog tu gyur pa'o / /
de ci'i phyir zhe na /
zab pa dang rgya che ba gnyis su med pa'i tshul du ston par mdzad cing zhes pa la sogs pa gsungs so / /
de'i rjes su 'khor gyi tshogs dag gis kyang mchod pa dang bskor ba la sogs pa dag byas shing mngon par bstod pa de'i phyir /
rdo rje sems dpa' dpal gyis legs gsungs la / /
mngon par bstod cing rab tu dgyes par 'gyur / /
zhes gsungs pa yin no / /
kun du sna tshogs skal ba bzang po dam tshig gi rtog pa zhes pa ni sku drug ka lhun gyis grub pa'i rang bzhin sangs rgyas de nyid 'khor ba dang mya ngan las 'das pa'i bdag nyid chos thams cad kyi 'byung gnas dang rang bzhin du bzhugs pas /
sna tshogs kyi skal ba bzang po yin la /
shrI'i sgras yon tan gyi tshogs thams cad dang bral ba med cing /
de nyid dam tshig gi tshul gyis gzhan la yang ston par mdzad pa'o / /
le'u bcu pa'i don rnam par bshad pa'o // //
dpal ldan rgyal ba kun gyi bdag nyid sku / /
srid dngos thog mtha' med pa'i sems dpa' mchog /
rigs mang dkyil 'khor sna tshogs 'byung ba'i gnas / /
mgon mchog thugs rje'i bdag po rmad du byung / /
dgongs pa'i bcud rdzogs gsang ba rgya mtsho'i rgyud / /
shin tu brtag dka' mun khams 'od kyi rin chen gzugs / /
du ma'i rtog bcom cho ga kun ston pa / /
bde chen phyag rgya ngo mtshar rmad du byung / /
skyabs mdzad thugs gnyis nyi zer rim shar 'dra / /
blo yi mun sel rin chen zur mang gsal / /
legs bshad tshul mang mkhas pa'i spyod yul yin / /
rnam par bshad las 'gal med rmad du byung / /
phyi dus rtog mang blo gros mtha' yas rnams / /
legs bshad rgyal ba'i gsung la'ang mgu dka' ba / /
bdag la brten te sgro skur smod 'dzugs 'gyur / /
de dag sgrib bsags dri ma dag gyur cig /
rdul bral gangs ri rin chen lhun po'i rgyan / /
skar tshogs zla rgyas nyi ma'i 'od mdangs kyis / /
mi mthun phyogs bral legs pa'i lam zhugs te / /
mtshungs med 'khor los sgyur rgyal gnas thob shog /
dpal sangs rgyas thams cad dang mnyam par sbyor ba mkha' 'gro sgyu ma'i mchog gi don rnam par bshad pa zhes bya ba /
dpal u rgyan gyi mkhas pa chen po 'dzam bu gling gi nyi ma dang 'dra ba /
dngos grub thob pa'i slob dpon rgyal po chen po brgya byin sdong pos mdzad pa rdzogs so // //
rgya gar gyi mkhan po bid+yA ka ra siM ha dang /
zhu chen gyi lo tsA ba ban+de lha'i rin po ches bsgyur cing zhus te /
skad gsar chad kyis phyis legs par gtan la phab pa //
