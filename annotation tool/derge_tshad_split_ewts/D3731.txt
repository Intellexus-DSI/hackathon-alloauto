@## / /
rgya gar skad du /
ma hA rA dza bi rU pa kA ya karma kalpa sA d+ha naM /
bod skad du /
rgyal po chen po rnam thos sras kyi las brtag pa'i sgrub pa'i thabs /
dpal phyag na rdo rje la phyag 'tshal lo / /
thugs gtso phyag na rdo rje yis / /
dngos su lung bstan byin brlabs pa'i / /
spyod mdzad chos kyi rdo rjes ni / /
grags 'dzin la sogs pha rol te / /
cho gas bsad sogs las rnams ni / /
bla ma brgyud pa las byung ba'i / /
gnod sbyin rgyal po gtsor gyur pa'i / /
stong phrag brgyad dang gnyis lhag pa'i / /
de sgrub cho ga bshad par bya / /
dpal ldan khro rgyal rdo rje can / /
sngon 'gro rdzogs pa'i rnal 'byor pas / /
lha tshogs gdug pa gzhom pa'i phyir / /
dang por cho ga la 'jug bya / /
ske tshe nyungs kar dug sna tshogs / /
bong bu'i chu dang sbangs sogs dang / /
tsha dang gdug pa'i tsher sbangs chus / /
hUM brjod sa gzhi legs par byug /
kho ra tsher ma can gyi shing / /
nam phyed byang bltas me tog blang / /
tshom bu dgur ni legs par dgod / /
khrus byas bsrung ba bdun byas la / /
sems dpa'i skyil krung bde stan la / /
byang du mngon phyogs 'jug par bya / /
de nyid rigs kyi me tog dang / /
sna tshogs dug phye mi rus phye / /
legs par sbyar ba'i de bzhin spos / /
mi rkang las byung mar me dang / /
sA lu dmar po sha lnga sogs / /
gcig tu byas pa'i lha bshos dang / /
mi dang bong bu'i dri chu dang / /
rma bya'i sgro dang ku shar bcas / /
bsang gtor dri yi chu dang ldan / /
sngags rgyal bcu gsum pa bzlas bya / /
phyogs mtshams kun du bsang gtor bya / /
de nas bdag nyid rnal 'byor pa / /
gdong bkrus nas brtsams sgrub thabs gzhung / /
bdag nyid cho ga rdzogs byas la / /
yi ge bcu gsum bzlas pa ni / /
'bum phrag gcig tu bzlas byas la / /
snying gar yi ge bsams pa las / /
'od zer byang du rab 'phros te / /
gnod sbyin bye ba 'bum gyi gtso / /
klu chen brgyad kyis bskor ba yi / /
rnam thos rgyal po spyan drangs te / /
mdun gyi dkyil 'khor steng du ni / /
rim pas legs par bzhugs par bsam / /
de la bsang gtor nas brtsams te / /
gong gi mchod pa'i rim pa yis / /
yi ge gsum dang ldan pa rnams / /
rgyal po 'khor bcas legs par mchod / /
oM a mr-i ta kuN+Da li ha na ha na hUM phaT /
de la mchod pa'i yi ge ni / /
so sor legs par sbyar te dbul / /
spyi gtsug lkog ma snying ga yi / /
yi ge gsum gyi 'od zer gyis / /
rgyal po 'khor dang bcas pa rnams / /
'od zhu sa bon rang bzhin bya / /
de la rang sngags bskor ba dmigs / /
'od kyis gdug pa bcom byas te / /
slar bsdu hUM sogs la thim nas / /
rgyal chen 'khor bcas yongs su rdzogs / /
klu rnams yi ge phuHlas bskyed / /
de nyid rgyal po chen po ste / /
sku mdog sngon po gzi brjid can / /
zhal gcig pa la phyag gnyis pa / /
khro gnyer mche ba cung zhig gtsigs / /
cod pan sbrul mgo chun 'phyang lding / /
phrag gong g.yas g.yon nyi zlas mtshan / /
nyi ma 'bum gyi gzi brjid can / /
seng ge la sogs 'jigs pas mtshan / /
sku las nam mkha' gang bar 'phro / /
g.yas na rdo rjes rab mtshan pa'i / /
dbyug pa ba dan bcas pa 'dzin / /
g.yon pa phyag na sku gdung 'dzin / /
klu rnams gdug pa'i rang lus 'chang / /
gnod sbyin srin po'i gzugs rnams ni / /
nam mkha'i sprin tshogs bzhin du bsam / /
thugs ka'i sa bon las 'phros pa'i / /
'od kyis rgyal po rnam thos sras / /
'khor dang bcas pa bkug nas ni / /
mdun gnas dkyil 'khor dag la bstim / /
de nas bsang gtor nas brtsams te / /
gong gi sngags kyis mchod pa dbul / /
gong gi gtor ma'i cho ga bzhin / /
legs par byin gyis brlabs nas ni / /
oM badzra bi ru rA ga /
ku be ra At+ma ka /
ma hA yak+Sha rA dza /
aSh+Da nA ga bi ra bai ka sarba yak+Sha pa ri wA ra i daM ba liM gr-i hA n+tu /
sa ma ya rak+Sha n+tu /
ma ma sid+d+hiM phra ya ts+tsha /
ma ma sarba karma /
sA d+ha a mu ka mA ra ya hUM phaT sA hA /
yi ge bco lnga sngags la ni / /
btags te gtor ma dbul bar bya / /
de nas bdag nyid bsrung bar bya / /
gser la sogs pa'i rdzas rnams la / /
hUM ngam khroM gyi phyi rol du / /
yi ge bcu gsum bskor bar bya / /
nyungs kar dang bcas spyi bor gzhag /
gla rtsi ba yi rnam lnga la / /
gos sngon can gyi sngags bzlas te / /
mgo lus khyab par byugs la bsrung / /
de nas rten 'brel sngags kyis ni / /
lus la go cha dgod par bya / /
spyi bo klog ma snying ga ru / /
kha dog gsum ldan yi ge bsam / /
so sor sngags kyis bskor bar bya / /
thugs kar zla ba la gnas hUM / /
de la sngags kyis yongs bskor te / /
lce la rdo rje sbu gu bsam / /
spro bsdu'i sngags kyi bzlas pa ni / /
rgyal po'i thugs kar dmigs la bzlas / /
dal min myur ba ma yin dang / /
gsal min mi gsal ma yin par / /
rtse gcig sems kyis bzlas par bya / /
oM nI lA m+ba ra d+ha ra badzra pA Ni ma hA yak+Sha rA dza ku be ra bi ru rA ga sid+d+hi m+me phra ya ts+tsha hUM hUM hUM phaT /
'di brjod bsnyen pa 'bum phrag gcig /
rdzogs nas rmi ltas 'byung ba ste / /
chu bo skams dang sbrul mthong ngam / /
sbra khyim nags la me mched mthong / /
sog po srin pos bskor ba yi / /
dbus na gnas pa mthong ba'am / /
seng ge la sogs gcan gzan tshogs / /
mdun 'dus gus par mthong ba na / /
de nas las sbyor brtsam par bya / /
gnas gsum thig le byas nas su / /
gong gi bsrung ba'i chog rnams / /
bsrungs te byin gyis brlab par bya'o / /
dur khrod rdo leb thog tu ni / /
sna tshogs rdo rje bris byas la / /
steng du dug dang lan tshwa dang / /
khrag dang chu 'gram gnyis kyi sa / /
rkang rjes sa la sogs pa la / /
bsgrub bya'i gzugs sam gdug pa'i gzugs / /
rang gzugs mtshan nyid ldan par bya / /
dgug dang bcing ba la sogs pa'i / /
bsad pa'i cho ga byas nas ni / /
de la sbyin sreg brtsam par bya / /
me thab gru gsum thab khung la / /
zur la khru re'i tshad yod de / /
zabs su khru phyed la sogs la / /
sbyin sreg cho gar gsungs pa bzhin / /
thab kyi mtshan nyid shes par bya / /
de yi dbus su mchod rten ni / /
dur khrod tshon ni nag pos bris / /
de dbus rdo rje dbyug pa ni / /
ba dan rtse lngas mtshan par bya / /
de yi phyi rol phyogs mtshams su / /
kha dog nag po sbrul brgyad bri / /
gzhan dag dkyil 'khor phyag mtshan rnams / /
sbyin sreg cho gar shes par bya / /
tsher ma dug shing khru gang la / /
dbus su zur gsum brtsig bya ste / /
mi skra'i skud pas bcing bya yis / /
tsher ma khru gang dbus su gzhag /
de nas mngon spyod rdzas rnams gzhag /
sreg rdzas ling+ga gnyis su bya / /
dug dang khrag dang ske tshe dang / /
yungs kar chu 'gram gnyis kyis / /
rkang rjes sa dang da du ra / /
bra'o sran ma mi rus phye / /
byang du mgo bstan shi ba'i skras / /
kun la bsreg pa byas nas ni / /
dug shing tsher ma sor brgyad la / /
khrag dang dug chus sbags pa yi / /
de yi yam shing dbul bar bya / /
rus phye la sogs mchod pa rnams / /
gong du gsungs pa bzhin du bya / /
de nas me ni sbar bya ste / /
dbus su rgyal po chen po ni / /
klu dang gnod sbyin tshogs bskor ba'i / /
thams cad rdzogs par bsam par bya / /
rang bzhin rgyal po bkug la bstim / /
sku stod khwa dang 'ug pa dang / /
gcan gzan 'jigs tshogs spro bar bya / /
rked par gnod sbyin 'jigs pa'i gzugs / /
mtshon cha sna tshogs 'dzin pa spro / /
sku smad seng ge la sogs pa / /
gcan gzan 'jigs pa'i tshogs su spro / /
de dag gzugs kyis bsgrub bya dang / /
bgegs kyi tshogs rnams bkug byas te / /
gong gi ling+gar bstim pa dang / /
nam mkha' dum bur gtubs nas ni / /
gnod sbyin rgyal po'i zhal du dbul / /
dug dang khrag la sogs pa ni / /
bdun nam nyi shu rtsa gcig bar / /
gong gi rdzas rnams dbul bar bya / /
oM badzra bi rur ka ku ba ra ma hA yak+Sha rA dza /
che ge mo a na la ha na sarba du Sh+TA na /
sarba b+ha smi ku ru che ge mo mA ra ya hUM phaT /
des ni sbyin sreg dbul bar bya / /
gnod sbyin rgyal po'i phyag rgya yis / /
stong phrag gcig tu bsreg par bya'o / /
thal ba lan tshwa ske tshe dang / /
dug dang khrag gis sbrus nas ni / /
bsgrub bya'i gzugs ni khru gang tshad / /
legs par byas pa'i snying ga ru / /
'khor lo rtsibs ni bcu gnyis pa / /
'khor lo de yi lte bar ni / /
hUM gnyis bar du ming bkod de / /
de yi lte ba'i mu khyud la / /
yi ge bcu gsum dgod par bya / /
phyi rol rtsibs ni bcu gnyis la / /
badzra bi rU ra ka ma hA yak+Sha ku be ra /
yi ge de la bsgrub bya dang / /
gsad pa'i yi ge gdags par bya / /
mchod pa snying gar gdags par bya / /
dug la sogs pa'i rdzas rnams kyis / /
gzugs la legs par byug par bya / /
de yi steng du rdo leb la / /
rdo rje rgya gram bris nas ni / /
ling+ga'i snying gar gzhug par bya / /
de yi steng du mchod rten ni / /
sngon po khru gang tshad du brtsig /
bum par rgyal po chen po yi / /
gsad pa'i sngags ni bris te gzhug /
slob dpon chen po 'gro bzang snying pos mdzad pa'i rnam thos sras kyi drag byed kyi cho ga rdzogs so // //
rgya gar dbus kyi paN+Di ta chen po te dza de ba dang /
bod kyi lo tsA ba dge slong zangs dkar 'phags pa shes rab kyis bsgyur ba'o / /
[ ]
