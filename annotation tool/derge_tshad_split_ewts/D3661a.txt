[{Da}]yang na sgrub thabs ras ris kyi cho ga las bsgom par 'dod na /
sngar bshad pa'i cho ga dang /
de bzhin du rang gi snying gar zla ba'i dkyil 'khor /
de'i steng du yi ge maM zhes bya ba /
yi ge a dang thig le dang ldan pa'i snying po'i mchog bsams la /
de nas 'od zer sna tshogs pa spros pa las byung ba des /
bla ma dang yang dag par rdzogs pa'i sangs rgyas dang byang chub sems dpar bsams la /
mchod pa lnga la sogs pa byas nas /
chos bdag med par bsgom par bya ste /
oM swa b+ha wa shud+d+haHsarba d+harmAHswa b+hA wa shud+d+ho\u0f85haM /
zhes bya ba'i sngags kyis de ltar lhag par mos par byas pas /
khams gsum pa 'di dag mig yor tsam du shes par byas la /
de'i sa bon las byung ba'i a shwa ka'i yal ga /
de'i steng du yi ge maM de thams cad yongs su gyur pa las rje btsun lha mo de'i skur bdag nyid bsam pa ni /
yum lha mo 'od zer can sku mdog 'dzam bu chu bo'i gser ltar shin tu ser ba /
sku'i 'od zer nyi ma ltar 'bar ba /
spyi bor mchod rten gyis brgyan pa /
na bza' dmar po dang /
sku stod tshi gu can gyi zhing chung du bsnams pa /
gdu bu sna tshogs dang /
rgyan thams cad kyis brgyan pa /
sor gdub dang /
rna rgyan dang /
'og pag dang /
g.yer kha dang /
zhabs gdub kyi sgra 'khrol ba /
zhal gsum pa /
spyan gsum pa /
phyag brgyad pa /
'od zer gyi phreng ba 'bar ba /
me tog ban+d+hu ka dang /
rgya skyegs kyi mdog 'dra ba 'phro ba /
spyi bor rnam par snang mdzad kyis mnan pa /
a shwa ka'i phreng bas dbu la brgyan pa /
phyag g.yas na rdo rje 'od 'phro ba dang /
khab dang /
lcags kyu dang /
mda' gsor ba la dgyes pa /
phyag g.yon zhags pa dang /
gzhu dang a shwa ka'i yal ga dang /
skud pa bsnams pa /
zhal dang po zhi ba /
zhal ras rgyas pa /
gser sbyangs pa ltar shin tu ser ba /
spyan shin tu rgyas pa /
zhal gyi sgros li khri'i rdul gyis btsos pa 'dra ba /
sgeg pa'i nyams kyis gnas par gyur pa /
zhal g.yas pa pad+ma rA ga ltar shin tu dmar ba /
'od zer bzang po 'bar ba 'phro ba /
zhal g.yon pa phag gi gdong 'phro ba dang bcas shing mi sdug pa /
mche ba rnam par gtsigs shing 'jigs su rung ba /
in+d+ra nI la'i mdog 'dra ba /
nyi ma bcu gnyis dang 'od mnyam pa /
smin ma bsdus shing khro gnyer dang ldan pa /
mche ba gtsigs pa 'jigs pa rnams kyang 'jigs par mdzad pa'o / /
dbu la bcom ldan 'das rnam par snang mdzad sku mdog gser sbyangs pa ltar shin tu dag pa /
byang chub mchog gi phyag rgya can /
ral pa dang thor tshugs mnga' bar bzhugs pa /
gzhal yas khang mchod rten gyi dbyibs la shing a shwa ka'i me tog gis khyab pa'i nang na /
phag gi steng na g.yon brkyang ba'i gnas pas bzhugs pa /
gzhon nu ma dar la bab pa'i tshul can /
shing rta'i 'og na ha las byung ba'i rlung gi dkyil 'khor gyi steng na /
gza' chen po sgra gcan 'dzin nyin mo nyi ma 'dzin pa mtshan mo zla ba 'dzin gnas pa /
lha mo bzhis yongs su bskor bar bdag nyid bsgom par bya'o / /
de'i mdun du /
oM mA rI ts+yai bat+tA li /
ba dA li /
ba rA li /
bA rA hA mu khi /
A kaR+Sha ya dzaHswA hA /
zhes bya bas lha mo sku mdog dmar ba zhal gcig pa /
phag gi gdong pa can spyan gsum pa /
phyag bzhi pa g.yas na khab dang rdo rje bsnams pa /
g.yon na gzhu dang a shwa ka'i yal ga bsnams pa /
zhing chung du stod g.yogs dmar po bsnams pa /
rtog pa las gsungs pa'i cho ga yid la gang zhig sgrub par 'dod pa'i bud med 'gugs par mdzad pa'o / /
de bzhin du g.yas su /
oM mA rI ts+yai bat+tA li /
ba dA li /
ba rA li /
bA rA hA mu khi /
sarba duSh+TA naM /
pra duSh+TA naM /
mu khaM ban+d+ha ban+d+ha hUM swA hA /
lha mo sngar bshad pa'i na bza' dang rgyan dang gzugs dang ldan mod kyi /
'on kyang 'di ni sku mdog ser ba /
g.yas na a shwa ka'i yal ga dang khab bsnams pa /
g.yon na zhags pa dang rdo rje bsnams pa /
gdug pa rnams kyi kha dang mig 'tshem par mdzad pa'o / /
de bzhin du rgyab tu /
oM mA rI ts+yai bat+tA li /
ba dA li /
ba rA li /
bA rA hA mu khi /
sarba duSh+Ta naM /
staM b+ha ya baM swA hA /
zhes bya bas lha mo 'di yang na bza' dang rgyan la sogs pa sngar dang 'dra mod kyi /
'on kyang phyag g.yas na rdo rje dang khab g.yon na gzhu dang a shwa ka'i yal ga bsnams pa /
sku mdog in+d+ra nI la lta bu gdug pa can thams cad rengs par mdzad pa bsgom par bya'o / /
g.yon du /
oM mA rI ts+yai /
bat+tA li /
ba dA li /
ba rA li /
bA rA hA mu khi /
sarba satwa na me pa sha ma nA ya hoHswA hA /
zhes bya bas lha mo 'di yang na bza' dang rgyan la sogs pa snga ma dang mthun mod kyi 'on kyang sku mdog nyi ma 'char ka 'dra ba /
phyag g.yas na mda' dang rdo rje bsnams pa /
g.yon na gzhu dang a shwa ka'i yal ga bsnams pa /
sems can thams cad la rjes su chags par mdzad pa bsgom par bya'o / /
de nas rdo rje lcags kyu ma la sogs pa'i sngags dang phyag rgyas dgug pa la sogs pa byas la /
ye shes sems dpa' dang dam tshig gi lha gcig tu bya'o / /
de nas bzlas brjod bya ba'i sngags ni 'di'o / /
oM mA rI ts+yai oM mAM hUM hUM phaT phaT swA hA /
zhes ci nus bzlas la sngar bshad pa'i cho gas gnas par bya'o / /
'od zer can gyi sgrub thabs byas pa las / /
bdag gis dge ba'i rtsa ba gang bsags des / /
sems can thams cad 'od zer can gyi ni / /
ye shes dri med gnas thob shog /
lha mo 'od zer can gyi sgrub thabs slob dpon kun dga' snying pos mdzad pa rdzogs so / /
lo tsA ba rin chen bzang pos bsgyur cing zhus te gtan la phab pa'o //
[ ]
