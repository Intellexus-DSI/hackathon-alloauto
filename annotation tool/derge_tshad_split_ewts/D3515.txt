@## / /
rgya gar skad du /
e ka dzA TI sA d+ha naM /
bod skad du /
ral pa gcig ma'i sgrub thabs /
ral pa gcig ma la phyag 'tshal lo / /
sgrol ma bdud rnams skrag mdzad lha mchog rnams kyis kun tu yang dag mchod / /
'jig rten rnams kyi phan mdzad snying rje mtshungs ldan rnam pa mang po yis / /
skye bo 'khor ba'i 'jigs las skyob mdzad gus btud 'gro rnams snang mdzad ma / /
rtag tu 'jigs pa sel mdzad gang rnams srung mdzad yum de rgyal gyur cig /
ral pa gcig ma las byung ma / /
de ma thag tu 'grub 'gyur te / /
de shes pas kyang da ltar du / /
de yis las kun rab sgrub byed / /
oM zhes yi ge brjod pa yis / /
rtag tu stong pa nyid du bya / /
de bzhin yi ge brjod pa yis / /
sna tshogs pad+ma bsgom par bya / /
sna tshogs pad+ma'i dbus su ni / /
tAM yig ces pa bsgom par bya / /
bsgom bya thod pa dkar po la / /
hUM yig de yi dbus su ste / /
de ni grol zhing sngon po la / /
'od zer sngon por mtshungs par ldan / /
de yi yongs gyur sbyor ba yis / /
bdag gi sems kyi rang bzhin te / /
bsgom bya de yi skad cig las / /
lha mo mig sman 'od mtshungs gnag /
phyag bzhi spyan ni gsum pa ste /
dmar zhing shin tu 'jigs pa'i spyan / /
stag gi pags pa yongs su bgos / /
thod pa'i rgyan ni shin tu 'bar / /
mu tig do shal de bzhin du / /
mdzes pa yis ni rnam par brgyan / /
brgyad gnyis lo yi rnam pa can / /
dkar 'dzin mkhregs shing mtho ba can / /
ral pa gcig tu kham brdzes shig /
lha mo lto 'phyang shin tu mdzes / /
zhal ni cung zad mche ba gtsigs / /
ljags ni bskyod cing 'jigs par byed / /
sbrul nag rnams kyis rab tu brgyan / /
shin tu mi bzad 'od zer drag /
dpung rgyan rkang gdub la sogs dang / /
g.yer ka rnams kyis rab tu brgyan / /
g.yon gyi phyag na thod pa dang / /
g.yas pa gri gug gis mdzes ma / /
ut+pa la sdong bu dang bcas pa / /
phyag g.yon na ni yang dag ldan / /
slar yang g.yas pa'i phyag na ni / /
ral gri 'bar ba rnam par bsgom / /
ral gri yongs su sbyor ba yis / /
bgrang phreng yang ni blta bar bya / /
g.yas brkyang gis gnas khrag dang ni / /
thod pa'i dbus su bstan pa las / /
bskal pa'i me tshogs lta bu yi / /
'od zer 'bar ba dang ldan pa'i / /
lha mo la ni gus ldan pas / /
gang gis rtag tu sgom byed cing / /
gang gis bzlas par bya ba ni / /
thams cad yi ge bzhi yis ni / /
'gro kun de yi dbang byed par / /
ji ltar sangs rgyas nyid kyis gsungs / /
slar yang thod pa'i dbus su ni / /
bsgrub bya rab tu ltung bar 'bad / /
de yi mgo bo rkang pa dag /
zhabs kyis mnan cing yang dag 'tshir / /
nges par chad pas gcod byed cing / /
gal te bsam gtan yid rang bzhin / /
sngags kyi brjod bya yang dag pa / /
ji ltar lha mo rab rtogs bzhin / /
sa mtha' byin za'i gnas la ni / /
dbyangs yig bzhi pa dang ldan pa / /
dbu la thig les yang dag brgyan / /
slar yang zla phyed dang bcas pa / /
'di ni sa bon chen po ste / /
sa bon gnyis pa legs par nyon / /
Na mtha'i me dang yang dag ldan / /
de yis de bzhin slar dbye ba / /
sgra yi thig le yang dag ldan / /
gnyis par 'gyur ba bstan pa ste / /
slar yang sa bon gsum pa ni / /
'bad pas rab tu bshad par bya / /
sa mtha' dbyangs yig drug pas mnan / /
sgra yi thig le yang dag ldan / /
'di ni sa bon rab mchog ste / /
'jig rten gsum po sreg byed bdag /
bzhi pa yang ni bshad bya ba / /
ji ltar sangs rgyas kyis gsungs pa / /
nyon cig phyed bcas yi ge yi / /
yang dag sngags kyis 'grub par byed / /
nya yi mtha' can cung zad tsam / /
rdzogs pa yi ni mtshan nyid can / /
lha mo ral pa gcig ma yi / /
sngags kyi rgyal po stobs dang ldan / /
'di ni thos pa tsam gyis ni / /
mi rnams bgegs las rgyal bar 'gyur / /
skal ba dang ldan rgyal ba dang / /
rtag tu dgra rnams nyams par 'gyur / /
rtag tu chos kyi phung po dang / /
sangs rgyas dang mtshungs the tshom med / /
ral gcig ma'i sgrub thabs rdzogs so //
[ ]
