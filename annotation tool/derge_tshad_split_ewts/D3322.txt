@## / /
rgya gar skad du /
AR+Ya many+dzu badzra sid+d+hai ka bI ra sA d+ha naM /
bod skad du /
'phags pa 'jam dpal rdo rje dpa' bo gcig pa'i sgrub thabs /
'phags pa 'jam dpal la phyag 'tshal lo / /
ston ka'i zla 'dra'i 'od gsal ba'i / /
'jam dpal rdo rje la phyag 'tshal / /
de yi sgrub thabs gsal po mchog /
mdor bsdus bdag gis brjod par bgyi / /
dang por re zhig sngags pas yid dang mthun pa'i gtsang ma'i sa phyogs su bde ba'i gdan la bsdad nas /
rang gi snying gar aM yig las byung ba'i zla ba la maM dkar po de nyid rnam par dgod par bya'o / /
de'i 'od zer gyis nam mkha' gang bas bcom ldan 'das bla ma rje btsun nam mkha' la bltas te /
de nas bcom ldan 'das kyi mdun du gnas la yid kyis rang bzhin gyi mchod pas bcom ldan 'das 'jam dpal mchod de /
dge ba spel ba'i don du sdig pa thams cad so sor bshags par bgyi ba dang /
bsod nams thams cad la rjes su yi rang ba dang /
de yang bla na med pa'i sangs rgyas kyi byang chub tu yongs su bsngo bar bgyi ba dang byang chub kyi bar du sangs rgyas dang /
chos dang /
dge 'dun la skyabs su mchi ba dang /
yang dag pa'i byang chub tu sems bskyed par bgyi'o / /
de nas bcom ldan 'das rang gi sa bon dang lhan cig tu gyur par blta'o / /
khams gsum po g.yo ba dang /
mi g.yo ba thams cad rten cing 'brel bar 'byung ba rnam par dpyad mi bzod pa /
rmi lam sgyu ma gzugs brnyan lta bur bsams te /
'di gcig tu rang bzhin gyis 'od gsal ba yongs su dag pa'i bdag nyid du bsgom par bya'o / /
oM swa b+hA wa shud+d+haHsarba d+harmAHswa b+hA wa shud+d+ho\u0f85haM /
zhes bya ba 'dis brtan par bya'o / /
yang na sngon gyi smon lam gyi stobs las byung ba'i zla ba la maM rnam par bsams te /
de'i 'od 'phros pas maM 'jam pa'i rdo rje'i bdag nyid bcug ste bdag nyid maM las byung ba bsam par bya'o / /
ston ka'i zla ba'i rnam pa can gtsug phud lnga pa rgyan thams cad kyis brgyan pa /
phyag g.yon na ut+pa la sngon po 'dzin pa /
phyag g.yas pa na mchog sbyin dang sna tshogs pad+ma dang zla ba'i gdan la skyil mo krung gis bzhugs pa'o / /
rang gi snying gar zla ba la maM zla shel nor bu'i 'od can 'od zer rnams kyis nam mkha'i khams na gnas pa'i 'gro ba'i don rnams byed do / /
gsal zhing ji srid skyo bar ma gyur pa'i rnam pa de srid du bsgom par bya'o / /
bsgoms pas skyo na sngags pas sngags bzla ste /
oM bA kye daM namaHsngags so / /
nye ba'i snying po yang bzlas pa bya'o / /
oM hrIHhUM de nas yi ge brgya pa brjod la /
'jam pa'i rdo rje'i nga rgyal gyis langs te /
langs la yang de bzhin du gnas par bya'o / /
zla ba drug gis ngag gi dbang phyug 'grub par 'gyur ro / /
rgyun tu goms pa'i sbyor bas skye ba 'di la sangs rgyas nyid kyang 'grub par 'gyur ro / /
de ltar bsam gtan la gnas pas sngon du bsnyen pa 'bum phrag bdun bzlas la ral gri la sogs pa'i dngos grub bsgrub par bya'o / /
de la zla ba gzas zin pa'am /
nyi ma gzas zin pa la khab len gyi lcags las brdungs pa'i ral gri lag gis bzung ste /
zla ba la bltas nas ji snyed grol bar ma gyur pa de snyed du bzlas pa bya'o / /
ral gri'i rig pa 'dzin par 'gyur ro / /
ji ltar rdo rje 'khor lo rtse gsum /
tho ba /
zhags pa /
lcags kyu la sogs pa dang /
mig sman /
rkang mgyogs /
thig le dbang du byed pa'i rdzas bsags la bsgrub par bya'o / /
rig 'dzin gyi bcud len bsdus par byas la bsgrub par bya'o / /
'o thug gi bza' ba dang /
zho'i bza' ba'am /
mar dang bcas pas sha kha ra yis lhung bzed bkang ste /
lag par nye bar bzhag la bzlas pa byas te bza' bar bya'o / /
lo lnga brgyar 'tsho bar 'gyur ro / /
mon sran dre'u khar blugs la bzlas pa bya ste /
khrung so skye bar 'gyur ro / /
de mid na tshigs bcad la mkhas par 'gyur ro / /
thos pa 'dzin par 'gyur ro / /
ngag dang ldan zhing 'dzin blo rno bar 'gyur ro / /
bil ba rnams kyis 'bum phrag gcig sbyin sreg byas na 'jig rten gsum gyi rgyal po 'grub par 'gyur ro / /
ji ltar rnyed pa'i me tog yang 'bum phrag bzhi sbyin sreg byas na /
ngag gi dbang phyug gi grub pa thob ste /
ngag gi dbang phyug dang yang mnyam mo / /
mar dang 'bru sna lnga'i sbyin sreg byas na 'bum phrag bzhi tsam gyis gnod sbyin mo 'gugs par 'gyur ro / /
sa 'og gi lha mo yang ngo / /
bram+hi'i phye ma sor mo bzhi tsam brgya rtsa brgyad mngon par bsngags la /
nang par snga bar dkyil 'khor byas la ji ltar 'byor pas bcom ldan 'das mchod la /
mar ram kan dzi btung bar bya'o / /
shu dag zho phyed tshad de bzhin du mngon par bsngags la /
mar ram /
'o ma'am mar nag dang zla ba gcig tu btung bar bya'o / /
dig pa dang /
lkugs pa rnam par nyams par byed do / /
zla ba drug na thos pa dang /
gzhan yang bstan bcos mngon du 'gyur ro / /
mi shes pa rnam par nyams par 'gyur ro / /
thos pa 'dzin pa dang /
khu byug ltar 'jam po'i dbyangs gsal ba'i ngag tu 'gyur ro / /
'phags pa 'jam dpal rdo rje dpa' bo gcig pa'i sgrub thabs rdzogs so / /
khams pa lo tsA ba ba ri dge slong chos kyi grags pas bsgyur ba'o //
[ ]
