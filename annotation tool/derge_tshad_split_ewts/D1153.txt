@## / /
rgya gar skad du /
shrI mA n+ma hA bo d+hi b+ha n+tU raka s+ya sto traM /
bod skad du /
dpal ldan rje btsun byang chub chen po'i bstod pa /
sangs rgyas la phyag 'tshal lo / /
pad dkar spyan mnga' rdzogs sangs rgyas / /
thugs rje'i go 'phang thams cad mkhyen / /
shAkya seng ge kun du bzang / /
ston pa la ni bdag phyag 'tshal / /
dpal stug dpal ldan gtso bo ste / /
zhi mdzad tshul khrims phung po can / /
zhi ba dpal ldan dpal mdzad pa / /
zhi ba'i sku mngar bdag phyag 'tshal / /
grub pa bdag med gsung mdzad pa / /
kha na ma tho'i gnas ma mchis / /
lugs mkhyen dri ma mi mnga'i bdag /
rnyog mi mnga' la bdag phyag 'tshal / /
'gran zla nga rgyal mi mnga' zhing / /
rnam rtog mi mnga' de bzhin gshegs / /
nyon mongs kun gyis mi bsgul pa / /
spros mi mnga' la bdag phyag 'tshal / /
sna tshogs dbang phyug rnam grol mkhyen / /
sna tshogs gzugs can rnam par 'dren / /
sna tshogs mtshan rnams yang dag rdzogs / /
'dod chags bral la bdag phyag 'tshal / /
gdul dka' 'dul mdzad sems can mchog /
dag pa thub pa zas gtsang sras / /
bde gshegs legs rtogs zhi mdzad pa / /
dge bar grags la bdag phyag 'tshal / /
rnyog pa las grol 'dod pa'i dgra /
rnyog pa mi mnga' pad+ma 'chang / /
mdzes pa'i sku mnga' thugs brtse'i snod / /
pad+ma'i 'od mngar bdag phyag 'tshal / /
blo gros chen po brtson 'grus che / /
stobs chen pha rol gnon pa po / /
mchod pa chen po bstan pa che / /
sgra gcan chen por bdag phyag 'tshal / /
rig dang zhabs ni phun sum tshogs / /
sna tshogs dbang po dri med 'od / /
rnam dul cha byad yangs pa can / /
skyon dang bral la bdag phyag 'tshal / /
'phags pa gtsang mdzad kun la sman / /
gzhan gyis mi thub nyams mi mnga' / /
bdag dang gzhan la phan pa'i mgon / /
dpag med 'od mngar bdag phyag 'tshal / /
lha yi lha ste lha chen po / /
lha yis phyag byas zad mi mnga' / /
tshad mar gyur pa lha yi dbang / /
lha rdzas gzugs mngar bdag phyag 'tshal / /
don dam mchog tu gsal mdzad pa / /
mchog gi dbang phyug dam pa ste / /
mchog tu gzhan la phan mdzad pa / /
bcom ldan de la bdag phyag 'tshal / /
bdud bzhi'i dgra las rnam par rgyal / /
zhi ba zhi mdzad de nyid mkhyen / /
de nyid snying po rtag tu spyod / /
ded dpon la ni bdag phyag 'tshal / /
dbang po thul ba nyon mongs thul / /
rgyal ba'i dbang po skyes bu mchog /
tshangs pa dam pa mchog gyur pa / /
bsod nams zhing la bdag phyag 'tshal / /
'dod chags bral ba bcom ldan 'das / /
khyod kyi sku nyid la bstod pas / /
dmyal ba'i me nang gnas pa rnams / /
bsil ba'i gnas ni thob gyur cig /
dpal ldan rje btsun byang chub chen po'i bstod pa mchog sred kyi zhal snga nas mdzad pa'o / /
'di yang gangs can skad nyid du / /
rje btsun sprul pa'i sku mchog gi / /
bka' bzhin zha lu lo tsA ba / /
dge slong chos skyong bzang pos bsgyur //
