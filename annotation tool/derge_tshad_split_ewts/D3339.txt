@## / /
rgya gar skad du /
sI ta tA ra sA d+ha naM /
bod skad du /
sgrol ma dkar mo'i sgrub pa'i thabs /
'phags ma sgrol ma la phyag 'tshal lo / /
ched du zla ba drug gi bar / /
sgrol ma'i 'khor lo sgom pa pos / /
dngos grub thams cad 'thob 'gyur zhing / /
'chi ba'i skyon gyis ma gos pa'i / /
ngag gi dbang phyug gnang byas la / /
'chi bdag slu ba bsdus pa las / /
phyung nas sgrol ma dkar mo ni / /
bsgoms nas 'jigs pa nyams byed ma / /
bzhi pa'i sde tshan dang po a / /
bcas las nam mkha' 'od zer spros / /
pad dkar zla ba'i gdan bltas la / /
gsum la skyabs 'gro yang brjod bya / /
rang bzhin sgro btags gzhom ched du / /
skad cig stong pa nyid du blta / /
de nas sngon gyi smon lam dbang / /
byang chub sems kyi yi ge bsgom / /
pad+ma dkar po'i dbus gnas pa'i / /
zla ba'i gzugs kyi steng du ni / /
rdo rje skyil mo krung bcas pa / /
mchog sbyin pa dang ut+pa la 'dzin / /
ston ka'i zla ba'i 'od rnam can / /
zla ba'i rgyab la mnyam brten pa'i / /
rgyan rnams thams cad yongs su rdzogs / /
bcu drug lo lon lus can ma / /
sangs rgyas kun dang de sras kyi / /
yum ni 'dod pa'i gzugs 'dzin ma / /
sgrol ma de yi snying gar bsgom / /
'khor lo 'od zer dkar po can / /
re'u mig brgyad la yi ge brgyad / /
yongs su bskor bar bya ba'o / /
oM hA gsal byed dbus gnas pa'i / /
bsgrub bya'i ming ni lte bar bya / /
zla drug rtse gcig pa'i yid kyis / /
nges par brtan po dag tu bya / /
yi ge bcu pa'i sngags 'di ni / /
mi skyo yid kyis bzlas bya ste / /
oM gyi yi ge dang por sbyin / /
phyis ni tA re rab tu sbyar / /
tut+tA re la tu re phyis / /
swA hA mtha' ru las kun byed / /
tshangs dbang khyab 'jug zla nyi dang / /
drag po phyogs skyong 'dod lhas kyang / /
ba spu'i rtse mo'ang gcod mi nus / /
'chi bdag las rgyal sgrol ma bzhin / /
skra dkar gnyer ma skal ngan nad / /
dbul ba la sogs mdor bsdus na / /
seng sogs 'jigs pa che brgyad dang / /
sdug bsngal rab tu 'joms byed pa / /
bskul ba med par gus btud par / /
khang bzangs rin chen sogs kyang 'du / /
ral gri dang ni mig sman dang / /
rkang pa bum pa bzang sogs 'grub / /
tshigs bcad mkhan dang snyan ngag dang / /
blo rno shes rab dri med 'gyur / /
gzhan yang ci 'dod dngos grub ni / /
'khor lo de las 'byung bar 'gyur / /
sgrol ma dkar mo'i sgrub pa'i thabs / /
nad dang 'chi ba rnam nyams pa / /
gang zhig phyung nas dge bsags pa / /
des ni skye 'gro sgrol bar shog /
sgrol ma dkar mo'i sgrub pa'i thabs / /
ngag gi dbang phyug grags pa yi / /
slob ma'i thu bos mdzad pa rdzogs so // //
paN+Di ta don yod rdo rje dang /
khams pa lo tsA ba dge slong ba ris bsgyur ba'o // //
