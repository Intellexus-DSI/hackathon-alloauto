@## / /
rgya gar skad du /
pradz+nyA pA ra mi tA sA d+ha naM /
bod skad du /
shes rab kyi pha rol tu phyin ma'i sgrub thabs /
sngar bshad pa'i cho gas rang gi snying gar pad+ma dkar po 'dab ma dang ldan pa'i zla ba'i dkyil 'khor la yi ge praM dkar po rnam par bkod de / /
de nyid las sngar bzhin du thams cad tshul bzhin du byas nas yi ge praM dang pad+ma yongs su gyur pa las bcom ldan 'das ma zhal gcig phyag gnyis ma sku mdog dkar mo ste /
lung dang rtogs pa'i bdag nyid kyis rin po che'i dbu rgyan gyis brgyan pa /
shes rab kyi pha rol tu phyin pa'i po tis mtshan pa'i pad+ma can gnyis g.yas pa dang g.yon pa'i zur gyi bar snang la langs la legs par bsnams pa phyag gnyis kyis chos bshad pa'i phyag rgya bcings shing /
pad+ma dkar po dang zla ba la rdo rje skyil mo krung gis bzhugs pa /
gzhon shing lang tsho la bab pa dregs pa dang ldan pa /
na bza' dang rgyan rnam par bkra ba rnams kyis brgyan pa /
so sor snang ba tsam du rab tu spro bar byed pa'i 'od zer gyi tshogs rnam pa sna tshogs kyis nam mkha' kun nas 'gengs par byed pa mar me'i phreng ba dang 'dra ba thogs pa med pa'i shes rab kyi pha rol tu phyin ma du ma spro ba dang bsdu ba'i sbyor bas thams cad rang bzhin gcig tu lhag par mos pas kyang ji srid du shes rab kyi pha rol tu phyin ma mngon sum du byas pa de srid du bsgom par bya ba'o / /
de nas yang gang gi tshe rgod par gyur na de'i tshe sna'i rtse mo la pad+ma dkar po sran ma tsa na ka'i tshad tsam bris pa dang 'dra ba rnam par bsgoms la /
de la gnas pa'i shes rab kyi pha rol tu phyin ma shin tu phra mor gyur pa sngar bshad pa'i gzugs rtse gcig gis yid kyi dus yongs su chad pa med par yang dang yang du bsgom par bya ba'o / /
de nas bskyed pa'i phyogs kyi sngags ni oM praM swA hA /
rdzogs pa'i phyogs kyi sngags ni yod pa yin te /
don dam pa'i rim pa'i shes rab kyi pha rol tu phyin ma'i rnal 'byor gyi gdams ngag thob par gyur pa /
dge 'dun gyi bu zhes pa /
rigs ming yang ste brtson pa yis / /
sgrub thabs gsal por bris pa ni / /
sems can thams cad don phyir yin / /
shes rab kyi pha rol tu phyin pa'i sgrub thabs so / /
a b+ha ya'i zhal snga nas dge slong tshul khrims rgyal mtshan gyis bsgyur ba'o //
[ ]
