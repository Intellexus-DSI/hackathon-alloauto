@## / /
rgya gar skad du /
maN+Dal bi d+hiH /
bod skad du /
dkyil 'khor gyi cho ga /
dpal gshin rje gshed po la phyag 'tshal lo / /
dad pa dang ldan pa /
dam tshig dang rang gi brtul zhugs bsrung ba /
rnam par rtog pa med cing rgyud gcig pa /
bla ma dang rdo rje 'jigs byed la mos pa'i yon tan dang ldan pa'i slob mas /
dang por dkyil 'khor dang tshogs kyi mchod pa chen po byas nas /
bla ma la gsol ba gdab par bya'o / /
de nas bla ma khro ba med pa /
sngags dang rgyud la mkhas pa /
thos pa'i pha rol tu son pa /
rgyud 'dir dbang thob pa /
dam tshig dang /
sdom pa la gnas pa des /
dkyil 'khor gyi lha rnams bskyed pa dang /
mnyes pa la thug pa byas nas yi ge bcu pa'i snying po 'bum phrag gcig tu bzlas pa bya ste /
dang po'i bsnyen pa'o / /
de nas rgyud las /
dur khrod chu bo'i 'gram dag dang / /
shing gcig drung dang mtshan ma gcig /
lam gyi bzhi mdo'i ri bo'i steng / /
khang stong dang ni ma mo'i gnas / /
lha gnas 'thab mo'i gnas dag dang / /
grong 'dab dang ni nags kyi khrod / /
ces gsungs pa'i gnas gang yang rung bar song nas bdud rtsi 'khyil ba'i sngags bzlas pa'i chus gtor te /
der dkyil 'khor gyi lha rnams bsam par byas nas mchod pa dang gtor ma bya ste /
sa'i lha mo la bslang ba ni /
skyob pa sangs rgyas thams cad kyi / /
spyod pa'i tshul dang khyad par dang / /
sa dang pha rol phyin pa la / /
lha mo khyod ni dpang du gyur / /
skyob pa shAkya seng ge yis / /
ji ltar bdud kyi tshogs bcom pa / /
de ltar bdag gis bdud bcom nas / /
bdag ni dkyil 'khor 'dri bar byed / /
ces brjod nas thal mo sa la brdab pas /
sa'i lha mo sku phyed tsam sa las 'thon pa dang /
sems can gyi don du dkyil 'khor byed pas bdag las byin cig ces brjod pa las /
khyod dkyil 'khor gyi bdag po yin pas /
dkyil 'khor gyis shig ces brjod nas /
slar yang sa la thim par bsam mo / /
sa blang pa'i rim pa'o // //
de nas bdud rtsi 'khyil ba'i rnal 'byor du byas te /
sa'i lha mo nam mkhar gshegs par bsams la sa brko ste /
sa'i ro lnga bsal la /
der rin po che lnga dang 'bru lnga dang ldan pa'i bum pa bcug la rang gi sas dgang ngo / /
de nas dkyil 'khor gyi sa nyis 'gyur du spos kyis chag chag dang /
ba'i rnam lngas byug par bya'o / /
de nas rdo rje slob dpon gyis dkyil 'khor gyi dbus su 'dug nas /
stong pa nyid sngon du 'gro ba'i lha'i nga rgyal byas te /
sa gzhi thams cad stong pa'i rang bzhin las /
hUM las rdo rje'i sa gzhir bsgoms nas de'i dbus su rang gi lhag pa'i lha'i nga rgyal du gnas par byas la /
slob ma lha'i nga rgyal can dag gis dkyil 'khor bri bar gsol ba gdab par byas nas /
rdo rje slob dpon gyis mig tu ma las grub pa'i nyi ma 'bar ba dang /
a las grub pa'i zla ba 'od zer dang ldan pa bsam /
rkang pa'i 'og tu hUM las rdo rje rgya gram 'od 'bar ba bsgoms nas /
langs te byang shar gyi mtshams nas bskor ba byas te rdo rje'i lta ba dang /
rdo rje'i 'gros kyis bgegs gzhom par bya'o / /
de nas yang dkyil 'khor gyi dbus su 'dug nas /
gshin rje gshed kyi nga rgyal du byas te /
de'i snying gar gnas pa'i sa bon las byung ba'i khro bo'i phur pa bskyed nas bdag gis ske nas bzung bas phyogs bcu'i bgegs dag la gdab par bya'o / /
oM g+ha g+ha g+hA ta ya g+hA ta ya /
sarba du Sh+TAn phaT phaT /
kI la ya kI la ya sarba pA paM phaT phaT /
hUM hUM hUM badzra kI la ya /
badzra d+ha rod A dz+nyA pa ya ti /
kA ya wA ka tsit+ta badzra kI la ya hUM phaT /
ces bdud rtsi 'khyil ba'i sngags kyis gdab par bya'o / /
sa bzung ba'i rim pa'o // //
de nas dkyil 'khor gyi dbus su /
khru gang ba'i dkyil 'khor zlum por byas nas / /
lha'i grangs dang mnyam pa'i thig le dri dang ldan par bya ste /
me tog re dbus su bzhag pa gdan du dbul bar byas nas /
'khor lo'i rang bzhin bskyed pa dang /
dang po bsnyen pa'i dus na spyan drangs pa'i lha rnams mdun gyi nam mkha' la bzhugs pa rnams der spyan drangs te /
mchod pa dang bstod pa byas te /
mkhyen par gsol ba ni /
bcom ldan 'jam dpal rdo rje ni / /
rig sngags bdag po phyag 'tshal bstod / /
snying rje yid kyis dkyil 'khor bri / /
de phyir byin rlabs gnang bar mdzod / /
dgongs shig sangs rgyas sde dang tshogs /
gang gzhan sngags kyi lha tshogs dang / /
lha rnams bstan la mngon dga' ba'i / /
dkyil 'khor byin rlabs dngos grub mdzod / /
ces lan gsum brjod de lha gnas pa'i rim pa'o / /
de nas dngul lam gser gyi bum pa kha dog dkar por bsgyur ba lha'i grangs dang mnyam pa ste dgu dang /
las byed pa dang bcu po de dag tshang bar byas la /
dgu la sna tshogs pad+ma'i steng du rang gi mtshan ma bri bar bya'o / /
las byed pa'i bum par pad+ma'i lha la sna tshogs rdo rje bri bar bya'o / /
gtso bo'i bum par 'bru lnga dang /
rin po che sna lnga dang /
sman lnga dang /
dri chab bzang pos dgang bar bya'o / /
gzhan dag tu yang dri'i chus dgang bar bya'o / /
mgul chings nyis rim bya'o / /
shing bzang po'i lo mas kha rgyan bya'o / /
de nas gtso bo'i bum par pad+ma'i steng du cho ga gsum pa las gtso bo'i sku bskyed /
phyag rgya bzhi dang ldan par bya /
ye shes kyi gtso bo bkug la gzhug /
mchod pa dang bstod pa bzlas pa bya /
de nas snying ga'i sa bon las byung ba'i 'od zer gyis bkug pa'i sangs rgyas dang bcas pa bdud rtsi chu'i rang bzhin du zhu bar bya'o / /
de nas bum pa gzhan du yang de bzhin du bskyed pa dang /
gzhug pa dang /
mchod pa dang /
zhu bar byas te gzhag go / /
las byed pa'i bum par pad+ma'i steng du bskyed pa'i las thams cad pa'i khro bo bskyed pa dang /
gzhug pa dang /
mchod pa yan chad byas nas bzlas pa byas la zhu bar mi bya ste /
de nas bum pa de dag rang gi khang par sba bar bya ste /
bum pa gnas pa'i rim pa'o // //
de nas slob ma shar ngos su maN+Dal bya ste /
der 'dug nas /
rdo rje slob dpon gyi gtso bo'i nga rgyal byas pa la gsol ba gdab pa /
ston pa khyod la bdag dga'o / /
slob dpon khyod ni dgongs su gsol / /
byang chub chen po'i tshul chen ni / /
mgon po chen po bdag 'tshal lo / /
de nyid dam tshig rim pa dang / /
byang chub sems kyang bdag la stsol / /
gsum la skyabs su 'gro ba stsol / /
thar pa chen po'i grong khyer du / /
mgon pos bdag ni gzhug par mdzod / /
ces gsol ba gdab bo / /
de nas rdo rje slob dpon gyis slob ma'i lag pa nas bzung ste /
bu gcig 'dir shog theg chen gyi / /
cho ga sngags kyi spyod pa'i tshul / /
khyod la yang dag bstan par bya / /
khyod kyis tshul chen rnyed par gyis / /
dus gsum sangs rgyas 'byung ba ni / /
sku gsung thugs kyi rdo rje can / /
dpag med ye shes thob pa ni / /
rdo rje gsang sngags smos pa ni / /
gang zhig mnyam med sngags sbyor bas / /
shAkya seng ge skyob pa yis / /
drag po bdud kyi sde bcom nas / /
'jig rten mthun par chos kyi ni / /
'khor lo bskor nas mya ngan 'das / /
de phyir blo ldan bu khyod kyis / /
thams cad mkhyen pa'i don thob gyis / /
zhes brjod do / /
de nas bya ba'i rgyud la sogs pa dang thun mong gi sdom pa dang /
rnal 'byor gyi rgyud bla na med pa'i phas pham pa bcu bzhi dang /
sdom pa sbom po drug la sogs pa dag kyang dgod par bya'o / /
de nas slob ma'i gnas gsum dri'i thig le re re byas te /
rdo rje dang /
'khor lo dang /
pad+ma dag bskyed la /
de dag gi lte bar sa bon gsum bsam zhing /
oM AHhUM zhes pas gnas gsum du rdo rje gzhag par bya'o / /
de nas so shing me tog gi phreng ba can bdud rtsi 'khyil ba'i sngags kyis btab pa sbyin par byas nas /
slob mas rang gi so'i rtsa ba dag brud nas /
dkyil 'khor gyi steng du dor te /
zhi ba la sogs pa'i las dang dngos grub kyi rtags dag shes par bya'o / /
srung skud la bdud rtsi 'khyil ba'i sngags kyis mdud pa bor te /
dpung pa g.yon par gdags par bya'o / /
de nas ku sha las thams cad pa'i sngags kyis btab pa byin la sngas su byas /
shar lho'i mtshams su mgo bstan zhing nyal /
rmi lam gyi ltas brtag par bya'o / /
slob ma gnas pa'i rim pa'o // //
de nas nang par sngar spyan drangs pa'i sngags kyis de bzhin gshegs pa rnams mdun gyi nam mkha' la gshegs su gsol nas thig gi las bya ste /
tshon sna lnga'i skud pas so sor bskal pa la /
stong pa nyid sngon du 'gro bas yi ge lnga las byung bar bsam /
de nas de dag gcig tu bsgril la dri dang bdud rtsi lnga blugs /
g.yas g.yon dang dbus su /
oM AHhUM rim par bkod de /
dam tshig gi skud pa'i rim pa'o // //
de nas mdun gyi nam mkha' la bzhugs pa'i rigs lnga'i thugs gnas ye shes kyi skud pa 'od du 'bar ba bsams te /
rang gi mig gnyis su nyi ma bsams la de'i steng du dzaHdmar po bsam /
de nas mig gi rdzi ma lheb lheb byed pas ye shes kyi skud pa dzaHsa drangs nas dam tshig gi skud par gzhug /
de nas mchod pa lnga dbul lo / /
ye shes kyi skud pa'i rim pa'o // //
de nas mchod pa dang gtor ma byas te /
bskul ba dang bcas te bsgril bar bya'o / /
de nas rdo rje slob dpon nub tu 'dug nas /
rdo rje khu tshur g.yon pas bzung la /
gtso bor bsgoms pa'i lte bar khu tshur bzhag la /
dza dza dza gsum gyis slob ma'i lag mthil du g.yas pas drangs te byin la tshangs thig dang po gdab /
oM badzra sa ma ya sU tra ma ti kra ma hUM /
zhes gyen du btab pa'i sgras de bzhin gshegs pa dag 'gro ba'i don gyi dus la bab par bskul /
de nas tshangs thig gnyis pa yang de bzhin du gdab par bya'o / /
de nas kha dog gcig pa'i skud pa las thams cad par byin gyis brlabs pas sa'i thig btab la /
thig de'i steng du ye shes lnga'i thig btab la /
snga ma'i thig byin gyis brlab par bya'o / /
de nas ye shes kyi thig la mchod pa byas slar yang gshegs su gsol lo / /
de nas las kyi thig ni /
dang por sa la tshangs thig dang po btab la /
der bya rog rjes gnyis bri'o / /
de nas gnyis pa btab ste /
zur bzhir bya rog rjes bri ste /
dang por kun gyi thig shar du gdab /
de nas nub /
de nas byang /
de nas lhor gdab bo / /
de nas me dang rlung gi grwar /
de nas bden bral dang dbang ldan gyi grwar gdab bo / /
de nas shar gyi tshangs pa'i thig nas lhor tshangs pa'i thig gi snar gdab bo / /
de nas de bzhin du lho nas nub tu /
de nas yang byang /
byang nas kyang shar gyi tshangs thig tu gdab bo / /
de nas nang gi bya rjes bzhir thig bzhag nas /
nang gi ngos bzhir btab pas ni pho brang dang /
sgo dang /
rta babs kyi snam bur gsal bar 'gyur ro / /
de nas snam bu bzhi po de re re la snam bu bzhi bzhir bgos te /
cha chen po bcu drug tu bya'o / /
de re re la yang cha chung bzhi bzhir bgo bar bya'o / /
thig de dag gi cha rnam par bgos te /
dbus kyi pho brang zlum po dang grwa dang sgo la sogs pa kun char bgo bar bya ste /
thig gi rim pa'o // //
de nas tshon sna lnga rim par bzhag ste /
stong pa nyid sngon du 'gro bas yi ge lnga las bskyed de /
dri dang bdud rtsis bsang /
de nas snga ma bzhin du ye shes kyi tshon mig gi tshon la bstim ste /
oM badzra tsi tra sa ma ya s+t+waM /
zhes bzlas /
de nas byang shar mtshams su dkar ba dang nang nas drangs te mdzub gang bla ma'i lag pa g.yon pas bris la chos kyi dbyings de dag pas na /
sems can khams ni rab sgrol byed / /
rgyal ba 'jam dpal rdo rje nyid / /
de bzhin gshegs pa kun gyi gnas / /
zhes brjod nas zangs gzhong la sogs pas dgab par bya'o / /
de nas dbus nas bri bar bya ste /
rgyud nyid las ji skad gsungs pa ni /
nam phyed kyi ni dus dag tu / /
ma he'i gdong gi sbyor ldan pas / /
gcer bu skra ni lhug par byas / /
dur khrod sol ba la sogs pas / /
dkyil 'khor dag ni bri bar bya / /
gru bzhi pa dang sgo bzhi pa / /
rta babs bzhi dang yang dag ldan / /
dril bu dang ni 'phan la sogs / /
me tog phreng ba rnams kyis brgyan / /
grwa rnams dang ni sgo khyud dang / /
rdo rje rin chen spras pa dang / /
de bzhin zla ba phyed pa'o / /
de dbus 'khor lo bri ba ni / /
re mig dgu pa zlum po ste / /
sgo gcig dag tu 'dug nas su / /
gzhan gyi sgo rnams gcad par bya / /
zhes gsungs pa de bzhin du bri bar bya ste /
dbus lte ba zlum po re mig dgu pa /
de'i phyir gru bzhi pa sgo bzhi pa /
rta babs dang bcas pa /
rdo rje'i phreng ba dang /
me'i phreng ba dang /
pad+ma'i phreng ba bya'o / /
mtshan ma bri bar dgod pa yang de'i dbus su ro bri bar bya'o / /
shar du mgo bo /
lhor lag pa /
nub tu rgyu ma /
byang du rkang pa /
shar gyi grwar ka pA la /
lho'i grwar thod pa'i dum bu / /
nub kyi grwar dur khrod kyi ras /
byang gi grwar mdung gi phug pa'i skyes bu'o / /
'di dag nang gi mtshan ma ste /
de nas phyi rol phyag rgya dgod /
shar gyi snam bur ni gri gug dang /
b+hi ti pA la dang /
rtse gsum dang /
chu gri dang /
gtun shing dang /
lcags kyu la sogs pa bri bar bya'o / /
lho'i snam bu la sta re dang /
mda' dang /
dbyug to dang /
kha T+wAM ga dang /
'khor lo dang /
rdo rje zhags pa la sogs pa bri bar bya'o / /
nub tu ni rdo rje dang /
cang te'u dang /
phub dang /
gzhu dang /
dril bu dang /
rlung gis bskyod pa'i ras la sogs pa bri bar bya'o / /
byang du ni sdigs mdzub dang /
'phan rtse gsum pa dang /
glang po'i pags pa dang /
rdo rje'i tho ba dang /
mdung dang /
me thab la sogs pa bri bar bya'o zhes gsungs pa bzhin bri bar bya'o / /
khyad par du ni sgo bzhi dang /
grwa bzhir sna tshogs pad+ma'i steng du gri gug bri bar bya'o / /
dbus su yang ro'i steng du pad+ma'i steng du gri gug bri bar bya'o / /
dkyil 'khor bri ba'i rim pa'o // //
de nas bum pa dgod de /
gtso bo'i dbus su bzhag /
gzhan dgu las /
las kyi bum pa byang shar du bzhag ste /
khyod kyis bgegs bsrung bar gyis shig ces brjod nas /
big+h+nA ta kr-i ta bzlas so / /
gzhan brgyad ni / /
dang po lha mo bsgom pa de'i sa phyogs sgo dang grwa bzhir gzhag go / /
de nas mchod rdzas ni mi dang /
bong bu dang /
rnga mo dang /
khyi dang /
ce spyang dang /
ma he dang /
glang po la sogs pa dang /
gzhan yang bya rgod dang /
'ug pa dang /
khra dang /
bya rog dang /
chu skyar dang /
thing ril dang /
rma bya dang /
ne tso la sogs pa'i sha las byas pa'i lha bshos brgyad phyogs mtshams su gzhag /
tshil chen po'i mar khu'i mar me brgyad kyang de bzhin du gzhag /
sgo bzhi dang grwa bzhir khrag sna tshogs pa'i dmar gyi ar+g+ha thod pa brgyad gang ba gzhag par bya'o / /
ma hA maM sa'i d+hU pe dang /
me tog gi snod brgyad dag kyang phyogs mtshams su gzhag par bya'o / /
slob ma dkyil 'khor du 'jug pa'i dus na grangs dang mthun pa'i gtor ma dang /
gzhan yang lha rnams la dbul ba'i tshogs kyi rdzas dang /
bdud rtsi lnga dang /
ras zung dang bcas pa yang bzhag ste /
mchod rdzas kyi rim pa'o // //
de nas rdo rje slob dpon gyis dkyil 'khor gyi cha rkyen thams cad phun sum tshogs par shes nas /
rang gi lha'i rnal 'byor la 'jug par bya ste /
dang po gnod mdzes kyis bgegs bsal ba'i sbyor ba sngon du byas nas de nas bla ma'i mchod pa dang /
stong pa nyid dang /
bsod nams dang ye shes kyi yan lag bsgom pa dang /
'byung ba rim pa brtsegs dang gzhal yas khang la sogs pa bsgom pa dang /
dam tshig gi 'khor lo bskyed pa dang /
ye shes kyi 'khor lo spyan drangs pa la mnyes par bya ba dang /
mthar snying gar bsdu ba byas nas /
sbyang ba dang /
'bar ba dang /
rtogs pas nang du yongs su tshim par byas te /
phyi'i sbyin sreg gis kyang mchod nas /
de nas stong pa nyid bsgom pa sngon du 'gro bas slob ma dkyil 'khor du gzhug pa'i phyir rdo rje slob dpon gyis bsgom par bya ste /
ye shes kyi 'khor lo dang 'dres par gyur nas /
bsang gtor dang /
mchod pa lnga dang /
bdud rtsi lnga dang /
ras zung thams cad kyang dbul bar bya'o / /
mchod pa'i rim pa'o // //
de nas slob ma phyi rol du gnas pa de'i drung du bla mas las kyi bum pa khyer te /
big+h+nA ta kr-i ta ces brjod cing phyin te /
de rnam par snang mdzad du byin gyis brlabs nas /
a khaM bI ra hUM /
zhes pas me tog gi phreng ba len du gzhug go / /
de nas dar dmar po ma rmas pas mig dgab par byas la chus gtor ro / /
de nas yol ba'i phyi rol du bkug la dri bar bya ste /
kye de na gnas pa'i de su zhig ces bya'o / /
skal ba bzang po bdag lags so zhes so / /
de nas byang chub tu sems bskyed par byas te /
oM bo d+hi tsit+ta ut+pA da yA mi /
zhes brjod nas yol ba'i nang du bkug pa la 'di brjod do / /
dus 'di nyid du khyod nyid ni / /
sangs rgyas rigs su chud pas na / /
nga yis ye shes rdo rje sbyin / /
des na sangs rgyas 'grub par gsungs / /
gang zhig 'di nyid ma mthong ba'i / /
mdun du smra bar ma byed cig /
bag med smras na nyams par 'gyur / /
de bas nan tan gnas par bya'o / /
zhes snying gar rdo rje bzung la smra bar bya'o / /
de nas rdo rje spyi bor bzhag la /
gtam 'di smra bar ma byed cig /
gal te gzhan la smras gyur na / /
klad pa tshal ba bdun du 'gas / /
de nas tsan+dan dang /
gur kum la sogs pa dang /
bdud rtsi lnga bsres pa'i chu lag par byin te /
'di ni khyod kyi dmyal ba'i chu / /
dam tshig nyams na sreg par byed / /
dam tshig bsrungs na dngos grub thob / /
'thung zhig rdo rje bdud rtsi 'thung / /
oM badzra a mr-i ta hUM zhes dam bdar ro / /
de'i rjes la dam tshig thun mong ma yin pa 'di smra bar bya ste /
dus 'di nyid nas bu khyod kyi /
rdo rje 'dzin pa nga yin te / /
nga yis ji ltar bka' stsal te / /
khyod kyis skyo ba med par gyis / /
gang yang nga la ma mos min / /
de bzhin mos par ma byas na / /
bdud kyis bcom nas dmyal bar 'gro / /
de bas dam tshig gnas par gyis / /
mna' chu blud pa'i rim pa'o // //
de nas slob ma 'od dpag tu med par bsgom pa la sogs pa'i rim pas gzhan nas bstan pas dbab par bya'o / /
de nas /
ji ltar bsod nams ji bzhin lha'i / /
rigs kyi bye brag 'di la yang / /
rigs kyi nang na 'di bzang ngo / /
de yi dngos grub 'dir byung nas / /
de yi bsod nams 'dir 'byung ba / /
de 'dra'i dkyil 'khor 'di la'o / /
zhes smras nas /
pra tIts+tsha badzra ho zhes lan gsum brjod de dor ro / /
lha gang la babs pa dang /
lus kyi stod smad la sogs pa'i bye brag las dngos grub bzang ngan dag 'byung bar shes par bya ste /
me tog ltas kyi rim pa'o / /
de nas /
rdo rje 'dzin pas de ring nyid / /
khyod ni ye shes mig phye ste / /
de bzhin thams cad mthong bar gyis / /
oM dz+nyA tsak+Shu pra be sha phaT /
ces brjod nas rang gsal ba'i sgo nas gtso bo la thug par bstan te /
dkyil 'khor du gzhug pa'i rim pa'o / /
de nas dkyil 'khor gyi bum pa dag gi chu gcig tu byas te /
des slob ma'i spyi bo nas dbang bskur ba sbyin te /
oM badzra a b+hi Shiny+tsA mi /
zhes spyi bor chu blugs pas /
rigs kyi bdag po mi bskyod pas mgo brgyan par bsam mo / /
de nas dbu rgyan stong pa nyid mngon du byas nas /
oM hUM -IM dzrAM khaM lnga las rigs lnga bskyed de /
de bzhin gshegs pa lnga po dag der gzhug par byas nas slob ma'i mgo la bzhag nas /
oM rat+na ku la mu ku Ta a b+hi Shiny+tsA mi /
zhes brjod do / /
dbu rgyan gyi dbang bskur ba'o / /
de nas rdo rje stong pa nyid las paM las 'od dpag tu med par bskyed nas 'od dpag tu med par bcug la /
de gyur pa las rdo rjer gyur pas dbang bskur bar bya ste /
oM badzra a b+hi Shi ny+tsA mis lag pa g.yas par rdo rje sbyin no / /
de nas dril bu yang snga ma bzhin / /
a mo g+ha sid+d+hir bskyed pa dang /
gzhug pa byas te gyur pas dbang sbyin te /
lag pa g.yon par dril bu sbyin par bya ste /
oM badzra a d+hi pa ti a d+hi Shiny+tsA mi zhes bdag po'i dbang sbyin no / /
de nas rdo rje dang dril bu gnyis slob ma'i spyi bor bsnol te bzung la /
ming gi dbang rnam par snang mdzad kyi rang bzhin chos kyi dbyings rnam par dag pa'i rang bzhin bdag nyid sbyin par bya ste /
badzra nA ma a b+hi Shiny+tsa /
zhes pas sbyin te /
kye dpal che ge mo zhes lha gang la bab pa'i zhabs kyis mtshan pa'i ming gi dbang sbyin no / /
dbang lnga po 'di ni rigs lnga'i dbang ngo / /
de nas slob dpon gyi dbang sbyin par bya ste /
bdag dang gzhan gyi don byed pa ni rdo rje slob dpon gyi dbang yin te /
thugs rje'i bdag pos stsal du gsol zhes zhu'o / /
de nas hUM las rdo rjer bsgoms te /
thog ma tha ma med sems dpa'i / /
rdo rje sems dpa' dga' ba che / /
kun du bzang po thugs kyi bdag /
rdo rje snying po thugs kyi gtso / /
zhes brjod nas sbyin no / /
de nas a las dril bu bskyed de /
'di ni sangs rgyas thams cad kyi / /
shes rab dbyangs kyi rjes 'gror 'dod / /
rtag par khyod kyis bzung ba yin / /
rgyal ba'i byang chub mchod par gyis / /
zhes lag pa g.yon par sbyin no / /
srid pa'i tshig dag brjod de des dkrol lo / /
de nas slob ma yi dam gyi lha'i sku phyag rgya bsgom pa byin te sku'i dbang sbyin no / /
de nas gzhal yas khang gi rnam par dag pa dang lha'i rnam par dag pa bshad nas /
de nas gnang ba sbyin te /
'jig rten khams ni ma lus par / /
ji ltar 'dul ba'i 'khor lo bskor / /
zhes so / /
de nas brtul zhugs sbyin par bya ste /
'di de sangs rgyas thams cad kyi / /
rdo rje sems dpa'i phyag na gnas / /
rtag par khyod kyis gzung bar gyis / /
phyag na rdo rje'i brtul zhugs yin / /
rdo rje byin nas brtul zhugs brtan pa'o / /
de nas slob dpon sangs rgyas kyi skur bskyed de /
bla gos kyi mtha' ma g.yon pas bzung ba'i khu tshur snying gar bzung bas /
g.yas pa mchog sbyin du byas la lung bstan par bya ste /
sangs rgyas dang byang chub sems dpa' dang 'phags pa rnams kyis mgrin gcig tu /
rdo rje 'dzin pa lung bstan gyis / /
sngags kyi dngos grub dang bar gyis / /
zhes lung bstan pa sbyin par bya'o / /
de nas skyabs sbyin byas te /
'dod chags bral ba lta bu yi / /
khams gsum na yang sdig med de / /
de bas 'dod la chags bral bas / /
khyod kyis nam yang ma byed cig /
bde chen theg pa 'di la ni / /
phyi nas shi ba yod med de / /
sdug bsngal srid la mya ngan 'das / /
srid pa brtan du dngos grub 'gyur / /
rang bdag yongs su dor nas ni / /
dka' thub spyad par mi bya ste / /
ji ltar bde bar bzung nas ni / /
sangs rgyas dngos grub thob par 'gyur / /
de ltar slob dpon dkyil 'khor ni / /
sngags dang rgyud kyi phrin las can / /
sangs rgyas dang ni byang chub sems / /
snying rje'i dbang gis sems can don / /
khyod kyis dkyil 'khor cho ga dag /
brtson par bri dang rgyud la ni / /
nyan dang bsgrub pa dag tu gyis / /
zhes skyabs sbyin no / /
dbang de ltar rdzogs nas /
dkyil 'khor dang /
slob dpon la sgra dang /
rol mo'i bye brag gis bskor ba dang /
mchod pa byas nas /
dkyil 'khor gyi lha rnams rang gi snying gar bkod pa byas nas /
nang gi sbyin sreg gis tshim par bya'o / /
gtor ma yang bya'o / /
de nas gsang ba dang /
shes rab dang ye shes kyi dbang bskur ba ni /
bla ma'i zhal las shes par bya'o / /
dpal 'jam pa'i rdo rje zhes bya ba'i dkyil 'khor kyi cho ga slob dpon chen po dpal don yod pa'i zhabs kyis mdzad pa rdzogs so // //
paN+Di ta de nyid dang /
lo tsA ba rdo rje grags kyis bsgyur ba'o //
[ ]
