@# / /
rgya gar skad du /
sarba b+hA Sha pra wa rta na byA ka ra Na shAs+t+ra /
bod skad du /
smra ba kun la 'jug pa'i sgra'i bstan bcos /
thams cad mkhyen pa la phyag 'tshal lo / /
kun mkhyen la ni phyag 'tshal nas / /
gsal bar sbyor ba bsnyad par bya / /
zin pa dang ni ma zin dang / /
gnyis ka dag las byung ba'i sgra / /
sems can ston dang mi ston dag /
lung du ston dang mi ston pa'o / /
gang zhig gang gi dus la ni / /
gang bsgrub phyir ni sgra grag pa / /
de yis de dag ston pa'i phyir / /
de yi brjod bya rjod byed dang / /
'brel dang /
dgos pa bsnyad par bya / /
mi mthun mi shes rigs sel ba'i / /
thog mar brjod pa'i sgra gang zhig /
bsdus dang byed ldan dus la ni / /
bstan bya yongs su ston pa'i phyir / /
de dag nyid mthun sgra brjod pa / /
brjod bya rjod byed dag tu 'dod / /
mtshon par byed dang /
mtshon bya la / /
'brel dang dgos ba shes par bya / /
rigs sel ba dang dus sel dang / /
ched dang ming du gdags dang bzhi / /
mi ldan sgra ni yod ma yin / /
'dzam bu'i 'bras bu smin pa ni / /
dri ma med pa'i chu la lhung / /
nya yis bza' ba'i ched du ni / /
'gu lu 'gu lu zhes su smra / /
tshogs pas bskyed pa'i chos rnams ni / /
byas pas 'jig pa'i dus dag la / /
gang zhig de shes 'dod pa'i phyir / /
mi rtag ces ni brjod pa yin / /
rigs sel ji ltar yin zhe na / /
'khor dang mya ngan 'das pa 'am / /
lung du mi ston dngos gang zhig /
bstan pas don gzhan gcod pa'o / /
spyi la 'jug pa bstan pa na / /
mi shes pa ni sel bar byed / /
rigs kyi 'dom pa bsal byas nas / /
spyi yi mtshan nyid brjod par bya / /
dus sel ji ltar yin zhe na / /
dngos de gnas skabs thams cad pa / /
bsdus sogs gang du bsgyur ba der / /
khyad par gzhan rnams gcod byed yin / /
dus kyi 'dom pa sel ba ni / /
rang gi mtshan nyid ston pa yin / /
gnyis dang rnam grangs sogs rnams kyi / /
gang du byed tshig mi gnas pa / /
de ni mdo ru bsdus pa ste / /
mdor bsdus de yang bcu bzhir 'dod / /
tshig gnyis dang ni rnam grangs dang / /
tshig don gzhan dang byed tshig drug /
khyad par dang ni 'bru mang po / /
bye brag gzhi bsdu gcig tu bsdu / /
zlas dbye ba gnyis de'i skyes bu / /
zad par mi 'gyur las 'dzin yin / /
byed pa'i dus ni de nyid la / /
the tshom gcod byed 'dus byas yin / /
de yang las dang byed pa dang / /
ched dang 'byung khungs 'brel pa dang / /
gzhi dang zla bsdu lhag bcas dang / /
dgag sgrub brnan dang bdag po dang / /
rgyan dang kha skong dus la 'jug /
'byed sdud gzhan gcod gnyis pa dang / /
gcig gi tshig dang gnyis kyi tshig /
mang po'i tshig dang rtags can dang / /
mtha' yi tshig dang dbus kyi tshig /
nye dang ring la snyeg pa dang / /
mngon du ba dang lkog tu gyur / /
rab tu lkog la snyeg pa dang / /
dri dang lan gyi tshig dang ni / /
bdag dang gzhan dang sbyor ba'i tshig /
sum cu lnga ni byed ldan dus / /
rigs dang dus gsal byas nas ni / /
bstan bya gang zhig ston pa de / /
de ni ched du 'dod pa yin / /
ched kyi dbye ba ji snyed pa / /
dus kyi tshig gis shes par bya / /
ji snyed don gyi sbyor ba ni / /
gang la 'jug pa de snyed pa / /
gang gis ston pa'i yi ge de / /
de ni ming du gdags pa yin / /
sgra'i bstan bcos smra ba kun la 'jug pa zhes bya ba sbyor ba bzhi dang ldan pa slob dpon chen po su b+hA Sha kI rtis mdzad pa rdzogs so //
[ ]
