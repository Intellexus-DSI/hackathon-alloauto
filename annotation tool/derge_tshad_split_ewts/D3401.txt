@## / /
rgya gar skad du /
t-I sa ma ya rA dza sA d+ha naM /
bod skad du /
dam tshig gsum gyi rgyal po'i sgrub thabs /
sangs rgyas dang byang chub sems dpa' thams cad la phyag 'tshal lo / /
mi mnyam mi g.yo shin tu yang dag chos kyi snying / /
snying rje'i bdag nyid 'gro ba rnams kyi sdug bsngal 'joms / /
mnyam med yon tan kun dang dngos grub ster mdzad pa / /
dri med mi g.yo mtshungs med rab mchog chos rnams ni / /
nam mkha' dang mtshungs de rnams dpe med yon tan gyi / /
cha shas rdul phran zegs mas kyang ni mtshams med pa / /
rtag tu sems can khams byed dngos grub sbyin pa po / /
dpe dang bral zhing ma lus pa yi dngos grub rnams / /
rtag tu dri med snying rje'i shugs kyis langs nas ni / /
smon lam grub cing 'gog pa med pa'i chos nyid do / /
'gro ba'i don du sgrub thabs gzhan yang mtha' med pa / /
brtse ba chen po'i bdag nyid rtag tu rnam par mdzes / /
'gag med snying rje'i spyod pa g.yo ba med pa yis / /
'jig rten gsum bgrod mchog gi dngos grub sbyin pa po / /
gzhal bya gzhal byed dang bral legs par yongs rdzogs shing / /
kye ma chos nyid der 'jug legs par khong du chud / /
dam tshig gsum mchog dngos grub mchog sbyin ster mdzad pa / /
sbyin pa'i mchog de bdag la rtag tu legs par stsol / /
'jig rten gsum kun mchog sbyin mchog gi sgrub pa po / /
mgon po dus gsum gshegs rnams kun nas sgrib med pa / /
dam tshig gsum rgyal rtog par gsungs / /
rdor 'dzin glu dang bstod pa bya / /
de 'dir sangs rgyas thams cad kyi / /
yon tan rgya chen phul du byung / /
lan cig tsam du brjod pas kyang / /
sngags rnams thams cad nges par 'grub / /
bstod pa'i rgyal po 'di yis ni / /
de bzhin gshegs rnams nges par mnyes / /
dngos grub rgya chen ster bar byed / /
rtog pa la gnas rtog las gsungs / /
mgon po rnam par snang mdzad che / /
mi bskyod rin chen 'byung ldan dang / /
rgyal ba dag pa 'od dpag med / /
don yod grub pa rgyal po kun / /
ro dang ro bcud de nyid dang / /
mchog tu ster bar mdzad pa ste / /
ma lus dngos grub dag dang ni / /
dga' ba rgya chen phun tshogs gnas / /
bsam pa thams cad yongs su gang / /
yid kyi 'dod pa yongs su ster / /
ye shes tshe dang stobs kyi shugs / /
dge ba'i mchog rnams ster ba po / /
zhes so / /
de bzhin du bstod pa 'di rdo rje'i gur gyis brgyan pa /
rnal 'byor rgyud chen po'i rjes su 'brang nas brjod par bya'o zhes so / /
sangs rgyas kun la phyag 'tshal lo / /
sangs rgyas sras kyi rang bzhin dang / /
dus gsum sangs rgyas phyag 'tshal nas / /
'chad 'gyur dam tshig cung zad rnams / /
dpal ldan dam tshig gsum las gsungs / /
dam chos smad par mi bya zhing / /
gang du'ang spang bar mi bya'o / /
rdzogs sangs rgyas dang byang chub sems / /
de rnams mi gus spang bar bya / /
bla ma'i bka' las 'da' mi bya / /
lus can rnams ni gsad mi bya / /
rang gi sngags dang phyag rgya yang / /
don med pa dang nyams mi bya / /
ser sna chang gi btung ba ni / /
thams cad du yang bya ba min / /
rdo rje'i rnam pa mi 'gong zhing / /
bza' bar bya ba'ang ma yin no / /
khri yi steng du mi nyal zhing / /
phyag rgya mi gus spang bar bya / /
bla ma dang ni lha rnams drung / /
byis pa'i chos nyid mi bya'o / /
mngon spyod bya ba ma yin zhing / /
tshul khrims ldan pa smad mi bya / /
bya min bya ba mi bya zhing / /
sdig la rjes su yi rang min / /
rang gzhan rjes su mi mthun pa'i / /
bya ba rnams ni spang bar bya / /
rtog pa chen po'i dam tshig 'di / /
dpal ldan dam tshig gsum las shes / /
'tsho ba 'gyod bcas mi bya zhing / /
tshogs smra dga' bas chog par bya / /
the tshom nyid du gyur pa dang / /
yo byad yongs su 'dzin pa dang / /
le lo dang ni zhum pa'i sems / /
de bzhin bdag la bstod la sogs / /
bar du gcod pa'i chos rnams su / /
rtog pa'i rgyal po nyid las gsungs / /
nyes pa 'di rnams las nges par grol zhing sngon du gsungs pa'i dam tshig la gnas nas chags pa thams cad spangs te /
dad pa dang brtan pa'i yang dag pa'i byang chub kyi sems kyis 'gro ba gsum po la phan pa dang ldan pa'i lus dang /
ngag dang yid rnams kyis byed pa dang /
dam tshig gsum las gsungs pa'i sgrub thabs kyi cho gas 'dod pa'i dngos grub tu 'gyur ro / /
rin chen 'byung gnas sbas pa'i zhabs kyis mdzad pa /
dam tshig gsum gyi rgyal po'i sgrub thabs rdzogs so //
[ ]
