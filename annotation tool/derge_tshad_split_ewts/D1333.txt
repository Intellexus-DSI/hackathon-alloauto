@## / /
rgya gar skad du / /
a b+hi She ka ra t+na A lo ka /
bod skad du /
dbang rin chen snang ba /
dpal rdo rje sems dpa' la phyag 'tshal lo / /
bcu gnyis phyed kyi phyed med pa / /
bcu gnyis phyed kyi phyed rang yin / /
bcu drug phyed kyi ro yod pa / /
bcu drug phyed phyed la phyag 'tshal / /
gang 'di sus kyang mi [(]shas [,]shes [)]pa / /
gang 'di sus kyang gsal ma byas / /
rgyud rgyud na ni gsang ba bzhugs / /
de yi dbang mchog bdag gis bshad / /
dbang med na ni myur 'grub med / /
rdo rje dbang phyug de skad gsungs / /
yan lag thams cad dbang skal ldan / /
skal ldan min na nam yang min / /
mkhas pas de la sbyin par bya / /
phyag na rdo rjes de skad gsungs / /
thams cad mtshan gyis gang ba dang / /
rgyud kun thams cad shes pa dang / /
dbang bskur shes dang thugs rje che / /
de ni bla ma rdor rgyal nyid / /
bla ma 'bad de ma nyes par bya / /
rgyud las 'byung bzhin mchod bstod bya / /
yon tan phung po brjod mi nus / /
ye shes rgya mtsho gting dpag dka' / /
sku ni rang bzhin dpal dang ldan / /
sems dpa' thams cad kyi ma 'dra / /
ye shes nyi ma bcom ldan 'das / /
gzhan gyi don du khyod ni shar / /
'khor ba dran pa'i don du ni / /
dkyil 'khor gsal bar bdag la mdzod / /
de nas yan lag dri zhim bskus te gos bzang brgyan / /
skal ldan gyis ni lhan cig dkyil 'khor bri don du / /
sa la mchod pa rab tu 'bad de rnam par bya / /
rin chen sna tshogs sa 'og gzhug cing gter du sba / /
dpal chen rin chen rgya mtsho yi / /
rgyud las dkyil 'khor tha dad gsum / /
me tog yang na rdul tshon pir / /
yang na ting 'dzin mchog gis bya / /
rgyal po chom rkun 'jigs pa'i gnas / /
nam yang dkyil 'khor der mi bya / /
skyon ni thams cad bral ba yi / /
gnas su mkhas pas brtsam par bya / /
dang po ji tsam nus kun gyis / /
dad pas bla ma mchod par bya / /
bla ma'i zhabs la mchod byas na / /
the tshom med par dngos grub thob / /
rta dang glang po mu tig rin chen gser dngul dang / /
ras la sogs pa sna tshogs ci la dgyes pa dang / /
chung ma bu mo sring mo gzugs ni bzang ba dang / /
dga' ba'i yid kyis de rnams thams cad dbul bar bya / /
mgon po'i spyan gyis bdag la gzigs / /
khyod ni bdag gi ston chen po / /
dam tshig de nyid bdag la stsol / /
thar pa'i lam nyid bdag la stsol / /
pad+ma'i 'byung ba bdag la stsol / /
gsang ba'i mchog ni bdag la stsol / /
thams cad mkhyen la phyag 'tshal lo / /
ye shes nyi 'od la phyag 'tshal / /
thams cad mkhyen sman phyag 'tshal lo / /
ye shes bdud rtsi gtso phyag 'tshal / /
skyes bu khyod ni su zhig yin / /
khyod ni ci 'dod bdag la smros / /
dpa' bo chen po bdag skal ldan / /
thog ma'i dbang ni bdag la stsol / /
de nas de yis mda' yi ras / /
de yi phyi rol yon rnams dbul / /
rnam par snang mdzad gzugs la bsgom / /
dam tshig sems dpar gzung bar bya / /
oM A khaM bI ra sngags kyis / /
me tog phreng ba mig dag pa ras / /
las kyi bum pas gtor bar bya / /
yang na dam tshig chu yis gtor / /
hUM hUM phaT phaT sngags kyis ni / /
a ti ho brtan brtul zhugs bzang / /
lan gsum arka me tog gis / /
hUM phaT sngags kyis gdab par bya / /
de nas rdo rje me tog can / /
snying gar cung zad gzung bar bya / /
oM su ra te sa ma ya s+t+waM / /
de bzhin thams cad rnam par gyis / /
ye shes 'bras bu ci 'dod dang / /
dngos grub thams cad rnyed par 'gyur / /
dkyil 'khor ma mthong sngon du ni / /
gang yang smra bar ma byed cig /
ma yin khyod kyi dam tshig 'di / /
nyams par 'gyur ba nges pa yin / /
de nas rdo rje spyi bor ni / /
bzung la 'di skad smra bar bya / /
'di ni dam tshig rdo rje yin / /
spyi bor bdag gis gsor bar bya / /
khyod kyis gzhan la 'di smras na / /
skad cig gis ni phung nas 'gro /
gur gum dang ni tsan+dan dang / /
sbrang rtsi yod pa'i chu bsres la / /
bdud rtsi lnga ni de dbus blugs / /
de yis dam tshig blud par bya / /
oM badzro da ka ma hA dang / /
badzra ku raM bi sha na / /
lan bdun bzlas pa'i sngags kyis ni / /
lag pa g.yas su sbyin par bya / /
'di ni khyod kyi dmyal ba'i chu / /
dam tshig nyams na sreg par byed / /
dam tshig bsrungs na dngos grub 'ong / /
'thungs shig rdo rje bdud rtsi chu / /
de ring phan chad khyod kyis ni / /
phyag na rdo rjer bdag la smros / /
bdag gis ji ltar bka' stsol dka' sbyin / /
de ltar khyod kyi dad pas bya dgos so / /
gang yang nga la mi mos nam mi bya'i / /
de ltar byas na rnam smin dmyal bar 'gro / /
skyes su dri med yid ldan pa'i / /
khyod kyi mig gis ji ltar mthong / /
dkar po dag ni mthong gyur na / /
zhi ba'i las ni 'grub par 'gyur / /
ser po dag ni mthong gyur na / /
rgyas pa'i las ni 'grub par 'gyur / /
dmar po dag ni mthong gyur na / /
dbang gi las ni 'grub par 'gyur / /
nag po dag ni mthong gyur na / /
drag po'i las ni 'grub par 'gyur / /
ras kyis mig la bkab gyur nas / /
rtags ni 'di dag mthong bar 'gyur / /
de nas bla ma rdo rje 'dzin / /
phyin gyis brlabs ni smra bar bya / /
ji ltar bsod nams de bzhin 'ong /
lha mo rigs kyi rim pa la / /
ji lta ba yi dngos grub yod / /
rang rang gi ni rigs rigs la / /
me tog babs pa'i bu 'di ni / /
de lta bu yi dngos grub thob / /
mig dgab ras kyi phreng ba las / /
me tog bzang po lag tu sbyin / /
pra tI ts+tsha ho rdo rje 'dzin / /
lan gsum brjod la dbul bar bgyi / /
bla mas me tog blta bar bya / /
dngos grub rab 'bring tha ma ste / /
yan lag rab kyis phyag rgya che'i / /
dngos grub the tshom med par thob / /
yan lag 'bring gis sngags dngos 'grub / /
yan lag tha mas chung dngos 'grub / /
rang gi lha mo'i dbus gnas su / /
yang na rang dang gzhan gyi bar / /
me tog gang gdan nye de'i yin / /
de yi gnas ni dbus su brlag /
dkyil 'khor phyi rol babs na ni / /
cung zad tsam gyi dngos grub 'ong / /
pan tsa re khA la babs na / /
phyi nas lan gsum dbul bar bya / /
yang ni de yi steng babs na / /
nam yang dngos grub thob mi 'gyur / /
de la chu yi dbang gcig sbyin / /
dbang gzhan dag ni mi sbyin no / /
sgo dang rta babs phyi rol dang / /
rdo rje phreng ba'i phyir babs na / /
dngos grub tha ma'ang med gyur na / /
gzhan chen po ni ga la 'grub / /
rdo rje sems dpa' de ring nyid / /
khyed ni nan tan mig phye ste / /
bdag gis thams cad mig phye bas / /
rdo rje mig ni mchog gi mchog /
de nas dkyil 'khor 'khor lo'i don / /
dang po sgo skyong la sogs nas / /
dkyil 'khor ji lta bu yi gnas / /
phyogs mtshams la sogs so sor bstan / /
bcom ldan 'das sku ji lta bur / /
rab gnas khrus kyi cho ga bya / /
de ltar slob ma la 'bad de / /
rtse gcig gis ni khrus bya'o / /
bum pa chos kyi dbyings ldan pa / /
sangs rgyas rin po che yi snod / /
nyi zla A li kA lis 'byung / /
de yi nang du bsam par bya / /
lha mo dang ldan mi bskyod pa / /
snying po zhu ba'i rang bzhin can / /
ye shes sems dpa' bsgom par bya / /
las kyi sems dpa' 'ang de yin no / /
byang chub rdo rjes sangs rgyas la / /
bla ma chen po ji ltar byin / /
bdag dang 'dra ba'i don du ni / /
nam mkha'i rdo rje bdag la stsol / /
dbang bskur rdo rje chen po ni / /
khams gsum gyis ni phyag byas pa / /
gsang gsum gzhi las 'byung ba ni / /
sangs rgyas kun gyis bdag gis sbyin / /
oM hUM dpal ni rdo rje'i chus / /
'khor los sgyur dbang bdag gis bskur / /
chu yi dbang ni bskur ba yis / /
mgo bor mi bskyod rigs 'byung ngo / /
de 'bras ma long ye shes ni / /
dri med yang dag 'byung bar 'gyur / /
de nas gser sogs gzo byas dang / /
yang na ras la bri ba mchog /
'jig rten khams ni grangs med na / /
sangs rgyas nyid ni bzhugs pa kun / /
dbu rgyan gzugs su bsgom pa ni / /
mgo bo la ni rdo rje'i gzugs / /
oM mu ku Ta a b+hi Shiny+tsA mi / /
'khor los sgyur las khyad par che / /
dbu rgyan dbang gis mgo bor ni / /
rin chen 'byung ldan 'byung bar 'gyur / /
de 'bras mnyam nyid ye shes ni / /
dri med yang dag 'byung bar 'gyur / /
rdo rje sgeg mos bzung nas su / /
hUM hUM hUM ni brjod nas ni / /
rdo rje sems dpa' rgyal ji ltar / /
di ring bdag gis khyod dbang bskur / /
'di ni sangs rgyas thams cad kyi / /
rab grub phyir ni rdo rje gzung / /
slob ma'i snying gar gtugs byas la / /
lag pa g.yas par sbyin par bya / /
oM hUM badzra a b+hi Shiny+tsA mi / /
phyag na rdo rje stobs po che / /
rdo rje dbang gis mgo bor ni / /
snang ba mtha' yas 'byung bar 'gyur / /
de 'bras so sor rtogs pa yi / /
ye shes gsal bar 'byung bar 'gyur / /
rdor dril sgyu 'phrul chen po 'di / /
gnyis med dngos po shes rab thabs / /
chos kyi dbyings kyi rang bzhin can / /
lag pa g.yon par 'di gzung shig /
'khyud nas kun du sbyar nas su / /
rdo rje 'dzin 'dra'i dngos por 'dug /
oM badzra a d+hi pa ti s+t+waM a b+hi Shiny+tsA mi nA ya ka /
dril bu'i dbang gis mgo por ni / /
don yod grub pa 'byung bar 'gyur / /
de 'bras bya ba grub pa ni / /
dri med yang dag 'byung bar 'gyur / /
rdo rje dang ni rdor dril ni / /
spyi bo'i steng du gzung byas la / /
oM shrI nA ma a b+hi Shiny+tsA mi / /
dngos po lnga yi rang bzhin can / /
kye dpal rdo rje che ge mo'i / /
sngar gyi rigs kyi rim pa lta'o / /
ming gi dbang gis mgo bor ni / /
rnam par snang mdzad rigs 'byung ngo / /
de 'bras chos dbyings dag pa ni / /
dri ma med pa 'byung bar 'gyur / /
'di ni dbang bskur lnga yin te / /
ye shes lnga yi rang bzhin can / /
rigs lnga'i bdag nyid kyang yin no / /
'byung lnga'i rang bzhin yang yin no / /
dpal 'di yis ni dbang bskur bas / /
thams cad kun la dbang byed 'gyur / /
yan lag lnga ni yod pa'i dbang / /
de ni slob dpon gyi yin no / /
yang na lha mo'i dbang du bstan / /
shes rab ma yi las yod phyir / /
kye yi rdo rje rgyud las gsungs / /
ye shes snying po der yang bstan / /
lag pa dag gis 'khyud pa ni / /
bcu drug lon pa'i shes rab 'dzin / /
rdo rje dril bu mnyam sbyor ba / /
slob dpon dbang du gsungs pa'i gzhung / /
lha mo'am ni slob dpon dbang / /
sdom pa'i mchog ni bzung nas su / /
sngar brjod pa yi cho ga yis / /
dam tshig gsum yang zhu bar bya / /
rdo rje slob dpon gyi ni dbang / /
thugs rje'i gter gyis bdag la stsol / /
bdag dang gzhan don bya ba ni / /
khyod kyi bka' drin drin gyis so / /
bcom ldan yang dag dpal bla mas / /
rdo rje de nyid gzung bar bya / /
hUM gi dngos po rdo rje mchog /
thog ma tha ma med bdag nyid / /
oM mchog gi dang po skyes bu ste / /
rdor 'dzin thams cad bdag po yin / /
haM hAM hiM hIM hUM hUM ste / /
'di yis rdo rje byin gyis brlabs / /
a las rdor dril skyes pa ste / /
'di ni sangs rgyas rnams kyi ma / /
hUM hUM phaT phaT pheM pheM ste / /
'di yis dril bu byin gyis brlabs / /
'di ni mchog gi dngos po yin / /
shes rab sgyu mar gsungs pa'o / /
khyod kyis rtag tu gzung bar bya / /
thog ma byang chub rgyal bas gzung / /
rdo rje mchog gi ye shes ni / /
mi phyed nam mkha' lta bu'i gzugs / /
ston pa 'di yi tshig gis ni / /
slob ma'i lag tu sbyin par bya / /
de ni sngags ni yod pa'i sa / /
rtse gcig gis ni dkrol bar bya / /
oM AH hUM badzra g+haN+Tem hA na de swa rU pe bin+du dz+nyA na ma ye hUM hUM phaT phaT swA hA / /
rang yid brtan pa'i de nyid kyis / /
rdo rje sems dpa'i rang bzhin can / /
rang gi lha yi dngos po ni / /
sku yi phyag rgyas gsal bar bya / /
rdo rje sems dpa' nyid kyi rigs / /
dam tshig gsum ni dpa' bor gzung / /
de nas dkyil 'khor de nyid don / /
nang gi mtshan gyis sbyor ba dang / /
lha yi rnam dag de kho na / /
mtshan dang 'byung ba smra bar bya / /
rnam snang mdzad mgon ji lta bur / /
de lta bur ni slob ma gzung / /
de la gnang ba sbyin par bya / /
sangs rgyas ci mdzad khyod kyis gyis / /
sems can thams cad phan don du / /
chos kyi rgya mtsho lta bur 'dug /
thams cad ji ltar 'dul 'gyur ba'i / /
khyod kyis chos kyi 'khor lo bskor / /
'di ni dam tshig 'dul ba yis / /
de ni gnang ba sbyin pa'o / /
de nas de bzhin gshegs pa'i rigs / /
ye shes lnga dngos zhi ba ni / /
ye shes rang bzhin mi phyed la / /
sangs rgyas thams cad phyag byed pa / /
dpal ldan rdo rje sems dpa' yis / /
nyid kyi phyag na ji ltar bsnams / /
rdo rgyal brtul zhugs mi shigs pa / /
khyod kyis de ltar bzung bar gyis / /
oM sarba ta thA ga ta naM sid+d+hi sa ma ya badzra ni /
sangs rgyas gzugs ni bdag rang nyid / /
mchod sbyin khu tshur ldan pa yis / /
khyod ni bdag gis lung bstan bya / /
de bzhin gshegs pa rdor sems yin / /
sems can thar pa 'grub don du / /
ngan 'gro rnams ni dran par gyis / /
yang dag de bzhin gshegs pa khyod / /
khams gsum gyi ni thub pa khyod / /
sangs rgyas byang chub sems dpa' dang / /
'phags pa rnams kyis mgrin gcig tu / /
dgra bcom pa ni yang dag pa'i / /
byang chub tu ni khyod lung bstan / /
phyag rgya chen po'i 'bras bu rab / /
'dis gsungs pas ni khyod kyis rnyed / /
de nas skyabs ni sbyin pa ni / /
gsang ba'i sgra ni yod pa'o / /
'dod chags bral ba lta bu yi / /
khams gsum na ni sdig med de / /
de bas 'dod pa'i chags bral ba / /
khyod kyis kyang ni yang ma byed / /
dam tshig chen po yod pa ni / /
hUM phaT kyis ni mnyam pa'o / /
sdig pa thams cad med pa ni / /
gsang ba'i dkyil 'khor la bzhugs pas / /
bde chen theg pa 'di las ni / /
phyi nas shi ba yod med de / /
srid pa yang dag dngos grub kyis / /
srid dang mya ngan 'das bor ro / /
rdo rje rin chen nang yod pa'i / /
byang chub sems ni spang mi rung / /
de ni 'byung ba tsam gyis ni / /
sangs rgyas nyid 'gyur the tshom med / /
dam pa'i chos la smad mi bya / /
nams kyang bor bar mi bya'o / /
ma rig pa'am gti mug gis / /
phyi nas 'jigs pas bsrung bar bya / /
rdo rje dril bu phyag rgya ni / /
nam yang spang bar mi bya'o / /
sangs rgyas kun dang mnyam pa'i phyir / /
bla ma smad par yod mi bya / /
rang bdag yongs su bor nas ni / /
dka' thub sdug bsngal mi bya'o / /
ji ltar bde bar bde gzung na / /
rdzogs pa'i sangs rgyas ma 'ongs 'byung / /
yan lag bzhi po 'di dag dang / /
gnang ba'i sbyin pa phyir mi ldog /
dbang ni dbang lnga zin nas ni / /
phyi nas 'bad de sbyin par bya / /
dgongs dang dgongs min bye brag ni / /
slob dpon dbang du shes par bya / /
bya spyod rnal 'byor rgyud las ni / /
dbang ni drug tu bshad pa'o / /
phyi ma'i rnal 'byor gsang ba'i dbang / /
bdun par gyes pa yod pa'o / /
shes rab ye shes de ltar ni / /
phyi ma'i phyi ma dpal rnal 'byor / /
'di dgu'i dgyes par shes par bya / /
rgyud las gsungs pa'i rim pa'o / /
chu dang dbu rgyan rdo rje dang / /
dril bu ming dang de lnga dang / /
rigs gsum dam tshig yod pa ni / /
dbang ni brgyad du gyes pa gsungs / /
brtul shugs lung bstan skyabs sbyin ni / /
de dag bcu gcig gcig yin no / /
gnyis pa la ni gsang ba'i dbang / /
gsum pa shes rab ye shes te / /
de ltar de bzhin bzhi pa'o / /
yang na so sor shes par bya / /
dbang bskur 'di ni bcu bzhi pa'o / /
slob dpon mdun du rtse gcig gis / /
de nas gus pas zhu bar bya / /
byang chub rdo rje dpa' chen po / /
gsang ba'i dbang ni bdag la stsol / /
ye shes bdud rtsi bdag la stsol / /
rdo rje 'byung ba bdag la stsol / /
dpa' bo chen po khyod phyag 'tshal / /
khyod la phyag 'tshal phyag 'tshal lo / /
phyag 'tshal phyag 'tshal rmad byung khyod / /
bde chen bzhugs la phyag 'tshal lo / /
rang gi rigs kyi bu mo rab / /
skyes bu 'di la dgongs pa yin / /
rang gi rigs ni med gyur na / /
gzhan ma gang yang mtshan ldan rung / /
bcu gnyis yang na bcu drug gam / /
med na nyi shu lon pa'ang rung / /
de ni nu sra gyes pa dang / /
ma btsas pa dang brtan pa dang / /
skra gnag mig dkyus ring ba dang / /
skad snyan dag tu smra ba'o / /
ha cang sbom min phra ba min / /
yan lag dkar min gnag pa min / /
ha cang thung min ring ba min / /
longs spyod dag la mkhas pa dang / /
rked dbus phra zhing b+ha ga rub / /
sku smad cha ni rab zheng che / /
khu ba mang zhing snying po chung /
phyi zhed che la sra ba dang / /
dri zhim reg bya 'jam pa'i lus / /
'dod chags che la mi dga' min / /
smin ma ring zhing bar ma chad / /
gzhu dngos 'dra zhing 'od 'phro gnag /
g.yon gyi srin lag rtsa ba la / /
'khor lo yang na pad+ma rin / /
rdo rje ral gri dngos gsal ba / /
su la 'di 'dra'i rtags yod pa / /
phyag rgya de yi gsang ba'i dbang / /
don ni 'grub par nus pas so / /
de la khrus sogs byug pa bya / /
dad pas bla ma la dbul bya / /
khyad par gyi ni tshig kyang brjod / /
mgon po khyod la 'di 'tshal lo / /
de nas slob ma phyir gyed bya / /
nang min ha cang ring ba 'ang min / /
rim pas bu mo dbang bskur bya / /
de la gsang chos bshad par bya / /
phyag rgya'i brda dang dbang gi don / /
skad cig rnams kyang de ltar ro / /
de nas gcig tu sbyor ba yis / /
legs dgyes dgyes pa rab bgyid do / /
snang ba reg bya 'dus pa ni / /
ye shes gsum ni 'byung bar 'gyur / /
yang dag ye shes gsum skyes ni / /
byang chub sems ni spang mi rung / /
spangs na 'gro ba'i gnas su ni / /
bde chen sems ni 'gro bar 'gyur / /
'gro na de ni chad pa yin / /
shes rab ye shes gsal yin no / /
dpal gsang 'dus pa'i nang nas kyang / /
rdo rje nyi nub zhes ni 'byung / /
mtshams ni snang ba thob pa yin / /
rim pa lnga pa las kyang gsungs / /
de ni gsang bar bshad pa yin / /
gsang bar snang ba mched pa bshad / /
'dud nas de ni snang ba mched / /
de ni gcig pu pho brang gsang / /
der ni rang gis shes par bya / /
sems ni 'dam skyes nam mkhar min / /
de nas slob ma dgug par bya / /
de nas ras kyis gdong yang dgab / /
pad+ma rab kyi kha dbus nas / /
rdo rje rgyal po drang bar bya / /
bu yi kha pad nang du ni / /
sbom po tha ltag gis mnan no / /
rtsa gnyis mchog gi nang nas ni / /
longs spyod 'khor lo'i nang du btang / /
skyes bu bdud rtsi ji lta bu / /
khyod kyis smros shig dga' ba yin / /
e ma'o mchog gi bdud rtsi yin / /
e ma'o ye shes bdud rtsi rab / /
e ma'o ro ni brjod mi lang / /
e ma'o rdo rje bdud rtsi rab / /
di ring bdag skyes 'bras bu mchog /
di ring bdag ni rab tu rgyal / /
di ring bdag ni 'khor las rgyal / /
di ring bdag la the tshom med / /
khyod kyi bka' drin yang dag mchog /
brjod med gnas ni bdag gis rnyed / /
de nas yang ni zhu ba bya / /
bstod pa sna tshogs rab bgyis te / /
ye shes bde ba'i gnas bzhugs te / /
rgyal 'gyur rgyal 'gyur mgon po khyod / /
A li kA li gnyis bdag can / /
legs dgyes bde mtsho rgyal gyur cig /
mchog dang chad pa'i dbus su ni / /
rol cig khyod ni rgyal gyur cig /
mchog gi dbang phyug khyod kyis ni / /
shes rab ye shes dbang bdag stsol / /
khyod kyi bka' drin de nyid kyis / /
rang bzhin ye shes bdag rnyed 'ong / /
yang na gcig pu'i gzhung du sbyor / /
yang na gzhan gzhung gzhung bzang ngo / /
shes rab ye shes dbang 'di ni / /
brtags la de nyid sbyin bya ste / /
'dod chags chags bral med pa dang / /
mnyam nyid ye shes sems dpa' dang / /
chos rnams thams cad mi chags pa / /
ji ltar pad chus mi gos shing / /
de la 'bad de dbang gi rgyal po ni / /
gcig pu'i yan lag ma la 'dir skyon med / /
bla mas rtog pa med par sbyin par bya / /
ye shes zla gnas rgyud las de skad 'byung / /
don zin nas ni skad cig gis / /
ma dang 'dra bas bla ma dbul / /
'phyang ba'i sbyor thabs la sogs kyis / /
dang por bu mo'i 'dod mchog bya / /
de nas skad cig dga' yon tan / /
rang bzhin de yang gsal bar bya / /
'di ni rang bzhin gyi ni gnas / /
gnyis kyi bar na de ni yod / /
rdo rje dbang phyug ma yi rtsa / /
nyid ni 'di yi nang na bzhugs / /
kun rdzob dngos po'i gzugs su ni / /
khyod ni bud med gzugs yin gyi / /
khyod ni gcig pu don dam par / /
phyag rgya chen po nyid yin no / /
khyod kyis thams cad kun bskyabs na / /
byang chub rab ni rnyed par 'gyur / /
shes rab skyabs sbyin byas langs na / /
slob ma'i lag tu sbyin par bya / /
'di nas khyod gzung bzang ba yin / /
rjes su mthun par sangs rgyas gsung / /
ye shes gsum gyi rim pa las / /
dam pa'i bde ba myong byed cing / /
sangs rgyas rin chen snod kyi ni / /
g.yon ngos la ni rtsa yi gnas / /
de ni khag mu kha dngos / /
rdor dbyings dbang phyug ma ni nyid / /
thabs gzhan dag gis byang chub ni / /
nam yang rnyed par yong mi 'gyur / /
de bas lhan cig mi gnas pa / /
dus 'di phyin chad ma byed cig /
de la yan lag dri zhim gos bzang brgyan / /
yan lag me tog sna tshogs mang pos brgyan / /
gos med chu skyes sig sig ngag byas te / /
chos kyi 'byung gnas gsal bar ston par byed / /
dri chen dri chu za ba 'di / /
skyes bu khyod kyis nus sam ci / /
rak+ta shu kra sha chen dang / /
bud med brtul zhugs de bzhin no / /
b+ha ga'i pad+ma 'jib nus sam / /
skyes bu smros dang ji lta bu / /
lha mo bdag gis ci mi nus / /
rak+ta shu kra sogs za nus / /
rtag tu bud med brtul zhugs bgyid / /
b+ha ga yang ni gzhib par bya / /
de nas dga' ba'i bdag nyid des / /
byams pa'i spyan ras kyis ni gzigs / /
bde ba thams cad 'dug pa ni / /
bdag gis pad rgyas e ma'o / /
gang 'di rab dang byed pa yi / /
de yi mdun du bdag 'dug gis / /
ji ltar pad+ma'i don gyis shig /
yang dag sangs rgyas mnyes sogs bya / /
nyid kyi bde chen rgyal po ni / /
'di ni dus rtag yod phyir ro / /
bde ba chen po'i dmar thigs 'di / /
ngo yi chu skyes kyis mnyes kyis / /
de nyid gsum gyi dga' sbyor bas / /
rdo rje chu skyes bskyod par gyis / /
brtan pa'i don ni khyod kyis gyis / /
brtan pa med na bde mi 'grub / /
sngar gsungs pa yi bla ma'i bka' / /
ma brjed rtse gcig gis ni bsam / /
rdor dbyings dbang phyug ma yi rtsa / /
g.yon gyi ngos la bzhugs pa ni / /
bla ma'i man ngag yang dag gis / /
phra mo'i lta bas blta bar bya / /
lta ba'i bdag nyid rnal 'byor gyis / /
sa bon 'bab par mi bya'o / /
sa bon snying po yod pa na / /
ngo mtshar dga' ba'i bde ba 'byung / /
thams cad bde ba'i gter gyur pa'i / /
byang chub sems bde babs gyur na / /
phung po rnam shes brgyal 'ong bas / /
dngos grub rab de ga la 'grub / /
la la mda' la mnyam sbyor bas / /
reg bya la ni bde 'di 'byung / /
de dag smin pas mchog gi dga' / /
snang ba mched pa'i gzugs can tsam / /
bskyod pa'i reg bya babs pa yis / /
chad dang snang ba thob pa yin / /
lta ba brtan pas de nyid la / /
rnal 'byor bas ni mi g.yo blta / /
la la'i blta ba nam mkha' yi / /
mda' la gnyis kyi pho brang mnan / /
rdo rje skyil krung gi ni sems / /
rin chen nang du blta bar bya / /
gsung lam gyis ni brjod med pa'i / /
ye shes mchog 'di skye bar 'gyur / /
'di ni de nyid man ngag yin / /
mkhas pa yis kyang rnyed dka' ba / /
skal dang ldan pa'i don bsgrub phyir / /
de ni bdag gis gsal bar byas / /
'dod chags ma yin chags bral min / /
dbu mar yang ni mi dmigs so / /
de ni yang dag dri med gnas / /
bde ba chen po'i 'bras gzugs can / /
ye shes lta ba'i rnal 'byor na / /
'gro ba med pa'i bde ba brtan / /
snga dro dus na nyin gcig dang / /
bskal pa stong gi bar du ni / /
dpal rdor dbang phyug ji lta bar / /
ye shes nga rgyal brtan sbyor ba'o / /
kye mgon gang gis khyod la bstod / /
ji tsam bdag gis khyod bstod bya / /
tshad med pa dang brjod mi nus / /
rmad byung chen po gzhal du med / /
khyod kyi yon tan yang dag ni / /
kha cig gis ni brjod mi nus / /
cig gis dad pas ci bstod kyang / /
de ni bdag la bzod par mdzod / /
reg bya nang 'jam la phyag 'tshal / /
reg bya nang grol la phyag 'tshal / /
reg bya nang sbyin la phyag 'tshal / /
bzhi pa'i dbang bskur mchog 'di ni / /
mchog gi dbang phyug bdag la stsol / /
khyod kyis srog chags gsad par bya / /
khyod kyis brdzun du smra bar gyis / /
ma byin par yang khyod kyis long / /
gzhan gyi bud med spyad par gyis / /
'di rnams byas na sdig med cing / /
bsod nams chen po 'byung bar 'gyur / /
de rnams khyod kyis nus na ni / /
bzhi pa'i dbang ni sbyin par bya / /
khyod kyi zhabs kyi bka' drin la / /
mgon po chen po bdag gis ni / /
slob pa'i spyod pa sems kyis brtag /
ji ltar dbang sbyin rim pas gsungs / /
gtong dul gting ring spyod yod na / /
dbang ni rin chen tshig gis sbyin / /
shes rab ye shes ma rnyed na / /
dam tshig sbyin par mi bya'o / /
dam tshig nyams pas 'jigs phyir ro / /
phyag na rdo rjes ma gnang ngo / /
yang dag dbang ni ma rnyed na / /
phyi nas de ltar sbyin par bya / /
dbang bskur de ni bzhi pa can / /
bzhi ru gyes pa yod pas so / /
bum pa la sogs nu reg pas / /
dang po'i 'bras bu dga' ba yin / /
gnyis pa gsang ba'i sbyin pa yis / /
gsang ba mchog gi dga' ba yin / /
gsum pa gcig tu sbyor ba yis / /
shes rab 'dod chags me 'og gis / /
yongs su gyur pas chad pa yin / /
de nas shes rab ye shes bshad / /
de yi 'gog pa bzhi pa yin / /
rang bzhin de ni de ltar 'ong / /
de ni dgongs par bshad ma yin / /
mkhas pas 'bad pas shes par bya / /
bzhi pa yi ni don rnams la / /
mi mthun pa ni mang smra ste / /
de la gzhan ni 'di skad gsungs / /
btang snyoms dngos po bsgom pa yis / /
'bras yod bde ba'i dngos po ni / /
ye shes gsal bar 'byung bar 'gyur / /
btang snyoms dngos por bdag sbyor ba'i / /
lha mo'i de nyid bsgom pa yis / /
'bras bu'i rgyun ni rnyed par 'gyur / /
gzhan gyi gzhung gis de skad gsungs / /
lha yi dngos po med pa dang / /
btang snyoms dngos po yod pa yis / /
bde ba yod pa 'bras bur 'gyur / /
gzhan gyi gzhung gis de skad gsungs / /
bag chags bde ba khyer nas ni / /
bag chags ma yin bde bar 'gyur / /
yang dag mchog ni rdzogs pa yin / /
gzhan gyi gzhung gis de skad gsungs / /
bag chags ma yin bde ba'i dngos / /
lha yi bsgom pa yang dag gis / /
rab tu bde ba'i ye shes 'byung / /
de ni gzhan gyis gsungs pa'o / /
de gzhung tshad ma ma yin te /
de don tshad ma yang ma yin / /
btang snyoms bsgom pa'i don gyis ni / /
'bras bu bde ba rnyed gyur na / /
de ni sbyor ba ma yin pa / /
nam mkha'i me tog skye ba'i dpe / /
de bzhin gsungs pa kha che yi / /
rin chen rdo rje zhabs kyi ni / /
ma mthong ba la bsgom pa med / /
mthong ba la yang bsgom pa med / /
bdag la btang snyoms sbyor yod dam / /
lha yi bsgom pa yod pa yis / /
'bras bu rgyun du rnyed 'gyur zer / /
de ni rmongs pa'i gzhung yin no / /
thams cad dngos po'i btang snyoms kyis / /
dngos po ma yin 'ong ba yin / /
dngos po ma yin lha yi dngos / /
de skad 'byung ba su yi gzhung / /
'byung ba yin na de nyid min / /
dngos po'i gzugs can 'khrul pa yin / /
dngos po mi rtag bden pa yin / /
de yi don la the tshom med / /
btang snyoms dngos po yod pa dang / /
lha yi dngos po med pa yis / /
dri med 'bras bu 'byung 'gyur na / /
mkhas pa rnams ni 'god par 'gyur / /
lha yi dngos po med gyur na / /
btang snyoms de yis ci zhig bya / /
yod na de la btang snyoms dgos / /
dngos po min na mi dgos so / /
rtag pa yi ni gnas med de / /
ri bong rwa sogs dpe dang 'dra / /
bag chags bde ba bzung na ni / /
bag chags ma yin 'ong 'gyur na / /
de ni skyon du 'gyur ba'i tshig /
'bru nang las ni nan yang min / /
'bras la sogs pa 'byung mi srid / /
mnyam pa kun gyi gzhung lugs so / /
yang dag rab bde'i bsgom pa yis / /
rab tu bde 'bras 'byung 'gyur na / /
de la khyad par ci zhig yod / /
ci phyir don du sgom par byed / /
rab bde ba la khyad yod na / /
de la bsgom pa bya dgos so / /
khyad par gnas 'gro na yang skyon / /
de ni de nyid mtshan ma yin / /
gnyis su med pa'i mchog dga' dngos / /
lha yi dngos po rab bde ba / /
sgyu 'phrul ye shes chen po yi / /
'bras bu de ni rab bzhin gzhung / /
rang brtags yang na gti mug gis / /
de la mkhas pa rnams ni 'khrul / /
de yi gzhung lugs gsal brtags nas / /
phyi nas rang gzhung gsal bar bya / /
shes rab ye shes zin nas sems / /
myong ba de ni bzhi pa yin / /
de yi man ngag slob rnams la / /
slob dpon gcig gis tshig gis bshad / /
shes rab ye shes zin nas su / /
slob dpon slob la gsungs pa 'di / /
rdo rje nyi ma nub las ni / /
'di yi ye shes gsal bar 'byung / /
yang dag de yi don shes ni / /
gzhan bzhi pa rab yin par gsungs / /
shes rab ye shes zin nas su / /
mtsho skyes 'byung bar babs pa ni / /
rin chen skar khung kha mi reg /
thams cad kyi ni dngos po la / /
'du shes med pa bzhi pa yin / /
gzhan dag de skad gsung ba yin / /
shes rab ye shes zin nas su / /
'dam skyes 'byung ba babs pa 'di / /
rin chen skar khung kha reg pa / /
'di yis dngos po thams cad la / /
dran pa med pa bzhi pa'o / /
gzhan dag gis ni de skad gsungs / /
shes rab ye shes zin nas su / /
dang po'i yid ni nam mkha'i dbyings / /
babs pas chos rnams thams cad la / /
rnyed pa med par gyur pas so / /
de ni bzhi pa yang dag rab / /
gzhan gyis de skad gsal bar gsungs / /
thams cad pad+ma 'byung ba ni / /
nam mkha'i dbyings su babs gyur na / /
chos thams cad la btang snyoms so / /
gzhan gyis bzhi pa gsungs pa'o / /
de dag thams cad dor byas te / /
rigs pa med pas gzhung lugs min / /
shes rab gang yin ye shes gang / /
de yi 'bras bu gang yin gsungs / /
'di yi don de mi shes na / /
gzhan gyi gzhung la 'bras bu med / /
ma zin na ni myong ba med / /
zin na myong ba yod pa yin / /
zin na myong ba ci zhig yod / /
song nas 'ongs pa ga la yod / /
zin nas myong ba phyir gyi ste / /
byol song gi ni las yin no / /
dang po dang ni zin nas gcig /
phyi ma nus nas de bzhin no / /
zin nas nub pa yod pa yis / /
de la dpe ni gang gis byed / /
zin nas nub pa de ni gcig /
de la khyad par ci yang med / /
zin nas rin chen kha la ni / /
ma reg 'gro ba de gzhung na / /
'gro na de ni chad pa yin / /
de la blta rgyu ma mchis so / /
reg nas 'gro ba de dang mnyam / /
gang du smras pa de yin no / /
dang po nam mkha'i dbyings la ni / /
rim pas gzhan yang 'gro bar 'gyur / /
thams cad de ni babs gyur na / /
tha mal pa dang mnyam pa'o / /
tha mal pas ni bde chen ni / /
nam yang shes pa ma yin no / /
de la bde chen med par ni / /
ye shes 'byung bar ga la 'gyur / /
ye shes srid pa nyams dga' ba / /
shes rab mya ngan 'das las chad / /
de gnyis 'bras bu de nyid yod / /
de yi 'bras bu don dam yin / /
de bzhin kye yi rdo rje yi / /
le'u brgyad pa'i nang nas gsungs / /
de ni gnyis med zhi chen po / /
'dod chags chags bral med pa dang / /
rang rig brjod du med pa dang / /
rtog pa thams cad med pa'o / /
rang bzhin sgrub thabs sogs kyis ni / /
yan lag gsum ni yod pa yi / /
rang bzhin nyid ni bzhi pa'o / /
la la mda' la mnyam sbyor ba / /
sgrub thabs phyi ma yin par bshad / /
hUM phaT kyi ni mnyam pa ni / /
bsgrubs pas de ni sgrub thabs so / /
sgrub thabs nang na sems yod na / /
rtags ni 'di lta bu dag skye / /
'dar dang rdul dang mos pa dang / /
lus mi brtan par dbugs rgod dang / /
bkrag dang drod ni de ltar brgyad / /
'bras bu'i dus na skye bar 'gyur / /
sgrub chen yan lag 'bras bu 'di / /
ye shes gsum ni med pa'o / /
rang bde mchog ni zhi chen po / /
ye shes 'od ni rang bzhin can / /
de yi rdzogs pa'i rim pa yis / /
'bras bu 'bad de shes par bya / /
de 'bras ye shes rigs pas ni / /
slob ma la ni tshig gis ni / /
bla mas don ni bshad par bya / /
blta bar dga' ba'i mtshan nyid do / /
dbang gsum las gzhan gzhan na med / /
bzhi pa gang na yod pa yin / /
'bras bu gzugs can de nyid ni / /
gsal bar de ltar bzhi pa'o / /
de bzhin dpal rin rdor zhabs kyis / /
dpal bsgom pa yi rim las gsungs / /
gsum ni med pa gsum rang ste / /
de bzhin gzhung yin de ltar ro / /
gzhan gyi don la rab dga' bas / /
ro yi dgug pas dbang du bya / /
gsang ba'i gsang ba ci brjod pa / /
thugs rje can rnams bzod par mdzod / /
thabs kyi rgyud ni 'dus pa las / /
de lta'i gzhung lugs med na yang / /
de bzhin rigs pa ci smras pa / /
shes rab rgyud kyi rim las so / /
thabs dang shes rab gnyis med dngos / /
de ni rgyal bas gsungs pa'o / /
'khor lo bzhi ni mnyam sbyar ba / /
phra mo'i thig le de nang du / /
rang bzhin gcig cig gzhan ma med / /
dngos po med pa'i dngos po can / /
gzhan ma gsum ni 'dab la gnas / /
'khor lo re re so so yin / /
sprul pa'i 'khor lo 'dab ma gsum / /
chu skyes lte ba yod pa'o / /
de ni phyi rol shes par bya / /
brgyad po brgyad ni de nang du'o / /
de yi nang na gsang ba bzhugs / /
sangs rgyas rin po che yi snod / /
baM gyi dngos po yang dag 'jam / /
sna tshogs can ni g.yo ba'o / /
sangs rgyas rin chen de na gnas / /
rang bzhin ye shes mtshan nyid do / /
'phyang ba'i rtsa yi nang na bzhugs / /
khams gsum du ni rol pa mdzad / /
gsum ni rab tu yod pa ste / /
nang dang phyi rol bar ma yin / /
phyi rol g.yas kyi ra sa nA / /
nang gi g.yon gyi la la nA / /
dbus kyi a ba d+hU tI la / /
nyid kyi 'dug sa byed pa'o / /
gcig pu yi ni gtso mo yi / /
kun rdzob tu ni gsum du 'gyur / /
de bzhin byang chub sems ni gcig /
sna tshogs gzugs su yod pa'o / /
dbang byed longs spyod brlag pa ni / /
de rnams ngal sor bstan pa'o / /
dbang byed mgrin pa'i gnas su ni / /
longs spyod bar du mchog 'di bstan / /
brlag ni kha las shes par bya / /
de ni chad pa gsal ba'o / /
mchog ni mgrin pa'i gnas su ste / /
rang bzhin bar na yod pa'o / /
nang dang phyi rol dbus kyi ni / /
rnal 'byor de yang mi shes na / /
de dus rang bzhin mi rnyed de / /
shes na rnyed par the tshom med / /
de ni shes rab skyabs yang dag /
shes rab bla ma'i kha las 'gyur / /
rtsa rnams de ni med gyur na / /
khu ba khrag ni sbyor ba med / /
khu ba khrag ni med gyur na / /
rnam par shes pa sbyor ba med / /
rnam par shes pa med gyur na / /
thams cad g.yo ba med par thal / /
g.yo med bde ba chen po ni / /
nam yang shes par mi 'gyur ro / /
bde ba chen po med gyur na / /
nam yang byang chub mi rnyed de / /
ting 'dzin bzlas pa sbyin pa ni / /
bskal pa brgyar ni spyad na yang / /
man ngag de ni med gyur na / /
ji ltar rdo stengs sa bon bzhin / /
de ni thams cad 'grub don du / /
thabs ni cung zad bdag gis bshad / /
thabs gang gis ni rnal 'byor rnams / /
rang bzhin gyi ni gnas der 'gyur / /
sbyin sreg thab ni med gyur na / /
rnal 'byor dngos grub thob mi 'gyur / /
lte ba'i hom khung gtum mo'i gnas / /
shes rab rang rig mtshan nyid do / /
rdo rje chu skyes mnyam sbyor bas / /
yang dag 'jigs par 'bar ba'o / /
phung po lnga yi rigs lnga yi / /
rnam par rtog pa'i sreg pa dang / /
de bzhin spyan la sogs pa ni / /
skye mched khams ni gzugs can no / /
phung po la sogs yam shing dang / /
dang por sreg rdzas gsal bar bya / /
yam shing thams cad bsregs pa'o / /
haM gi dngos po kha bub ni / /
yon po'i rang bzhin mtshan nyid can / /
smin phrag 'khor lo'i nang na yod / /
de nas de ni yang dag 'bab / /
shu kra bdud rtsi rab rgyun no / /
de yi gsang ba'i sreg rdzas sbyin / /
lte ba'i hoM khung phyi rol min / /
yang dag par ni dgyes nas ni / /
ci bsams pa yi 'bras bu smin / /
'od kyi gzugs ni gtum mo yin / /
a ba d+hU tI'i zhi ba'i gzugs / /
chos dang longs spyod rdzogs lam gnas / /
'gro dang 'ong ba yang dang yang / /
skra yi rtse mo 'bum gyi cha / /
che bar lta bas mthong mi 'gyur / /
de yi ro yod mnyam pa yis / /
bla ma'i zhabs kyi bka' drin la / /
phra mor lta ba'i mtshan nyid kyis / /
mchog gi dngos grub thob par 'gyur / /
de yi nang na sems yod na / /
skad cig gcig gis byang chub sems / /
'di ni gsang ba mchog yin te / /
lung las gsal bar byas pas so / /
bdag gis sngon med rang bzor ni / /
rgyud rnams don las mi mang ngo / /
de yi 'bras bu ji snyed pa / /
bla ma rab kyi bka' drin no / /
'jig rten tshad med myur bar ni / /
de yis 'gro ba grol bar shog /
srid pa'i gti mug dgon pa la / /
rnal 'byor rnams kyi lam rab gtor / /
shes rab dpal ni gsang bas ni / /
rin chen snang ba gsal byas pas / /
su la bdag gis dbang bskur bas / /
bdag la de bzhin gang gis thos / /
de ni rang gis 'di shes la / /
gzhan dag la yang 'chad nus so / /
gang la bdag gis bskur ba min / /
gang gis bdag la thos min la / /
de ni rang gis mi shes te / /
gzhan la 'chad par nus min no / /
dbang rin chen snang ba zhes bya ba rnal 'byor gyi dbang phyug chen po dpal shes rab gsang ba'i zhabs kyis mdzad pa rdzogs so // //
rgya gar gyi mkhan po dpal shes rab gsang ba'i zhabs dang /
bod kyi lo tsA ba kam dge bsnyen chos kyi ye shes dang /
phyug brtsams dbang phyug rgya mtshos zhus te gtan la phab pa //
