@## / /
rgya gar skad du /
Ar+ya tA rASh+Ta b+ha ya tra ta nA ma sA d+ha naM /
bod skad du /
'phags ma sgrol ma 'jigs pa brgyad las skyob pa zhes bya ba'i sgrub pa'i thabs /
rje btsun ma sgrol ma la phyag 'tshal lo / /
kun mkhyen rgyal ba'i bdag po lhan cig skyes pa'i chos sku de bzhin du / /
longs spyod rdzogs dang sprul pa'i sku ste pad+ma'i 'dab ma bzhin du yangs pa'i spyan / /
rnal 'byor dag par rnam par thar gyur srid dang srid las bral ba'i sku gsung thugs chags pa / /
thabs dang shes rab gnyis med lha dang lha min mis mchod de la phyag 'tshal te / /
skye 'jig rnam par spangs phyir chos nyid mi 'gyur yang dag nyid du dbyer med kyang / /
'khrul bcas 'gro ba'i don phyir sku gsung thugs kyi phrin las khyad par gsang sngags lam / /
sgrib pa myur 'joms sna tshogs phyag rgya'i gzugs 'phros sangs rgyas thams cad skyed byed yum / /
'jigs pa brgyad las sgrol ba 'di deng sgrub la dga' phyir dad pas brtsam par bya / /
dad ldan rab brtson dam tshig ldan / /
rje btsun sgrub la dga' ba yis / /
rnam par 'tshe med dben pa'i gnas / /
nyams dga' dngos grub 'byung gnas su / /
rten dang mchod rdzas sna tshogs pa / /
bshams nas bde ba'i stan nyid la / /
rdzogs sangs rgyas kyi bzhugs tshul gyis / /
phyi nang khrus kyis dag byas te / /
de nas rang gi snying ga ru / /
nga ro dang po las byung ba'i / /
chu shel dbus su yi ge ni / /
sde tshan bzhi pa'i dang po la / /
lnga pa'i tha ma'i thig les brgyan / /
de yi 'od kyis rje btsun dang / /
'phags pa'i tshogs rnams spyan drangs te / /
sangs rgyas kun gyi ye shes sku / /
gti mug ldongs pa'i sems can gyi / /
ma rig mun pa sel mdzad ma / /
bde gshegs sgrol ma phyag 'tshal lo / /
dri zhim me tog thams cad dang / /
a ga ru sogs bdug spos dang / /
rab tu mun sel sgron me dang / /
ga pur la sogs dri yi mchog /
gtsang sbyar bshos dang gzhan yang ni / /
sgra snyan la sogs mchod pa'i tshogs / /
thams cad dbul te sngags dang ni / /
phyag rgya'i rgyas kyang gdab par bya / /
'khor ba thog ma med bar du / /
sdig bgyis gang lags ma lus pa / /
da lta nyid du bshags bgyis nas / /
slan chad nam yang mi bgyid do / /
rdzogs sangs rgyas sogs 'phags rnams dang / /
'gro ba kun gyi dge ba ni / /
zag med zag dang bcas pa la / /
bsam pas rjes su yi rang ngo / /
'gro mgon sprin bral nyi ma yi / /
dkyil 'khor rgyas par gyur rnams la / /
'gro ba rnams la phan pa'i phyir / /
chos kyi 'khor lo bskor bar bskul / /
rgyal ba zag med dbyings nyid du / /
mya ngan 'das gzigs bzhed rnams la / /
ji srid 'khor ba gnas kyi bar / /
mya ngan mi 'da' bzhugs par gsol / /
don dam rang bzhin mtshan ma med / /
rnam par mi rtog chos sku las / /
gzugs sku lta bu'i tshul 'chang ba'i / /
'gro mgon khyed la skyabs su mchi / /
ji ltar dus gsum mgon po rnams / /
byang chub mchog tu thugs bskyed ltar / /
bdag kyang 'gro rnams bsgral ba'i phyir / /
byang chub mchog tu sems bskyed do / /
phyag 'tshal la sogs bgyis pa las / /
bdag gis bsod nams gang thob des / /
sems can ma lus sangs rgyas kyi / /
sa ni myur du thob par shog /
'gro ba bde dang phrad la sogs / /
tshad med bzhi yang bsgom par bya / /
de nas 'phags rnams gshegs byas la / /
brtan g.yo'i chos kun stong par bsgom / /
oM shU n+ya tA dz+nyA na badzra swa b+hA wa At+ma ko\u0f85haM /
de nas chu skyes steng du ni / /
chu shel de steng sa bon no / /
de yongs gyur las ut+pal / /
sa bon nyid kyis mtshan pa'o / /
de yi 'od kyis skye dgu rnams / /
sbyangs nas yongs gyur bcom ldan ma / /
zhal gcig phyag gnyis dUr ba'i mdog /
bcu drug na tshod rgyan rnams rdzogs / /
mchog sbyin pa dang ut+pal / /
g.yas dang g.yon du shes bya ste / /
phyed krung gis bzhugs 'dzum pa'i bzhin / /
mtsho steng rin chen brag phug nang / /
ltos 'gros zhabs brten bsgom par bya / /
g.yas dang g.yon gyi dang po ni / /
maM dang praM las lha mo ni / /
'od zer can dang so so 'brang / /
gser mdog zhal gcig phyag gnyis ma / /
rgyan mdzes g.yon na shing lo ni / /
mya ngan med dang rdo rje bsnams / /
g.yas pa 'dud pa'i tshul du'o / /
g.yas kyi 'og mar phag gdong ma / /
pA la sha mdog rgyan gyis mdzes / /
chos 'chad pa yi phyag rgya can / /
g.yon gyi 'og mar khro gnyer ma / /
mig sman mdog can khro mo'i tshul / /
gri gug thod khrag bsnams pa'o / /
de dag rnams kyi phyogs mtshams ni / /
brgyad na 'jigs pa rnam pa brgyad / /
bgegs dang dgra dang glang chen dang / /
me dang sbrul dang mi rgod dang / /
lcags sgrog gis bcings chu rnams las / /
skyob byed sgrol ma brgyad 'phro ba / /
rnal 'byor pa yis bsgom par bya / /
de nas snying ga'i sa bon las / /
'od 'phros ye shes sems dpa' ni / /
snga ma'i tshul can spyan drangs la / /
mchod nas yi ge bzhi po yis / /
gnyis su med par bstim par bya / /
yi ge gsum gyis gnas gsum du / /
byin gyis brlab bya de yi rjes / /
dbang bskur rigs kyi bdag po ni / /
don yod grub pas spyi gtsug brgyan / /
de nas sa bon las byung ba'i / /
'od kyi spro bsdu cung zad bya / /
skyo na gsang sngags bzlas pa ni / /
yi ge bcu pa bgrang bar bya / /
oM tA re tut+tA re tu re swA hA /
'bum phrag gsum mam yang na drug /
'bum phrag bcu yis las rnams 'grub / /
gal te 'byung po rnams la ni / /
gtor ma sbyin na snod gtsang du / /
zan blugs cho gas byin brlabs te / /
lag gnyis thal mo sbyar ba las / /
mdzub gnyis gung mo gnyis po la / /
legs bcang ba ni ut+pal / /
kha 'byed pa'i ni phyag rgya ste / /
gnas gsum dag tu gtugs byas nas / /
'byung po rnams la gtor ma sbyin / /
oM a kA ro mu khaM sarba d+ha rmA NAM Ad+ya nut+pan+na twAta oM AHhUM phaT swA hA /
las kyi yan lag thams cad ni / /
rgyas par rgyud las gsungs pa'i phyir / /
'di ru ma bkod de ru blta / /
rnal 'byor pa ni gang zhig gis / /
'di don nyams su len byed na / /
dngos dang dngos med zad gtso bo / /
thog ma tha ma med zhi ba / /
skye dang zag pa rnam spangs pa / /
dpal ldan yum nyid thob 'gyur te / /
bum pa bzang sogs dngos grub dang / /
gzhan yang gsad dang bskrad dang dbye / /
dgug dang zhi dang rgyas pa yi / /
las 'grub 'gyur ba smos ci dgos / /
de ltar stong dang snying rje'i bdag nyid srid pa gsum skyes zad dngos shes dang ni / /
shes bya gnyis su med sku kun du bzang po spyod pa'i bdag nyid sna tshogs yum / /
bcom ldan 'das ma'i sgrub thabs rgyud bzhin legs bkod pa las bsod nams dri ma med / /
bdag gis gang thob des ni 'gro ba ma lus rtag bde mya ngan 'das thob shog /
'phags pa 'jigs pa brgyad las skyob pa zhes bya ba'i sgrol ma'i sgrub thabs slob dpon chen po tsan+d+ra go mis mdzad pa rdzogs so // //
rgya gar gyi mkhan po dI paM ka ra shrI dz+nyA na dang /
bod kyi lo tsA ba tshul khrims rgyal bas bsgyur ba las /
slad kyi rgya gar gyi mkhan po byang chub sems dpa' dA na shI la dang /
bod kyi lo tsA ba mal gyo blo gros grags pas bcos te gtan la phab pa'o //
[ ]
