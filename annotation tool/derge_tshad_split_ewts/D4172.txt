@## / /
rgya gar skad du /
sa t+ya kr-i t+ya ng+har+m+ma pa tsa na sad ng+ha r+m+ma shrA ba ka thA /
bod skad du /
chos smra ba dang dam pa'i chos nyan pa la gus par bya ba'i gtam /
'jam dpal gzhon nur gyur pa la phyag 'tshal lo / /
sangs rgyas bcom ldan 'das gang zhig gser btso ma dang ka r+Ni ka dang nyi ma shar ma thag gi 'od 'bar zhing gsal bar byed pa dang /
rgya cher mi phyed pa'i 'od dang /
bco lnga'i zla ba'i dkyil 'khor thams cad du dri ma med cing rnam par dag pa dang /
tsam pa ka dang /
a sho ka rab tu rgyas pa dang /
bai DUr+ya dang /
in+d+ra nI la dang /
rdo rje dang /
ldong ros dang /
pad+ma dang /
glog gi 'od pas lhag pa dang /
gser bzang po'i 'od dang ldan pa'i bcom ldan 'das 'jig rten gsum gyi bla ma /
dpag tu med pa'i yon tan gyi tshogs kyis brgyan pa /
rin po che'i gter bsdus pa sangs rgyas bcom ldan 'das de dag ni mgon du gyur pa /
bla mar gyur pa /
chos kyi rje /
spyod pa dang ldan pa /
sku dang gsung dang thugs kyis gnod pa med par kun du spyod pa /
stobs bcu mnga' ba /
mi 'jigs pa bzhis bsnyengs pa mi mnga' ba /
khyu mchog gi mchog /
seng ge'i sgra sgrogs pa /
dbang po dang /
nye dbang dang /
drag po dang /
khyab 'jug dang /
gshin rje dang /
chu lha dang /
lus srul po dang /
nyi ma dang /
lha ma yin dang /
nam mkha' lding dang /
dri za dang /
mi'am ci dang /
lto 'phye chen po dang /
gnod sbyin dang /
srin po dang /
sha za dang /
grul bum dang /
rig pa 'dzin pa rnams kyis mngon par bstod pa /
byams pa dang /
snying rje dang /
dga' ba dang btang snyoms kyis bsam gtan mchog gi dran pa brnyes pa /
dran pa nye bar gzhag pa dang /
rdzu 'phrul gyi rkang pa dang /
yang dag par spong ba rnams la lhag par mos pa /
zil gyis gnon pa'i skye mched dang /
zad par gyi skye mched dang /
stong pa nyid dang 'phags pa'i lam yan lag brgyad pa ston pa dang /
thugs rje chen pos yang dag par bskul ba /
gser dang /
dngul dang /
shel dang /
nor bu dang /
be+e DUr+ya dang /
rdo rje dang /
in+d+ra nI la dang /
zla ba'i 'od rnams las lhag pa'i 'od mnga' ba /
rnam par gzigs dang /
gtsug tor can dang /
thams cad skyob dang /
'khor ba 'jig dang /
gser thub dang /
'od srungs dang /
dgra bcom pa yang dag par rdzogs pa'i sangs rgyas shAkya thub pa la sogs pas gsungs shing rjes su bstan pa 'di la /
kye dge slong 'di lta ste /
chos bshad pa dang /
chos kyi gtam la 'ga' zhig tu tshogs shing 'dug ste /
'dug nas bya ba gnyis pa gang yang rung ba gcig gi rjes su gnas par bya ste /
chos kyi gtam bya ba'am yang na 'phags pa'i mi smra bas rjes su gnas par bya'o / /
de la 'phags pa'i chos dang ldan pa'i gtam du gyur pa dang /
'phags pa'i mi smra bar gyur pa de gnyis ni nges par legs pa'i rgyur 'gyur ba yin te /
phyis mi rtog pa'i phyir dang /
the tshom gcod pa'i phyir nges par stobs kyis gzung ba'i phyir de skad du /
bcom ldan 'das kyis bka' stsal zhing 'di skad du gsungs so / /
dge slong dag gang zag gnyis po 'dis bsod nams mang po bskyed de sdig pa'i rtsa ba 'byin zhing bdud dang g.yul 'gyed par byed /
bdud kyi rgyal mtshan snyol bar byed /
chos kyi rgyal mtshan sgreng bar byed /
de bzhin gshegs pa'i chos kyi 'khor lo skor bar byed do / /
gnyis gang zhe na /
gang gus par byas te chos 'chad pa dang /
gang 'di na gus par byas te chos nyan pa'o / /
de bas na khyed kyis gus pas chos bshad par bya zhing bla ma rnams la gus par bya ste chos mnyan par bya'o / /
de bzhin gshegs pa rnams ni 'byung ba dkon no / /
mir skye ba ni rab tu dkon no / /
dal 'byor phun sum tshogs pa ni dkon no / /
de bzhin gshegs pa'i bstan pa la dad pa ni dkon no / /
de bas na 'khor ba'i nyes pa la kun du brtags pa la gus par byas te chos mnyan par bya'o / /
de ci'i phyir zhe na /
'dir brjod par bya ste /
nges par dam pa'i chos nub par 'gyur zhing chos kyi snang ba dang bral bar 'gyur /
ye shes kyi snang ba rab tu nub par 'gyur la /
dge ba'i bshes gnyen dang phrad par mi 'gyur te /
rab tu 'jig pa dang bcas pa'i dus nye bar gnas shing /
chos dang mi ldan pa'i sems can rnams dang lhan cig 'grogs par 'gyur bar shes par byas nas gus par byes te chos mnyan par bya'o / /
cung zad na chos kyi gru ni zhig par 'gyur /
ye shes kyi ri ni rdib par 'gyur /
chos kyi nyi ma ni nub par 'gyur /
chos kyi chu bo ni skam par 'gyur /
chos kyi gtam gyis ni dben par 'gyur /
dbang po'i rtod thag ni chad par 'gyur /
byang chub kyi yan lag bdun gyi me tog ni skam par 'gyur /
gsung rab kyi rgya mtsho ni bo bar 'gyur /
dran pa'i lcag ni chag par 'gyur /
rnal 'byor gyi dbang phyug ni yongs su mya ngan las 'das /
nyon mongs pa'i chom rkun ni stobs dang ldan par 'gyur la /
ring por mi thogs par yang dag pa'i spang leb bshig pas bcos legs byas pa /
dran pa'i gru skya bas yongs su bsrung ba /
gdugs dang /
rgyal mtshan dang ba dan legs par btsugs pa /
ting nge 'dzin gyi zhal ce pas rtsod pa yongs su sbyong ba /
dad pa'i lam brgyags dang ldan pa /
brtse ba'i btung chu'i tshogs dang bcas pa /
dbang po dang stobs dang byang chub kyi lam gyi rin po ches yongs su bkang ba dang /
slob pa dang mi slob pa'i tshogs yongs su rgyu ba /
chos smra ba'i bya bas rab tu sad par byed pa thams cad mkhyen pa'i 'bad pas rab tu 'phel zhing spogs phyin pa /
dam pa'i chos kyi gtam gyis bcos pa'i rgya mtsho dba' rlabs kyi shugs kyis bskyod pa /
dam pa'i chos kyi gru thams cad kyi thams cad du nub par 'gyur ro zhes shes par byas la /
sems can rnams kyi khong du chud par bya ba la 'bad pas dam pa'i chos kyi tshogs nub pas phyis yid la gcags pa med par bya ste /
'jig rten ma rig pas mig long ba /
ser sna'i dgab pas g.yogs pa /
phyogs dang mtshams la rtag pa dang /
chad par rnam par lta ba /
skye ba dang rga ba dang na ba dang 'chi ba dang /
sdug bsngal gyis kun du gdungs pa /
'chi ba'i g.yang sar lhung ba /
'khor ba'i rtod thag gis kun du brtod pa /
gshin rje'i pho nyas skrag pa /
bya ba ngan pa la chags pa'i blo dang ldan pa /
phan tshun rtsod pas g.yengs pa'i sems can rnams phyin chad yid la gcags par mi 'gyur ro / /
de bas na 'khor ba'i nyes pa spang bar 'dod pa dang /
bdud kyi spyod yul spang bar 'dod pa dang /
phung po'i khur dor bar 'dod pa dang /
nyon mongs pa'i shing gcad par 'dod pa dang /
ye shes kyi rdo rje 'chang bar 'dod pa dang /
'khor ba'i 'khor lo phye mar brlag par 'dod pa dang /
ser sna'i rgya mtsho skam par 'dod pa dang /
sdug bsngal gyi rgya mtsho dbo bar 'dod pa dang /
khams gsum gyi tsher ma rim gyis shin tu dkrugs par 'dod pa dang /
nyon mongs spangs pa'i 'phags pa'i gang zag gi tshogs thob par 'dod pa dang /
ye shes kyi mig yongs su sbyong bar 'dod pa dang /
mchod pa'i gnas su 'gyur bar 'dod pa dang /
'khor ba'i 'brog las rgal bar 'dod pa dang /
'phags pa'i lam nas 'gro bar 'dod pa dang /
mya ngan las 'das pa'i grong khyer du 'jug par 'dod pa dang /
nyon mongs pa'i tsha bas gdungs pa'i yid tshim par byed par 'dod pa rnams kyis gus par bya ba dang /
dam pa'i chos kyi chus dbang bskur ba la 'bad par bya'o / /
de ci'i phyir zhe na /
brjod par bya ste /
dam pa'i chos thob pas sor mo'i phreng ba ma gsod pa las log par gyur pa dang /
gnod sbyin 'brog gnas mi rnams gsod pa las log par gyur pa dang /
klu'i rgyal po sog ma med lo tog 'joms par byed pa dang /
gnod sbyin mo 'phrog ma srog chags brgya phrag du ma gsod pa las log par gyur pa dang /
gnod sbyin ba spu khab dug gis rdeg par byed cing gsod pa dang /
rgya mtsho na gnas pa'i nya ti ming gi la tshong pa stong phrag du ma gsod par byed pa dang /
sbal pa dud 'gro log par ltung ba'i 'jigs pa dang /
zla ba sgra gcan gyi 'jigs pa dang /
nyi ma lha ma yin gyi 'jigs pa dang /
brgya byin ngan song gi 'jigs pa dang /
tshangs pa rtag par lta ba las dang /
rtag tu 'tsho ba rtag tu lta ba las kyang /
gcer bu pa'i bu log par bya ba la mngon par sbyor ba'i las dang /
bram ze grags pa'i rigs mngon par zhen pa dam pa'i chos thos pa las log go / /
de dag la sogs pa gzhan dag tu ma thar pa'i skom gyis gdungs shing srid pa'i yal ga gcod par 'dod pa dang /
ma rig pa'i sbubs dral bar 'dod pa dang /
shes rab kyi snang bas lta bar 'dod pa dang /
'khor ba'i chu bo rgal bar 'dod pa dang /
de dag gi dam pa'i chos thos pas 'gro ba lnga'i 'khor bar 'gro ba las rab tu 'grol bar 'gyur ro / /
de lta bas na gus par byas te dam pa'i chos 'bad pas mnyan par bya'o / /
yang 'di skad du /
mkhas pas nad la sman pa bzhin / /
thog mar dam pa bsten par bya / /
nad sos bya phyir 'bad pa yis / /
sman ni sman pa la nyan ltar / /
dam pa'i chos ni mnyan par bya / /
blo dang ldan pa'i skyes bu yis / /
sman de rnams ni thos nas su / /
gus pas sten par byed pa ltar / /
de bzhin byas pas 'chi med 'grub / /
bdud rtsi de ni 'thung ba yis / /
mchog ni thob par byed pa yin /
chos smra ba dang dam pa'i chos mnyan pa la gus par bya ba'i gtam slob dpon sa 'tsho byin gyis mdzad pa rdzogs so // //
rgya gar gyi mkhan po gnas brtan a dzi ta shrI b+ha dra dang /
lo tsA ba dge slong shAkya 'od kyis bsgyur ba'o // //
