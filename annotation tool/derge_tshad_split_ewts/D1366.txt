@## / /
rgya gar skad du / /
kA la tsakra u pa de sha /
bod skad du /
dus kyi 'khor lo'i man ngag /
bcom ldan 'das dpal rdo rje sems dpa' la phyag 'tshal lo / /
mkha' la kun zhen sems kyis mig mi 'dzums shing rdo rje'i lam zhugs pas / /
stong las du ba smig rgyu mkha' snang dri med gsal dang mar me dang / /
'bar ba zla ba nyi ma rdo rje che mchog thig le mthong ba'o / /
de dbus sangs rgyas sku ni yul bral du ma longs spyod rdzogs sku'o / /
chu 'dzin dang bral mkha' la brtan lta rnal 'byor pas ni snang bar bya / /
ji srid dus kyi rtsal ri mo nag 'od dri med 'phro mthong ba / /
de la kun mkhyen sku ni rnyog med sna tshogs kha dog chu nyi mtshungs / /
rnam kun rang gi sems de yul dang rnam bral gzhan gyi sems nyid med / /
sku mthong ba ni nyi ma re re dus su srog gi rlung 'gog byed / /
ji srid rang lus 'od zer 'khor lo 'khor bzhin pa yis bskor mthong bas / /
sdom brtson rnams kyi zla drug reg spangs lam sems zhi ba'i bde bar 'gro / /
chags dang chags bral mtha' thog skad cig la ni khyab bdag dbugs grangs 'phel / /
mgo dra nang gi dga' bral lhan skyes ye shes rnam shes dag dbus su / /
gnyid log dus su rdo rje pad+ma dag gis gnyis gnyis sbyor bde gang / /
de yi 'phel byed bla ma'i bka' yi dbang gis 'phel la 'di mtshang med / /
rnal 'byor pa bzang la sbyor rgyal bdag la 'jug bdud dang nyon mongs 'joms / /
da ni sems 'od gsal ba la 'jug pa'i phyir / /
kha zhes bya ba la sogs pa gsungs te /
'dir sngags kyi tshul dang /
pha rol tu phyin pa'i theg pa'i tshul rnal 'byor rnam pa gnyis pa bslab par bya ste /
nam mkha' dang bla gab med pa la rnal 'byor goms par bya'o / /
gang nam mkha'i rnal 'byor la slob pa de mtshan mo mun pa la nam mkha' la kun du zhen pa'i sems kyis du ba la sogs pa'i mtshan ma mthong ba'o / /
mig mi 'dzums shing rdo rje'i lam zhugs pas zhes bya ba ni dbu mar srog gi rlung zhugs pa'o / /
stong las zhes bya ba ni nam mkha' la kun du zhen pa'i sems dang mig mi 'dzums pa dang /
rdo rje'i lam du zhugs pas stong pa las du ba dang smig rgyu dang mkha' snang dri ma med pa gsal ba dang de bzhin du mar me ni mtshan mo'i sbyor bas mthong ngo / /
de nas sprin med pa'i nam mkha' mthong ngo / /
de nas yang nam mkha' la nyin mo'i sbyar ba ni /
nam mkha' las byung rang byung ba / /
shes rab ye shes me bo che / /
zhes gsungs te /
sprin med pa'i nam mkha' la 'bar ba mthong ba'o / /
rnam par snang mdzad 'od chen po / /
ye shes 'od zer lhang nge ba / /
zhes pa ni zla bar snang ba'o / /
'gro ba'i mar me zhes pa ni nyi mar snang ba'o / /
ye shes sgron ma zhes bya ba ni sgra gcan du snang ba'o / /
gzi brjid chen po 'od gsal ba / /
zhes bya ba ni glog ste cha dam pa'o / /
rigs pa'i rgyal po sngags mchog mtsho / /
zhes bya ba ni thig ler mthong ba'o / /
de ltar mtshan ma bcu 'dus pa la sogs par mtshan mo'i sbyor ba gsungs shing / /
mtshan yang dag par brjod par nyin mo'i sbyor ba bcom ldan 'das kyis gsungs so / /
gsang sngags rgyal po don chen byed pa ni bum pa dang ras la sogs pa rnam pa thams cad skur mthong ba'o / /
de dbus zhes bya ba ni thig le'i dbus su sangs rgyas kyi sku yul dang bral ba rdzas med cing rtog pa'i longs spyod rdzogs pa'i sku du ma mthong ba'o / /
de nas sku'i sbyar bas me shigs pa'i sgra nyid thos so / /
de ltar sprul pa'i sku ni gzugs su snang ba'o / /
longs spyod rdzogs sku ni sgrar snang ba'i don to / /
'dir nyi ma'i sbyor ba ni chu 'dzin dang bral ba'i nam mkha' brtan par lta ba'i rnal 'byor pas snang bar bya ste /
snga dro dang phyi dro'i nyi ma la rgyab bstan par bya'o / /
gzhan du na nyi ma'i 'od zer rnams kyi rab rib tu 'gyur te /
des gnod pa'i phyir ro / /
de ltar nyi ma re re la bslab par bya zhing snang ba'o / /
ji srid dus kyi rtsa a ba d+hU tI'i nang du chud pa'i thig le'i dbus su ri mo nag po skra'i tshad tsam gyi 'od zer dri ma med pa 'phro ba mthong ba'i bar du'o / /
de la kun mkhyen sku zhes pa ni khams gsum ma lus pa rnyog pa med pa'i chu'i nang gi nyi ma lta bu mdog sna tshogs pa kun rang gi sems yul dang rnam par bral ba de nyid gzhan gyi sems mi shes pa'i phyir gzhan gyi sems ma yin pa'o / /
'dir dang po rang gi sems snang ba de bzhin gshegs pa'i sha'i spyan gyis yang dag par mthong ba'o / /
lha'i mig la sogs pas gzhan gyi sems shes pa mthong ba'o / /
bcom ldan 'das kyis spyan lnga po de dag ni chos yang dag sdud pa las gsungs so / /
de ltar rim pa bzhin sha'i spyan dang /
lha'i spyan dang /
sangs rgyas kyi spyan dang /
shes rab kyi spyan dang /
ye shes kyi spyan rnams bsgoms pa'i stobs kyis 'byung bar 'gyur ro / /
de nas ma gzigs pas ci yang mi mnga' ba'i thams cad mkhyen par 'gyur ro / /
de'i phyir sku mthong bas nyi ma re re'i dus su srog gi rlung 'gog pa bum pa can gyi sbyor ba bya'o / /
ji srid rang lus 'od zer 'khor lo 'khor bzhin pas bskor ba mthong ba zhes bya ba ni sngon du gsungs pa'i sku'i nang du mthong ba'o / /
sdom brtson rnams zhes bya ba ni las dang po pa tshangs par spyod pa rnams so / /
zla ba drug tu reg spangs zhes bya ba ni dbang po gnyis kyi sbyor ba spangs pa'o / /
lam gyi sems zhes bya ba ni stong pa nyid kyi sku'i sems so / /
zhi ba'i bde bar 'gro zhes bya ba ni mi zad pa'i bde ba thob pa'o / /
chags dang zhes bya ba ni dkar po'i phyogs so / /
de'i mthar song ba zhes bya ba ni bcu drug pa'i cha'i mtshan nyid do / /
de nas chags bral zhes bya ba ni nag po'i phyogs so / /
de'i thog ma zhes bya ba ni nag po'i phyogs la ma zhugs pa'o / /
skad cig ces bya ba ni skad cig ma gcig la mngon par byang chub pa'i mtshan nyid de'i skad cig go / /
dbugs grangs 'phel zhes bya ba ni nyi khri chig stong drug brgya'i dbugs gsang ba'i rdo rje'i nor bu'i rtse mo nas 'phel lo / /
brgya phrag sum cu rtsa drug gi dbugs dgu brgyad dgu brgya'i grangs bkag cing spangs pa nges na sa gnyis gnyis thob par 'gyur ro / /
de ltar lte ba dang /
snying ga dang /
mgrin pa dang / /
dpral bar bzhi dang /
drug dang /
brgyad dang /
bcus sa rnams thob par 'gyur ro / /
gtsug tor du srog thams cad zad pas sa bcu gnyis 'thob par 'gyur ro / /
de nas mgo'i dra ba'i nang nas gsang bar 'ong ba ni dga' ba dang lhan cig skyes pa dag gis dbu ma'o / /
de ltar ni gnyid log pa'i dus su'o / /
snying gar ni ye shes dbu ma'o / /
mgrin par ni sku dang /
gsung dang /
thugs dang /
ye shes kyi thig le'i rang bzhin gyis so / /
gang dpral ba nas 'ongs pa ni gnyis kyi sbyor ba'i bde ba'o / /
de'i bde ba ni bla ma'i bka'i dbang gis khu ba'i bde ba gyen du 'gro bar byed do / /
sngon du gsungs pa'i srog 'gog pa dang bral ba'i bar du 'phel ba la ngo mtshar med do / /
de ltar nyon mongs pa dang /
bdud bcom nas rgyal ba'i bdag po la ste rnal 'byor bzang po a ba d+hU tI'i gnas pas lo gcig gi sbyor bas g.yon dang g.yas su chud pa'i srog rnams bsad nas rgyal ba'i bdag po stong pa nyid kyi sku la 'jug go / /
de'i phyir bum pa can gyi sbyor bas bde ba chen po'i skad cig bskyed de /
bde ba 'phel bar nges pa'o / /
dus kyi 'khor lo'i man ngag slob dpon dus 'khor zhabs chen pos mdzad pa rdzogs so // //
rgya gar gyi mkhan po bud+d+ha kA ra b+ha dra dang /
lo tsA ba gyi jo zla ba'i 'od zer gyis bsgyur ba'o //
