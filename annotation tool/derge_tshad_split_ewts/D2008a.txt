@## / /
rgya gar skad du /
shrI badzra b+hai ra ba stu ti /
bod skad du /
dpal rdo rje 'jigs byed kyi bstod pa /
dpal rdo rje 'jigs byed la phyag 'tshal lo / /
hUM 'jam dpal mkha' las byung ba'i gser mdog can / /
'jam dpal thugs la chos kun rang bzhin gsal / /
'jam dpal gsung gi dbang phyug 'jam dpal dbyangs / /
'jam dpal bdag ni re ba'i sems kyis 'dud / /
thugs mchog 'jam pa'i ngang las ma g.yos kyang / /
thugs rjes gdug pa 'dul phyir gshin rje'i gshed / /
'jigs byed chen po 'jigs pa'i char bstan nas / /
mi bzad dus mtha'i bskal pa'i me ltar 'bar / /
zhal gdangs khro gnyer smin ma glog ltar 'gyu / /
spyan bgrad mche ba gtsigs shing rab tu 'bar / /
rdo rje'i rta gad drag po ha har bzhad / /
mkha' 'gro sdud pa'i pheM skad gnam du 'don / /
khros pa'i zhabs chen brdabs pas khams gsum gnon / /
sdigs mdzub gnam du bsgrengs shing lha chen 'dul / /
ljags 'dril tshems chen gtsigs shing khrag gis myos / /
lha dang bcas pa'i 'jig rten zhal du gsol / /
glang chen ko rlon thod pa'i phreng ba zhags / /
gcer bu 'jigs byed dbang phyug chen po'i tshul / /
'jigs byed ma he khros pa'i zhal gdangs shing / /
zhal dgu 'bar bas srid pa zad par rngub / /
'gro ba sna tshogs 'dul ba'i phyag rgya 'bar / /
bdud bzhi gnon pa'i zhabs ni brkyang bskum gnas / /
'jigs byed chen po'i sku la rtag tu 'dud / /
dbu dgu 'bar ba'i dkyil 'khor nas / /
g.yas kyi zhal gsum bgrad pa ni / /
mthing ga dmar dang ser ba'i zhal / /
g.yon gyi zhal gsum gdangs pa ni / /
dkar dang dud ka gnag pa'i zhal / /
dbus kyi zhal gsum 'bar ba ni / /
khro dang chags dang zhi ba'i tshul / /
phyag rgya 'od zer 'bar ba las / /
g.yas kyi phyag mtshan bcu drug ni / /
rdeg cing 'joms pas mtshon cha gdengs / /
g.yon gyi phyag mtshan bcu drug ni / /
rol cing stobs pa'i mtshan mas mdzes / /
brjid rngam zhabs kyi tsham ngam las / /
g.yas kyi zhabs brgyad bskum pa ni / /
dregs pa'i lha brgyad thabs kyis 'dul / /
g.yon gyi zhabs brgyad brkyang ba ni / /
dregs pa'i lha mo brgyad la rol / /
'dod chags chen po gdul ba'i phyir / /
rtag tu ling+ga rgyas pa'i tshul / /
drag po'i tshul gyis zhe sdang 'dul / /
'dul sku khyod la phyag 'tshal lo / /
dur khrod chen po'i dkyil 'khor nas / /
bdud dang gshin rje thabs kyis 'dul / /
ma mo mkha' 'gro dbang du sdud / /
dbang sdud khyod la phyag 'tshal lo / /
dbang phyug chen po'i dkyil 'khor nas / /
dbang med dad pas 'dus pa dang / /
ye shes sprul pa'i 'khor gyis bskor / /
'khor bcas khyod la phyag 'tshal lo / /
ye shes thugs kyi dkyil 'khor nas / /
ji lta bur ni sprul gyur kyang / /
rnam dag dbyings las ma g.yos pa'i / /
mnyam nyid sku la phyag 'tshal lo / /
rdzogs so //
[ ]
