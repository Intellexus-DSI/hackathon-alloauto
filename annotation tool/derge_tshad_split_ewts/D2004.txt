@##
[ ] / /
de nas gzhan yang bshad pa ni / /
las kyi grogs kyis byed pa ste / /
zhi ba'i las ni zla ba yin / /
rgyas pa de bzhin mig tu bsgrags / /
dbye ba yon tan zhes bya ste / /
dbang du bya ba rig byed yin / /
dgug pa yid las de bzhin mda' / /
bskrad dang mnan pa dbang po bzhin / /
mnan pa'i rjes su 'brang ba yis / /
gsad pa'i las ni rgya mtshor 'dod / /
las rnams de dag re re yang / /
'phags tshogs mchod sbyin dang po ste / /
nyi ma gnyis par gtor ma sbyin / /
gsum pa bzlas pa rnam par 'bad / /
bzhi pa sbyin sreg 'chang bar bya / /
lnga pa las kyi 'khor lo bskor / /
drug pa bsam gtan rtse gcig bya / /
bdun pa las kyi lhag chad bskang / /
grangs kyi las la khyad par du / /
las kyi gcor ni gang bsgrub de'i / /
'khor lo skor ba nyi ma bzhi / /
las kyi bye brag 'di shes na / /
zhi bas 'jigs pa brgyad las skyob / /
rgyas pas yon tan drug dang 'byor / /
dbang gis mos pa rnams bzhir bsgyur / /
dbye bas gsang sde brgyad dang 'byed / /
mnan pas dbang po drug 'ching byed / /
gzhan yang ji ltar de bzhin du / /
sngags dang rdzas kyi sbyor ba la / /
dpyad na dngos grub mi 'grub ste / /
gal te yid gnyis za gyur tam / /
bsam par 'gyur ram dad pa nyams / /
de tshe dngos grub nye ba yang / /
phyir bzlog 'gyur bar gdon mi za / /
dad pa brtan par bsgrubs pas na / /
nam mkha' med par gyur na yang / /
sngags kyi dngos grub med med srid / /
lha dang drang srong gis bshad pa'i / /
rig sngags slu ba mi srid na / /
'dod chags bral ba bshad pa yis / /
gsang sngags sbyor bas slu ba ni / /
ma byung 'byung bar mi 'gyur ro / /
chos nyid bsam gyis mi khyab pa'i / /
don la the tshom med pa yis / /
mkhas pa la ni dngos grub nye / /
rtog cing dpyod pa'i rtog ge pa / /
de la bsgrub pa'i dngos grub ring / /
man ngag dam pa bstan byas kyang / /
slob ma yid gnyis za gyur na / /
de la dngos grub ring bar bshad / /
bla mas man ngag sbas byas kyang / /
slob ma yid gnyis mi za zhing / /
bla ma'i man ngag dam pa zhes / /
gces spras byas na 'grub par nges / /
de yi phyir na sngags pa yis / /
rang gi yid gnyis spang ba'i phyir / /
bla ma mnyes par bya ba gces / /
rang gi yid pas nus mthu che / /
gsang ste brjod pas bar chad med / /
yon tan phul ba byas pas ni / /
rang sems rin chen rnam gnyis 'gyur / /
rin chen gnyis las grub par 'byung / /
dkon par gyur na sngags pa brjod / /
bsngags na yon tan 'byung 'gyur te / /
bsngags pa dag ni ma byas na / /
ji ltar yid bzhin nor bu yang / /
gang gis bsngags pa ma byas na / /
de la 'dod na mi ster ro / /
dad pa sangs rgyas dad pa chos / /
dad pa dge 'dun dad pa ma / /
dad pa bla ma dad pa pha / /
dad pa lam chen dad pa gru / /
dad pa yid bzhin nor bu ste / /
dad pa gsang sngags dngos grub nyid / /
dad pa bsod nams nor yin te / /
de yi phyir na sngags pa yis / /
rang sems dad pa bskyed pa'i phyir / /
gzhan la gus pas mchog tu bskur / /
rdzogs so // //
[ ]
