@## / /
rgya gar skad du /
kr-iSh+Na ya mA ri bud+d+ha sA d+ha naM nA ma /
bod skad du /
sangs rgyas gshin rje gshed nag po sgrub pa'i thabs zhes bya ba /
'jam dpal gzhon nur gyur pa la phyag 'tshal lo / /
bla ma rje btsun bla med dang / /
sku gsum mgon po gshegs nyid las / /
btud de de nyid sgrub pa'i thabs / /
blo dman bdag gis bshad par bya / /
sngags pa blo dang ldan pa yis / /
snying rje chen po rab bskyed de / /
skad cig dran pas gsal bar bya / /
gnyis pas rdzogs pa thig le che / /
bzang po nyid dang dpal gyi mgon / /
so so las kyang bzhi 'byung bya / /
rdzogs dang rab tu gnas pa dang / /
mngon par btud la mchod byas te / /
ya yig sprul pa'i las bya'o / /
bshags dang rjes su yi rang dang / /
bskul dang gsol ba gdab pa dang / /
skyabs su 'gro dang sems bskyed che / /
lus dbul yongs su bsngo ba bya'o / /
smon lam gdab dang gshegs su gsol / /
tshangs pa'i gnas bzhi sngon song bas / /
rnam thar gsum gyi bdag nyid bsgom / /
oM swA b+hA wa shud+d+haHsarba d+harmaHswAb+hA wa shud+d+ho\u0f85haM /
gnas dang dag pa'i ngo bo dang / /
bde ba bzang po 'di bsgom bya / /
shU n+ya tA dz+nyA na badzra swa b+hA wa At+ma ko\u0f85haM /
sku gsung thugs kyi bdag nyid ni / /
yi ge gsum gyi ngo bor blta / /
dag pa'i thig le nam mkha' yi / /
rgyun gyis gnas pa'i nyi ma hUM / /
gyur pa rdo rje gzhal med khang / /
zla ba rdo rje'i sbyor ba yis / /
chos kyi 'byung gnas rnam par gnas / /
sna tshogs pad+ma'i dkyil nyid du / /
zla ba yi ge bcu drug bcas / /
re pha las byung gnyis pa las / /
gsal byed yi ge khor yug blta / /
ro mnyam pa la sa bon nyid / /
nor bu rdo rje spro dang bsdu / /
nga rgyal gyur pas rdo rje sems / /
dkar dang gnag dang dmar ba'i zhal / /
shes rab gnyis med sgeg dang stangs / /
gdug dang dur khrod rgyan gyis spras / /
gri gug thod pa rtsa ba'i phyag /
rdo rje ral gri g.yas na bsnams / /
g.yon na 'khor lo chu skyes so / /
sa bon 'od kyi bdag nyid dpal / /
rjes su gyur pas khu bar blta / /
sku gsung thugs kyi rdo rje gnas / /
nyi ma dmar po ya gcig bcas / /
gyur pas rdo rje sngon po ste / /
sa bon 'od las gshin rje gshed / /
char sprin gzhon nu lta bu'i mdog /
g.yas pa zla ba lta bu ste / /
g.yon pa pad+ma rA ga'i mdog /
rang gi yum dang ldan pa'i sku / /
rtsa ba'i phyag gis 'khyud pa'i stangs / /
rdo rje ral gri 'khor lo dang / /
pad+ma 'od zer chen po 'bar / /
gri gug rdo rje mtshan pa dang / /
thod pa byang chub sems bkang ba / /
yum dang mtshungs par 'dzin pa ste / /
gcer bu rgyan bral skra grol ba'o / /
snyoms par 'jug pa'i stangs dang ldan / /
brgya phyed mgo bo'i phreng ba can / /
pad+ma zla ba'i gdan stengs su / /
ma he nyi ma gnas pa'i stengs / /
rdo rje gshed po bsgom par bya / /
sku gsung thugs dang ldan pa yis / /
sems dpa'i rdo rje bde bar bsgom / /
skye mched zla ba'i dkyil 'khor te / /
sems dpa'i yi ge gsal bar bya / /
k+ShiM dziM kha~M ga~M ka~M sa~M / /
spyi gtsug mgrin pa snying ga'i steng / /
zla ba pad+ma nyi ma'i dkyil / /
dkar dmar gnag pa'i yi ge dgod / /
oM AHhUM /
sa bon las 'phros gshin rje gshed / /
yab yum gnyis med sbyor ba yis / /
bde chen byang chub sems kyi rgyun / /
phab ste spyi gtsug bab gyur pas / /
dri med dag pas rdo rje sems / /
spros dang bsdus pas de nyid don / /
mnyes par byas la rgyud la bstim / /
nges dang gsal dang brtan pa dang / /
phab la thig le thig le che / /
byed pa sbyor dang phra ma dang / /
go rims nam mkha'i rdo rje'o / /
'di ni 'grub med 'grub pa med / /
rang bzhin nyid nas rdo rje sems / /
rdo rje nam mkha'i khams sbyor bas / /
gnyis med ye shes chos kyi sku / /
'di ni rnam par dag pa'o / /
ldang ba sA lu'i 'bras ltar du / /
gnas pa rgyal po'i dbang bsgyur zhing / /
dbyings kyi rdo rje tha mi dad / /
sbyor ba'i byang chub sems phab pas / /
sa stengs sa 'og sa bla yi / /
gnas su sku gsung thugs bsams te / /
ma yengs don grub bzlas par bya / /
oM kA la rU pa hUM /
'dis ni brgya byin la sogs pa brgyal bar byed pa'o / /
oM ya ma rA dza /
sa do me ya /
ya me do ru /
Na yo da ya /
ya da yo ni /
ra ya k+She ya /
ya k+She yats+tsha ni rA ma ya /
hUM hUM hUM phaT phaT swA hA /
'dis ni dngos grub chen po yang thob par 'gyur ro / /
oM hrIHSh+T+r-iHwi kr-i tA na na hUM hUM phaT phaT swA hA /
'dis ni las thams cad 'grub bo / /
ha cang drag min dal ba min / /
cung zad ring ba ma yin te / /
thung dang mi gsal rnams spangs te / /
tshig gi bar du ma chod pa'i / /
chen pos bzlas pa 'grub par 'gyur / /
'di ni bsgrub pa'i don du byas / /
las kun bla ma brgyud shes bya / /
mi shes pa dag dgrol ba'i phyir / /
bdag gis rtogs par gyur pa brtsams / /
'di las 'byung ba'i bsod nams kyis / /
dpal ldan gshin rje gshed 'gyur shog /
sangs rgyas gshin rje gshed nag po'i sgrub thabs /
nA da ku be ra las byung ba'i don /
kun da nak+She ri na bzhugs pa'i mkhas pa chen po rnal 'byor pa nag po zhabs kyis mdzad pa rdzogs so // //
rnal 'byor pa pradz+nyA shrI dz+nyA na kIrtis rang 'gyur du mdzad pa'o //
[ ]
