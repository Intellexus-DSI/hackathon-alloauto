@## / /
rgya gar skad du /
shrI tsakra sam+ba ra maN+Dal sto tra nA ma /
bod skad du /
dpal 'khor lo sdom pa'i dkyil 'khor gyi bstod pa zhes bya ba /
dpal rdo rje mkha' 'gro la phyag 'tshal lo / /
mgon po dpa' bo kun bdag nyid / /
mkha' 'gro ma kun bdag nyid de / /
'khor lo dga' ba bzhi ru grags / /
skad cig bsnyen sogs ngo bo nyid / /
mi phyed nam mkha' dang mtshungs pa / /
zhal bzhi g.yas brkyang ba yis bzhugs / /
sa dang pha rol phyin dag pas / /
phyag dang phyag mtshan 'chang ba'i mchog /
de bzhin shes dang shes dag pas / /
thod dang mgo bo zla phyed 'chang / /
mi bskyod pa dang drag po'i 'od / /
gar gyi ro dgu'i nyams dang ldan / /
sred dang zhe sdang rnam dag pas / /
'jigs byed u ma'i steng na bzhugs / /
dpal ldan 'khor lo'i 'dren pa la / /
lus ngag yid kyis phyag 'tshal lo / /
ye shes 'khor lo'i lte ba na / /
bde ba che la rnam rol pa / /
yang dag ting 'dzin rnam dag pas / /
dpal ldan bde mchog la phyag 'tshal / /
mgon por yang dag 'khyud bzhugs pa / /
zhal gcig ma la cher dmar ba / /
gri gug thod ldan bde rang bzhin / /
rdo rje phag mo la phyag 'tshal / /
de mdun zhi ba dga' ba dang / /
lus dran nye bar gzhag ngo bo / /
sku mdog nag mo gri thod mtshan / /
ror gnas mkha' 'gro mar phyag 'tshal / /
g.yon du rgyas dang mchog dga' dang / /
tshor ba dran pa nyer gzhag rim / /
sku mdog ljang mo gri thod mtshan / /
ror gnas lA ma la phyag 'tshal / /
nub tu dga' bral dga' ba dang / /
dbang dang sems dran nyer gzhag bzhugs / /
sku mdog dmar po gri thod mtshan / /
ror gnas dum skyes mar phyag 'tshal / /
g.yas su 'gugs dang lhan cig skyes / /
chos dran nye bar gzhag pas bzhugs / /
sku mdog ser mo gri thod 'chang / /
ror gnas gzugs can la phyag 'tshal / /
nyi ma'i dkyil 'khor la bzhugs pa / /
phyag rgya lnga yis rnam par brgyan / /
bcom ldan 'das kyi zhal dang mtshungs / /
mkha' 'gro ma sogs bdag phyag 'tshal / /
pul+li 'dun dang mgo bo dang / /
so dang sen mo rnam dag pas / /
thugs kyi 'khor lor thod dum dang / /
rab gtum nag mo la phyag 'tshal / /
dzA lan+d+ha ra brtson 'grus spyi / /
skra dang spu ni rnam dag pas / /
keng rus kyis 'khyud sku mdog sngo / /
gtum mig ma la phyag 'tshal lo / /
u rgyan dang ni dpyod pa dang / /
rna ba g.yas dang pags pa dri / /
keng rus chen po dang lhan cig /
'od ldan ma la phyag 'tshal lo / /
ar bu dA dang sems ltag pa / /
sha yi khams ni rnam dag pas / /
mche ba rnam par gtsigs sbyor ba'i / /
sna chen ma la phyag 'tshal lo / /
go dA ba ri rna g.yon dang / /
rtsa rgyus dang dbang bdag nyid de / /
lha dgra dang bcas mkha' 'gro ma / /
dpa' bo'i blo ma la phyag 'tshal / /
rA me shwa ra rus pa dang / /
smin dbus brtson 'grus dbang po dag /
'od dpag med la yang dag 'khyud / /
lha mo mi'u thung la phyag 'tshal / /
de bI ko Ti mchin pa dang / /
mig dang dran pa rnam dag pa / /
rdo rje'i 'od kyis yang dag 'khyud / /
lang ka'i dbang phyug mar phyag 'tshal / /
mA la ba dang phrag pa snying / /
ting 'dzin dbang po rnam dag pa / /
lha mo rdo rje'i skur sbyor ba / /
shing grib ma la bdag phyag 'tshal / /
kA ma rU dang mchan khung dang / /
mig dang shes rab dbang bdag nyid / /
gsung 'khor dmar por myu gu can / /
sa srung mal phyag 'tshal lo / /
o Te nu gnyis mkhris pa dang /
dad pa'i stobs ni rnam dag pa / /
rdo rje ral pa can gyis 'khyud / /
'jigs byed chen mo la phyag 'tshal / /
tri sha ku ne lte ba'i gnas / /
glo ba brtson 'grus rnam dag pa / /
dpa' bo chen pos yang dag 'khyud / /
rlung shugs ma la phyag 'tshal lo / /
ko sa la dang sna rtse dang / /
dran dang rgyu ma rnam dag pa / /
rdo rje hUM mdzad kyis 'khyud pa / /
chang 'thung ma la phyag 'tshal lo / /
ka ling ga dang kha'i phyogs dang / /
gnye ma dang ni ting 'dzin stobs / /
rab tu bzang dang snyoms 'jug pa / /
sngo bsangs lha mo la phyag 'tshal / /
lam bA ka dang mgrin gnas dang / /
grod pa dang ni shes rab stobs / /
rdo rje bzang gis 'khyud bzhugs ma / /
shin tu bzang mo la phyag 'tshal / /
kAny+tsi dang ni snying phyogs gnas / /
bshad dang ting 'dzin yan lag dang / /
'jigs byed chen pos yang dag 'khyud / /
rta rna ma la bdag phyag 'tshal / /
hI ma la ya mdoms par dang / /
brtson 'grus mtshan rtse rnam dag pa / /
mig mi bzang ldan mkha' 'gro ma / /
bya gdong ma la phyag 'tshal lo / /
sku yi 'khor lor pre ta pur / /
dkar mo bad kan mtshan ma dang / /
dga' ba rnam dag 'khor shugs ma / /
stobs chen ldan la phyag 'tshal lo / /
gr-i ha de ba bshad lam dang / /
rnag dang chos rnams 'byed bdag nyid / /
rin chen rdo rjes yang dag 'khyud / /
dum skyes ma la phyag 'tshal lo / /
sau rASh+Ta brla gnyis gnas / /
khrag dang dran pa rnam dag pa / /
rta mgrin dang ldan mkha' 'gro ma / /
chang 'tshong ma la phyag 'tshal lo / /
su war+N+Na dwI pa byin par gnas / /
rdul dang btang snyoms yan lag dang / /
nam mkha'i snying por 'khyud mdzad ma / /
'khor lo'i go cha mar phyag 'tshal / /
nA gar sor mo tshil dang ni / /
shin tu sbyangs pa rnam dag pa / /
he ru ka dpal snyoms 'jug pa / /
shin tu dpa' mo la phyag 'tshal / /
sin d+hu rkang pa'i bol dang ni / /
yang dag lta dang mchi ma sbyangs / /
pad+ma gar dbang phyug dang ldan / /
stobs chen ma la phyag 'tshal lo / /
ma ro mthe bong steng dang ni / /
yang dag rtog pa mchil ma dag /
rnam snang mdzad dang snyoms 'jug pa / /
'khor los sgyur ma la phyag 'tshal / /
ku lu tA dang pus mor gnas / /
snabs dang yang dag ngag ngag pa / /
rdo rje sems dpa' snyoms 'jug pa / /
brtson chen ma la bdag phyag 'tshal / /
nyi dkyil spros med la gnas pa / /
g.yon pa la sogs go rims kyis / /
gri gug dang ni thod pa 'chang / /
phyag rgya lnga yis rnam par brgyan / /
spyan gsum lhan cig skyes dga' bas / /
thugs ni yang dag mnyes mdzad pa / /
thugs gsung sku yi mkha' 'gro ma / /
gnag dang dmar dkar la phyag 'tshal / /
shar sgor nyi ma la gnas pa / /
mkha' 'gro ma mtshungs 'od mnga' ma / /
khro mo gri gug thod pa 'chang / /
khwa gdong ma la phyag 'tshal lo / /
g.yon sgor nyi ma la bzhugs pa / /
lA ma dang 'dra'i 'od mnga' ma / /
khro mo gri gug thod pa 'chang / /
'ug gdong ma la phyag 'tshal lo / /
nub sgor nyi ma la bzhugs pa / /
dum skyes ma yi 'od 'dra ma / /
khro mo gri gug thod pa 'chang / /
khyi gdong ma la phyag 'tshal lo / /
lho sgor nyi ma la bzhugs pa / /
gzugs can 'dra ba'i 'od mnga' ma / /
khro mo gri gug thod pa 'chang / /
phag gdong ma la phyag 'tshal lo / /
yang dag las dang yang dag 'tsho / /
rtsol dang dran pa yang dag ldan / /
sgo skyong ma ni bzhi po la / /
de goms thob phyir bdag phyag 'tshal / /
shar lho yi ni mtshams bzhugs pa / /
gnag dang ser ba'i 'od mnga' ba / /
drag mo gri gug thod pa 'chang / /
gshin rje brtan mar phyag 'tshal lo / /
lho dang nub kyi mtshams bzhugs pa / /
ser dang dmar ba'i 'od mnga' ba / /
drag mo gri gug thod pa 'chang / /
gshin rje pho nya mo la 'dud / /
nub dang byang gi mtshams bzhugs pa / /
dmar dang ljang ba'i 'od mnga' ba / /
drag mo gri gug thod pa 'chang / /
gshin rje mche ba mar phyag 'tshal / /
byang dang shar gyi mtshams bzhugs pa / /
ljang dang gnag pa'i 'od mnga' ba / /
drag mo gri gug thod pa 'chang / /
gshin rje 'joms ma la phyag 'tshal / /
ma skyes pa dang skyes pa dang / /
sdig pa mi bskyed 'joms pa'i phyir / /
de bzhin dge ba bskyed pa dang / /
de bzhin gnas dang spel ba byed / /
rnam shes tshogs brgyad dag pa'i phyir / /
'bad dang rtsol ba rab mdzad pa'i / /
'jig rten chos rnams rnam mnyam phyir / /
sgo skyong rnams la bdag phyag 'tshal / /
lus dang ngag dang yid dag pa'i / /
dur khrod brgyad kyis rnam par brgyan / /
ma lus mkha' 'gro'i 'khor lo la / /
lus ngag yid kyis phyag 'tshal bstod / /
chos dang longs spyod sprul pa dang / /
bde ba chen po rnam dag pa / /
sgrib pa'i dri sogs dag pa'i sems / /
gang de yang dag rnam par gnas / /
ye shes 'khor lo thugs 'khor lo / /
gsung dang sku yi 'khor lo dang / /
de bzhin dam tshig 'khor lo la / /
gnas kun bdag nyid phyag 'tshal lo / /
nga rgyal zhe sdang 'dod chags che / /
gti mug phrag dog rnam dag pa / /
rin chen mi bskyod rta mgrin dang / /
rtag pa brtag bdag rim pa yis / /
rnam shes ye shes rnam dag pa / /
dam tshig che dang 'byung bar grags / /
phung po khams kyi ngo bo nyid / /
'khor lo lnga po la phyag 'tshal / /
mkha' spyod dang ni sa spyod dang / /
de bzhin sa 'og gnas pa dang / /
kun rdzob dang ni don dam dag /
'khor lo lnga la bdag phyag 'tshal / /
thim dang longs spyod bdag po yi / /
gnas ni nyi shu rtsa bzhi la / /
skye dang 'jig dang gnas pa dang / /
chos dang longs spyod sprul pa ste / /
'dis ni khams gsum thams cad la / /
sngags dang dbyings dang chos dag gis / /
rtag tu khyab nas yang dag gnas / /
bde mchog dpal tshogs phyag 'tshal nas / /
dpal ldan bde mchog ces bya ba'i / /
de ltar dkyil 'khor bstod byas pas / /
bsod nams gang thob de yis ni / /
'gro rnams de yi rang bzhin shog /
dpal 'khor lo sdom pa'i dkyil 'khor gyi bstod pa zhes bya ba paN+Di ta shU raM ka la shas mdzad pa rdzogs so / /
zhus chen gyi lo tsA ba bsod nams bzang pos bsgyur ba'o
