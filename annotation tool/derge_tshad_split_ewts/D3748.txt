@## / /
rgya gar skad du /
Ar+ya dzam+b+ha la stotra /
bod skad du /
'phags pa rmugs 'dzin la bstod pa /
bcom ldan 'das dzam+b+ha la la phyag 'tshal lo / /
mchod sbyin brgya pa me lha gdong bzhi dang / /
seng ge 'phrog byed nyin mor byed rnams kyis / /
zhabs gnyis la btud bcom ldan sdug bsngal ba / /
bdag la pad ltar yangs pa'i spyan ras gzigs / /
bcom ldan chab khyor gang gis mnyes 'gyur na / /
thugs rje mnga' ba gzhan gang lags pa gsungs / /
de phyir mchod pa bshams la mi rtsi zhing / /
khyod dang 'dra ba phal cher rnyed par dka' / /
brtse bas 'bad pa'i sgo nas btsal btsal nas / /
phongs par gyur pa bdag la bde mdzad na / /
kho bo mchi ma dag gis gdong sbags pa / /
spyan sngar mchis kyang ci ste gzigs ma lags / /
e ma'o rab tu rgyas pa thugs rje yi / /
gzhu mo mnga' ba khyod lta bzhugs gyur kyang / /
skye tshogs bzlog dka' sdug bsngal chom rkun gyi / /
sde yis rnam par 'joms par ji ltar lags / /
sems can sman slad nor bu rin po che / /
rnam pa sna tshogs dgung char 'bebs drag na / /
kho bo khyod nyid gcig pu'i mthar thug pa / /
ci ste thigs pa yang ni 'bebs ma lags / /
khyod bzhugs bzhin du me yis 'bar ba ltar / /
kho bo phongs pas shin tu cher bsreg na / /
khyod kyis lta zhig thugs rje 'jo ba'i ba / /
sa gsum khur du khur ba gang du thal / /
bum pa dpag bsam shing dang yid bzhin gyi / /
nor bu sems dpa' dang ldan ma lags pa / /
de dag gis kyang sems can phan bgyid na / /
thugs rje'i bdag can bcom ldan smos ci 'tshal / /
gang zhig rmugs 'dzin chu yi dbang po zhes / /
skad cig kyang ni khyod kyi mtshan smos pa / /
de la pad+ma'i 'byung gnas legs bzhin du / /
pad rgyas dpal ni 'jug par bgyid pa lags / /
de ltar bcom ldan srid 'joms khyod spyan sngar / /
cho nges btab pa'i bsod nams 'byam klas pa / /
gang yin de yis skye bo khyod bzhin du / /
mngon par 'dod pa'i 'bras bu 'byin par shog /
bcom ldan 'das rmugs 'dzin la bstod pa slob dpon chen po btsun pa zla bas mdzad pa rdzogs so // //
rgya gar gyi mkhan po mu ti ta shrI dz+nyA na'i zhal snga nas dang /
bod kyi lo tsA ba tshab nyi ma grags kyis legs par bsgyur ba'o / /
[ ]
