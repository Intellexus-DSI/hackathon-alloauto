@## / /
rgya gar skad du /
hr-i da ya ni krip+ta nA ma /
bod skad du /
snying po nges par bsdu ba zhes bya ba /
dkon mchog gsum la phyag 'tshal lo / /
mngon mtho nges par 'byung ster ba / /
dkon mchog gsum la gus btud nas / /
'khor ba'i 'jigs pa sel ba yi / /
snying po bsdu ba bshad par bya / /
'khor ba'i mtshan nyid sdug bsngal dang / /
las dang nyon mongs rnam rtog ste / /
de dag rgyu 'bras go rims can / /
'khor ba bsdus nas bstan pa yin / /
thar pa'i mtshan nyid byang chub ste / /
shes rab thabs dang spyod pa dang / /
lam lnga dang ni tshogs gnyis las / /
mya ngan 'das pa'i sku gsum 'byung / /
de yang rgyu 'bras go rims can / /
thar pa bsdus te bstan pa'o / /
khams gsum sdug bsngal rgya mtsho che / /
dba' rlabs shin tu 'khrugs pa ni / /
dge dang mi dge la sogs pa'i / /
zag bcas las las nges par 'byung / /
de dag gti mug chags sdang sogs / /
nyon mongs rgyu yis bskyed pa ste / /
yid 'ong mi 'ong la sogs pa / /
gnyis su 'dzin pa nyid las byung / /
thams cad 'byung ba'i rgyu nyid ni / /
nga dang bdag tu 'dzin las byung / /
gzhan yang 'byung ba'i rgyu nyid ni / /
rtag dang gcig pu khyab la sogs / /
dngos por 'dzin pa'i gdon yin te / /
shes rab ldan pas spang bar bya / /
de bas skal ldan skyes bu ni / /
bdag gzhan ma lus grol bya'i phyir / /
mi slu ba yi lung dag dang / /
rten cing 'brel 'byung la sogs pa'i / /
rigs pa gang la goms pa yis / /
dngos por 'dzin pa'i gdon chen po / /
ma lus par ni bzlog par bya / /
'di ltar phyi nang chos rnams ni / /
mtshan ma kun bral rang bzhin ni / /
nam mkha' lta bur shes byas la / /
rtag tu goms par bsgrub par bya / /
'khor ba thog ma med pa nas / /
dngos 'dzin gdon gyis brlabs gyur pa'i / /
'gro kun yul du byas nas ni / /
thams cad rjes su 'dzin pa yis / /
byams chen tshad med sngon 'gro bas / /
sdug bsngal rgya mtsho skems byed pa'i / /
snying rje chen po tshad med pas / /
bdag la gzhan don 'grub pa yi / /
byang chub sems ni rin po che / /
yang dag brtan pa bskyed par bya / /
bdag gzhan 'byor pa bcud ldan pas / /
'khor ba'i chos la yid 'byung bya / /
'jigs pa kun las skyob pa yi / /
skyabs gsum po dang ldan pa des / /
so sor thar la legs gnas bya / /
tshul khrims bzang po dang ldan zhing / /
theg chen rigs yod skyes bu des / /
'gro ba skyabs med bskyab pa'i phyir / /
skyabs su 'gro ba sngon 'gro ba / /
smon pa'i sems ni bskyed par bya / /
lhag pa'i bsam pa dang ldan pas / /
'jug pa'i sems ni bskyed byas pas / /
sngar gyi smon pa'i sems de nyid / /
rgya cher rab tu 'phel bar 'gyur / /
byang chub sems dpa'i spyod pa ni / /
rlabs chen pha rol phyin drug sogs / /
mnyam gzhag langs pa'i rnal 'byor gyis / /
tshogs kyi lam 'di bstan par bsgrub / /
lam lnga rim gyis bgrod byas te / /
sgrib pa gnyis ni bsal byas nas / /
'di ltar tshogs gnyis rdzogs byas te / /
'bras bu sku gsum 'grub par bya / /
sku gsum sgrub pa'i mtshan nyid kyang / /
chos sku nam mkha' lta bu las / /
brtsal med thugs rje'i sprin byung bas / /
sku gnyis bdud rtsi'i chu rgyun gyis / /
khams gsum tha ba'i rgyud brlan te / /
byang chub snying po'i sa bon las / /
dge ba'i lo tog smin par 'gyur / /
dus gsum sangs rgyas kyis gsungs pa'i / /
snying po 'dir ni bsdus pa yin / /
'khor ba'i sdug bsngal spang 'dod na / /
de la brtson 'grus 'bad par bya / /
rtsod pa'i dus kyi tha ma la / /
tshe thung nad mang longs spyod dman / /
rkyen ngan bar chad mang ba yis / /
yun rings gnas pa'i mthu med pas / /
tshig rjes gcad par mi nus kyis / /
rigs la gnas pa'i gang zag des / /
bshes gnyen dam pa bsten byas la / /
shin tu brtson pa'i sems kyis ni / /
'khor ba'i sdug bsngal dran byas la / /
bdag gzhan grol bar bya ba'i phyir / /
snying po myur du bsdu bar bya / /
brtse bas 'di byas dge ba yis / /
skal ldan sems can ma lus kun / /
byang chub sems kyis rgyud brlan te / /
snying po myur du sdud par shog /
snying po nges par bsdu ba zhes bya ba /
slob dpon mkhas pa chen po dpal mar me mdzad ye shes kyi zhal snga nas dbus kyi gnye thang gtsug lag khang du mdzad pa rdzogs so // //
rgya gar gyi mkhan po chen po de nyid dang /
zhu chen gyi lo tsA ba dge slong tshul khrims rgyal bas bsgyur cing zhus te gtan la phab pa'o // //
