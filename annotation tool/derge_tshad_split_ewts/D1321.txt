@## / /
rgya gar skad du /
DA ki nI badzra pany+dza ra pany+tsa DA ga sA d+ha rna nA ma /
bod skad du /
mkha' 'gro ma rdo rje gur gyi mkha' 'gro rnam pa lnga'i sgrub pa'i thabs zhes bya ba /
dpal rdo rje sems dpa' la phyag 'tshal lo / /
'khor ba gang zhig shing chen po yi yal ga'i tshogs dang mtshungs pa 'di rnams ni / /
zhe sdang gtso bo'i nyon mongs rnams te 'gro drug rnams kyi skye las rgyal / /
gang de thub dka'i brtson 'grus la gnas rnam pa lnga yi sku 'chang ba / /
dus dgra rdo rje sems dpa' bcom ldan 'das la rtag tu 'dud / /
'gro ba ma lus pa yi 'dod pa mi gcod cing / /
byang chub la ni nges par 'jug pa lnga'i / /
'khor lo rnams ni drang bar ldan pa bri / /
de dag kyang ni bsod nams ldan pa'i rgyur / /
chu dang 'bras bu rnyed sla ba dang phug rnams dang / /
gang yang rung bar 'jam pa'i stan gnas te / /
sngags pas gzhan gyi dbang du rgyal ba bsgom / /
blo yi bsam bya bsam par bya ba ni / /
hUM oM traM ya khaM 'di dag ni / /
snying gar ji lta'i gdan la bsam / /
bla ma rdo rje mchod pa dang / /
bdun po rnam par dag par bya / /
sdig pa bshags par bya ba dang / /
yang na byed par sdom pa'o / /
sangs rgyas byang chub sems dpa' yi / /
bsod nams dag la rjes yi rang / /
de dag yongs su bsngo bar bya / /
dkon mchog gsum la yang dag brten / /
byang chub sems ni bskyed pa dang / /
lam la brten te de nas ni / /
tshang pa'i gnas bzhi rnam bsgoms nas / /
sna tshogs stong par bsgom par bya / /
dngos po bden brdzun rnam dpyad pas / /
brtags pas dmigs su med pa ste / /
des ni 'di ltar gzugs brnyan bzhin / /
dngos po thams cad bsgom par bya / /
oM shU n+ya tA dz+nyA na badzra swa b+hA wa at+ma ko\u0f85haM /
mdun du ra pha las ni nyi ma rnam par bsgom / /
nyi ma der ni hUM byung sna tshogs rdo rje ste /
rdo rje de nyid kyis ni rab dang gur bcing pa yang ngo / /
nam mkha'i khams kyi dbus gnas par / /
sna tshogs rdo rje bsgom par bya / /
der ni hUM yig las byung ba / /
srung ba'i 'khor lo bsam par bya / /
'khor zhing rab tu mi g.yo ba / /
'jig pa'i dus kyi me dang mtshungs / /
hUM yig bcu yi sbyor ba las / /
khro bo bcu ni rim bzhin dgod / /
shar du gshin rje gshed po bsam / /
shes rab mthar byed yang ni lhor / /
pad+ma mthar byed chu bdag ste / /
byang du bdud rtsi 'khyil pa'o / /
'dod pa'i rgyal po dbang ldan du'o / /
me nyid du ni dbyug sngon can / /
bden bral du ni mi g.yo bsam / /
rlung nyid du yang stobs po che / /
gtsug tor steng du bsam par bya / /
'og tu gnod mdzes rnam par bsgom / /
kun kyang zhal gcig phyag gnyis te / /
rdo rje khro bo drag chen po / /
snying gar khu tshur sdigs mdzub ste / /
g.yas pa rang gi mtshon cha 'phyar / /
gshin rje 'joms pa'i tho ba ste / /
dbyug pa rdo rje gzhan mi thub / /
rta mgrin gyi ni pad+ma dmar / /
bdud rtsi 'khyil pa'i rdo rje'o / /
'dod pa'i rgyal po lcags kyu ste / /
dbyug pa sngon po rang ming can / /
stobs rgyal gyi ni tri shU la / /
mi g.yo ba yi rdo rje'o / /
gtsug tor 'khor los sgyur rgyal gyi / /
chos kyi 'khor lo bsam par bya / /
gtun shing rdo rjes 'og gi'o / /
g.yon brkyang ba yi zhabs kyis gnas / /
in+d+ra nI la mtshungs pa'i mdog /
gshin rje gshed po bsgom par bya / /
gzhan gyis mi thub ces bya ba / /
zla ba'i 'od zer dang mtshungs pa'o / /
pad+ma'i khro bo dmar chen po / /
bdud rtsi 'khyil pa nag po ste / /
mtshams kyi khro bo nag po che / /
spyi bor rdo rje 'chang ba 'dzin / /
gshin rje rnam par snang mdzad nyid / /
rdo rje sems dpa' dbyug pa la'o / /
pad+ma zhes bya 'jig rten spyan / /
bdud rtsi 'khyil pa sems dpa'o / /
khro bo'i 'khor lo dbus gnas su / /
bdud las rgyal ba bsam par bya / /
'og tu pad+ma bsam byas la / /
khro bo bcu ni bsgom par bya / /
dpag tshad brgyar ni 'jug pa yis / /
bgegs rnams skrod par bsam par bya / /
nam mkha'i khams kyi dbus gnas par / /
rlung gi dkyil 'khor bsgom par bya / /
rlung gi dkyil 'khor dbus gnas par / /
me yi dkyil 'khor /
bsgom par bya /
me yi dkyil 'khor dbus gnas par / /
brtul zhugs can gyis chu bsam bya / /
dbang chen gyi ni dkyil 'khor nyid / /
de yi steng du bsam par bya / /
dbang chen dkyil 'khor steng du ni / /
dbang nyid bsam par bya ba yi / /
buM yig sangs rgyas rnam par lnga / /
gnas lnga ru ni bsam par bya / /
rdo rje can dang rtag pa nyid / /
gsum pa rdo rje nyi ma'o / /
bzhi pa 'dod chags rdo rje yi / /
lnga pa rta mchog rgyal po'o / /
sangs rgyas dkyil 'khor zlum po ste / /
rdo rje can gyi zla phyed 'dra / /
chos kyi rdo rje pad+ma mtshungs / /
nyi ma yid bzhin nor bu mtshungs / /
rta mchog dpal ni zhes bya ste / /
gru gsum kun du de yi'o / /
rdo rje can gyi khru gsum ste / /
khru bzhi sangs rgyas dkyil 'khor ro / /
snang byed kyi yang khru lnga'o / /
pad+ma gar dbang gi ni drug /
rta mchog rgyal po dkyil 'khor ni / /
khru bdun pa yi tshad yin no / /
cha ni brgyad pa nyid kyis na / /
'khor lo'i sgo ru rab tu grags / /
khyud dang lha yi snam bu ni / /
sgo yi tshad du gzhal bar bya / /
sgo yi phyed kyi cha yis ni / /
logs dang 'gram ni nyid yin no / /
mchod snam nyid kyang de bzhin bya / /
dra ba dra phyed snam bu yang / /
tshangs pa'i skud las cha gnyis bor / /
cha drug par ni bya ba'o / /
sgo yi tshad tsam de bzhin dor / /
cha dgu ru ni rab brtags pa'o / /
sangs rgyas mgon po'i dkyil 'khor ni / /
shar gyi shar ni rab tu bstan / /
lhor ni sangs rgyas nyi ma yi / /
nub tu rdo rje 'dod chags so / /
byang du rta yi rgyal po'o / /
rdo rje sems dpa' dbus su'o / /
shar du dkar po chen po ste / /
lho ru gser dang 'dra ba'o / /
nub tu dmar por shes par bya / /
de yi byang du ljang gu'o / /
gru bzhi pa la sgo bzhi pa / /
rta babs bzhi yis rnam par brgyan / /
thams cad kyi ni grwa yi char / /
sgo dang sgo khyud grwa rnams su / /
rdo rje rin chen gyis spras pa'o / /
dbus su pad+ma dkar dmar te / /
A li kA li mnyam sbyor bar / /
rdo rje sems dpa' yi ni gdan / /
rang gi sa bon legs bltas la / /
'khor lo'i rnam par bsam par bya / /
sangs rgyas kun gyi yon tan ni / /
A li gzugs der de gzhug go / /
lha mo gzugs kyi yan lag ni / /
gru gsum du ni zla ba blta / /
skar ma'i rnam pa'i gzugs kyis ni / /
ka la sogs pa rab tu gzhug /
zla ba'i dkyil 'khor dbus su yang / /
byang chub zla ba gnyis pa'o / /
hUM byung rdo rje bsgom par bya / /
'od zer dkar po'i phreng ba'o / /
de ltar so sor nges par ni / /
phyag mtshan lnga la lnga rab dbye / /
rdo rje sems la mi phyed pa / /
rnam snang la ni chos 'khor lo / /
rin chen rgyal po'i rin chen te / /
pad+ma bzang po'i pad+ma dmar / /
don grub shes rab ral gri ni / /
shes rab rnon po'i rang bzhin no / /
sems dpa'i gzugs su yang dag 'byung / /
dkyil 'khor bdag por rnam bsgom bya / /
mkha' 'gro can gyi phyag rgya sogs / /
zla ba'i 'od zer nor bu'i 'od / /
mA ma kI sogs yang dag 'khyud / /
dkyil 'khor lnga yi dbus nyid do / /
'dod chags chen po'i tshul ming can / /
ting nge 'dzin la snyoms par zhugs / /
rang gi lus la zhugs pa dang / /
de bzhin gshegs pa kun gtso bo'i / /
srog dang rtsol dang mnyam zhes dang / /
'byung dang 'jug pa'i ming can dang / /
klu dang rus sbal kri lag can / /
lha sbyin dang ni nor las rgyal / /
sangs rgyas 'khor lo so sor zhu / /
sa bon brgyad ni bsam par bya / /
ming gi dang po gaM caM sogs / /
yi ge las ni lha mo 'byung / /
rdo rje mkha' 'gro'i dkyil 'khor du / /
dkar mo chom rkun ro langs ma / /
za phod sbos mo de bzhin du / /
ri khrod gtum mo g.yung mo'o / /
rdo rje rtag pa'i dkyil 'khor du / /
skam pa zhags pa ma nyid dang / /
rda zlum ma dang lcags kyu 'dzin / /
me tog la sogs mtshams kyi char / /
rdo rje nyi ma'i dkyil 'khor du / /
nyi lag ma dang mar me ma / /
rin chen sgrol ma glog lag ma / /
sgeg mo la sogs mtshams char ro / /
pad+ma chos 'byung lcags sgrog dang / /
'khyud ma gar gyi dkyil 'khor du / /
gling bum sogs phyogs kyi char / /
bdag nyid cha byad sbyor bas so / /
rta yi rgyal po'i dkyil 'khor du / /
rdo rje sgo lcags lde mig ma / /
sgo glegs ma dang gos 'dzin ma / /
de bzhin mtshams su spyan sogs so / /
bsdus pa'i dkyil 'khor ji lta bar / /
sgo skyong sgor ru dgod pa ste / /
lcags kyu zhags pa lcags sgrog dang / /
de bzhin rdo rje 'bebs pa'o / /
rdo rje mkha' 'gro de dag kun / /
rkang pa g.yon pa brkyang bas gnas / /
snying gar g.yon bcangs sdigs mdzub ste / /
zla ba nyi ma ro steng du / /
mi bskyod dkyil 'khor phyogs su ni / /
dkar mo lcags kyu sdigs mdzub ste / /
chom rkun rdo rje zhags pa bcas / /
ro langs rdo rje lcags sgrog go / /
za phod rdo rje dril bu can / /
dkar dang ser dang dmar dang ljang / /
sangs rgyas dbang gyur gzhan du ni / /
gcig las rim pa bzlog pa'o / /
puk+ka sI sogs lha mo rnams / /
mtshan ma dang ni mdog bshad bya / /
byang sems bum pa ri rab dang / /
me thab rgyal mtshan chen po'o / /
nag po dkar po nam mkha' mtshungs / /
khro bo mi bskyod dkyil 'khor du'o / /
me tog dkar po yin te spos / /
du ba mar me ser po'i 'od / /
byug pa dmar po lA s+ye dag /
klu ma ser mo gar ma ljang / /
bzhad ma dmar mo gling bu ni / /
ser po pi wang dkar dmar ro / /
rnga 'dzin ljang gu rdza rnga ni / /
dkar mo rang gi phyag mtshan sbyor / /
ho yig dmar po 'od zer bcas / /
gnyis kyi dbus su yi ge gsum / /
dri yang na ni mnyam par zhugs / /
zhu bar gyur pas rjes su dran / /
mtshams kyi lha mo rnams kyis kyang / /
gtso bo la ni glu 'dis bskul / /
khyod ni zhe sdang rdo rje yongs skyong thugs dag cing / /
shin tu rnam par dag pa'i chos kyis lha'i lus yang dag brgyan mdzad pa / /
puk+ka sI ni bdag la myur du gzigs la stong pa nyid spongs shig /
khyod ni gti mug rdo rje yongs skyong sku dag cing / /
gzugs brnyan chos kyis lha yi lus ni yang dag brgyan mdzad pa / /
ri khrod ma ni bdag la mgon pos myur gzigs stong nyid spongs / /
rnam par 'dren pas 'jig rten don phyir skye ba gzigs par mdzod / /
khyod ni 'dod chags rdo rje yongs skyong gsung dag cing / /
mchog tu so sor rtogs pas lha yi lus ni yang dag brgyan mdzad pa / /
gtum mo bdag la myur du gzigs nas stong pa nyid spongs la / /
rnam par 'dren pas 'jig rten don phyir skye pa bzhes par mdzod / /
khyod ni sangs rgyas thams cad yongs skyong gzugs sku ba / /
bya ba grub pas thams cad mnyam pas bdag nyid brgyan mdzad pa / /
g.yung mo bdag la myur du gzigs la stong pa nyid spongs shig /
rnam par 'dren pas 'jig rten don phyir skye ba bzhes par mdzod / /
sbos mo sogs kyi gnas 'dug pa'i / /
me tog la sogs rang gis glus / /
mtshams kyi lha mo rnams kyis bskul / /
de ltar gtso mo gzhan dag la'ang / /
bskul te sad pas sngon gyi ni / /
smon lam dran pa'i stobs kyis te / /
hUM maM dag las langs par bsam / /
thugs kye mkha' 'gro stobs chen po / /
zhal brgyad zhabs ni bzhi pa ste / /
phyag ni bcu drug dag gis brgyan / /
dbang sngon lta bu'i 'jigs pa dang / /
sgeg cing khro bo'i gzugs dag ste / /
skyil krung phyed pa'i gar gyis gnas / /
rus pa'i rgyan gyis rnam par brgyan / /
dang po'i zhal ni nag po ste / /
gnyis ni dkar dang dmar pa'o / /
spyi bo'i dbus ma gtsigs pa ste / /
lhag ma'i zhal ni bung ba mtshungs / /
bdud bzhi po ni mnyam par mnan / /
spyi bor rdo rje nag po 'dzin / /
glang po rta bong glang rnga mo / /
mi dang de bzhin seng byi la / /
g.yas pa'i thod pa brgyad rnams la / /
gnyis 'thung la sogs rim shes bya / /
sa dang chu dang me dang rlung / /
nyi ma zla ba nyid dang ni / /
mthar byed dang ni nor sbyin nyid / /
g.yon pa'i thod pa brgyad rnams la'o / /
gri gug thod pa phyag mtshan pa'i / /
mA ma kI dang gnyis med sbyor / /
aM laM dag las ltag par dkar / /
zhal gnyis gnag dang dmar ba'o / /
zla ba'i gdan la yang dag bzhugs / /
sangs rgyas spyan gyis mgul nas 'khyud / /
zhabs bzhi la sogs thun mong bas / /
zhal brgyad la sogs ma bstan to / /
khyad par spyi gtsug 'khor lo sogs / /
phyag mtshan dag kyang brjod pa'o / /
spyi bor chos kyi 'khor lo 'dzin / /
'jigs su rung zhing 'jigs par mdzad / /
rma bya ma he chu srin dang / /
nya yi rgyal po rus sbal dang / /
lhag pa'i klu dang ngang pa dang / /
ri bong ltag pa'i g.yas rnams la'o / /
rtsangs pa thu bo sprin shugs dang / /
mig sman 'dra dang byi ba dang / /
g.yag dang dri ldan sa ra sa / /
g.yon pa'i thod pa brgyad la'o / /
traM taM dag la rin rgyal ming / /
sku mdog ser po bsgom par bya / /
g.yas dang g.yon gyi zhal nag po / /
dmar po spyi bor rin chen 'dzin / /
ka raN+Da dang 'khor lo dag /
ne tso dang ni tsa ko ra / /
byi'u khra hor mo 'ol ba dang / /
ri skegs rin chen g.yas dag na'o / /
stobs kyi rgyu dang dung skyong dang / /
rigs ldan pad+ma che / /
'jog po dang ni nor rgyas dang / /
mtha' yas g.yon pa dag na'o / /
shin tu sbyangs pa'i gser bsregs bzhin / /
sgrol ma yis ni mgul nas 'khyud / /
aM paM dag las bzhengs shing dmar / /
rta mgrin rnam par bsgom par bya / /
g.yas pa'i zhal ni nag po ste / /
g.yon pa zla 'od dri ma med / /
spyi bor pad+ma dmar po 'dzin / /
gos dkar mo dang gnyis med sbyor / /
dom dang bya rgod de bzhin bse / /
ba men dang ni stag nyid dang / /
spre dang chu srin ce spyang dag /
rdo rje chos kyi g.yas dag la'o / /
bya rog 'ug pa chu skyar ser / /
sa ra sa dang de bzhin ra / /
ri dgas phag pa thod pa rnams / /
g.yon pa dag tu rtag tu gnas / /
taM khaM dag las bzhengs shing ljang / /
rta rgyal rta gdong dran par bya / /
spyi bor ral gri dkar po 'chang / /
sgrol ma yis ni mgul nas 'khyud / /
g.yas pa'i zhal ni nag po ste / /
g.yon pa'i zla 'od dri ma med / /
gza' lhag phur bu mjug rings dang / /
sgra gcan mig dmar nyi ma dang / /
spen pa zla ba thod rnams su / /
rta yi rgyal po g.yas dag tu'o / /
dbang po tshangs pa de bzhin drag /
'dod lha dang ni thod pa 'dzin / /
gcer bu dang ni thags bzangs ris / /
stobs ldan zhes bya g.yon na'o / /
lha mo rnams ni phyag gnyis brjod / /
gri gug thod pa nyid yin no / /
rdo rje nyid kyi thams cad kyi / /
snying gar ye shes gnas dgod bya / /
ye shes sems dpa'i sbyor ba yis / /
sangs rgyas byang chub rab bsgrub bya / /
rang sngags yi ge mtshan ma dang / /
phyag rgyar btags pa las byung pa / /
dam tshig snying gar ye shes te / /
bsnyen pa'i sbyor bar rab btags pa'o / /
oM d+har+m+ma d+hA tu swa b+hA wa At+ma ko\u0f85haM /
ye shes 'khor lo rang dkyil la / /
lcags kyu la sogs pas dgug cing / /
gzhug pa dang ni bcing ba dang / /
mnyes pa nyid du bsgom par bya / /
spyan la gti mug rdo rje dgod / /
zhe sdang rdo rje rna ba gnyis / /
sna la ser sna rdo rje dang / /
ngag la 'dod chags rdo rje can / /
phrag dog rdo rje de bzhin lus / /
yid la bdag med rnal 'byor ma / /
phyag gnyis zhal ni gcig pa yin / /
sna tshogs gzugs can btsun mo rnams / /
phyag gnyis gri gug mgo bo ste / /
srog song steng du yang dag gnas / /
mkha' spyod dang ni sa spyod gnyis / /
de bzhin zhabs 'og gnas pa mo / /
thugs dang gsung dang sku dag la / /
sku gsung thugs kyi yi ger dran / /
oM khe tsa ri badzra swa b+hA wa At+ma ko\u0f85haM /
de bzhin du b+hU tsa ri badzra swa b+hA wa At+ma ko\u0f85haM /
de bzhin du pA tA la bA si ti swa b+hA wa At+ma ko\u0f85haM /
sku gsung thugs kyi rdo rje ma / /
gsum dang rdo rje ma sogs lnga / /
rig ma brgyad po de rnams kyis / /
mkha' 'gro dbang bskur rab tu grags / /
mkha' 'gro lnga dang yang dag ldan / /
dam tshig lnga yis gang ba yin / /
bum pas rig ma brgyad pa yis / /
mkha' 'gro lnga la dbang bskur te / /
bzhi pa spyi bor 'khor lo dang / /
rin chen pad+ma ral gri 'dzin / /
thugs kyi mkha' 'gro'i spyi bor ni / /
sangs rgyas lnga ni 'dzin par bsgom / /
de rnams kyi ni dkyil 'khor pa / /
rdo rje'i rjes rim dkyil 'khor kun / /
thugs dang rtag pa rin chen dang / /
dpag med lha mo'i spyi bor 'dzin / /
oM sarba ta thA ga ta a b+hi She ka swa b+hA wa at+ma ko\u0f85haM /
g.yo zhing 'bar bas thod pa ru / /
lcags kyu'i sa bon lnga las byung / /
lce la rdo rje nas 'bras tsam / /
rdo rje bdud rtsi myong ba'o / /
oM sar+b+ba ta thA ga ta a mr-i ta swa da badzra swa b+hA wa At+ma ko\u0f85haM / /
ye shes las ni mchod sna tshogs / /
brgyad po nges par phyung ba yis / /
lha mos 'khor lo la ni mchod / /
'khor lo'i bdag nyid gtso bo la'o / /
oM sar+b+ba ta thA ga ta pU dza badzra swa b+hA wa At+ma ko\u0f85haM /
khyod ni rnal 'byor ma rnams yongs su bskor / /
khyod ni nyid kyi thugs kyis mchog ni yongs brnyes te / /
khyod kyis rgyu dang mi rgyu 'gro ba kun sgrub cing / /
snying rje'i thugs kyis sems can sad par mdzad / /
sgyu ma'i spros pas dgos pa sgrub pa po / /
he ru ka dpal thugs ni dgyes pa ste / /
oM sar+b+ba ta thA ga ta stu ti badzra swa b+hA wa At+ma ko\u0f85haM /
gzhal yas sangs rgyas rnam snang mdzad / /
dbang ni mi bskyod de bzhin gshegs / /
bdud rtsi myang ba snang mtha' yas / /
bstod pa rin chen 'byung ldan dpal / /
mchod pa don yod grub par brjod / /
rjes su chags pa rdo rje sems / /
yan lag drug bsgom rnal 'byor pa / /
rang byin brlabs pa rab tu grub / /
grub pa'i sngon du mtshan ma rnams / /
rim pa mngon du mtshon par bya / /
dang po sprin dang 'dra bar snang / /
gnyis pa du ba lta bu ste / /
gsum pa me khyer rnam pa la / /
bzhi pa mar me gsal ba'o / /
lnga pa rtag tu snang ba ni / /
sprin med nam mkha' lta bu'o / /
phyi nas sgyu ma'i rnam pa ste / /
rmi lam rnam pa skad cig yin / /
snying ga'i nang song zla ba ni / /
zla ba'i gzugs la mi shigs pa / /
sna tshogs 'od zer gyis ni bskor / /
de las rdo rje bsgom par bya / /
rdo rjes bdag med mkha' 'gro ma / /
bsgoms te cho ga yis ni bskul / /
mkha' 'gro ma yi sna yi mthar / /
yungs kar rnam pa bsgom pa ni / /
'gro ba thams cad yungs kar la / /
khams gsum rgyu dang mi rgyu ba / /
de ltar yid kyis sgom byed pa'o / /
rang byin brlab par rab grub pa'o / /
ru drAk+Sha dung bse ru dang / /
bo de tse dang bad 'bras bu / /
mu tig sogs dang byi ru la / /
bsam gtan ldan pas sngags bzlas bya / /
oM d+ha ra d+ha ra d+hA ra ya d+hA ra ya / /
mar+d+ha mar+d+ha / /
badzra d+h+r-i ka phaT swA hA /
oM sA swa ta /
e hi e hi dzin dzi ka phaT swA hA /
oM badzra sU R+Ya ta mo ba ti ma na sa ma ya s+t+waM a haM / /
rat+na d+h+r-i ka phaT swA hA /
oM badzra d+ha rmA sa ma ya stAM hu lu hu lu A ro l-i ka phaT swA hA /
oM phu phu phu hi hi pra dz+nyA d+h+r-i ka phaT swA hA /
gang tshe rnal 'byor bsam gtan du be / /
de tshe dag pa rjes su dran / /
snying rje yis ni spyan dag dmar / /
spyan gyi rnam dag rdo rje gsum / /
zhal rnams rnam thar brgyad po yin / /
phyag ni stong pa bcu drug go / /
bsdu ba'i dngos po bzhi pos ni / /
zhabs ni bzhi po brjod pa'o / /
phyag rgya yis ni sangs rgyas lnga / /
khro bo gdug ba 'dul ba'o / /
bden pa rnam pa bzhi pos ni / /
rus pa ru ni yongs gyur pa'o / /
gzugs pung rdo rje ma ru gyur / /
tshor bar gsang ba'i gau rI ma / /
'du shes de bzhin chu ma ste / /
'du byed rdo rje mkha' 'gro ma'o / /
rnam shes nyid ni bdag med ma / /
phung po don dam par ni med / /
skye mched drug tu 'gyur ba ni / /
zhe sdang rdo rje rdo rje ma / /
chu ma ro yi rdo rje yin / /
phrag dog rdo rje gti mug ma / /
rdo rje rdo rje mkha' 'gro ma / /
ser sna gsang pa'i gau rI ma / /
yid la bdag med rnal 'byor ma'o / /
sa ni puk+ka sI ru brjod / /
chu khams ri khrod ma ru'o / /
me ni gtum mor shes bya ste / /
rlung ni g.yung mor rab tu grags / /
gzugs ni dkar mor rtag tu bshad / /
sgra la chom rkun ma rab grags / /
dri yi cha la ro longs ma / /
ro la g+hasma rI yi gzugs / /
reg las spyod ma ru brjod / /
chos kyi khams la mkha' spyod ma'o / /
glo dang dbugs dang de bzhin smyo / /
khong skran mdze dang rkang shu dang / /
mchin pa mchir pa'i rang bzhin kyang / /
glang po la sogs rab tu grags / /
rdzi ma 'byi dang so nad dang / /
mkhris pa khrag dang de bzhin rlung / /
bad kan 'dzag dang lus gas dang / /
skya rbab 'bras ni rma bya sogs / /
rkang bam tshil nad rlig skrangs dang / /
rgyu ma 'phel dang lhog pa dang / /
'khru dang rims dang rab 'gas dang / /
ka ran+da sogs rab tu grags / /
brjed byed dang ni pho mtshan lcags / /
chu sri ba dang rdo chu can / /
bshang nad skran dang sgro nad dang / /
mig ser ngom la sogs pa'o / /
rlung dang mkhris pa ma zhu ba / /
skya rim rab rib mchil mas gang / /
gzhog phyed na dang lkog 'bras dang / /
rlung rgyas gza' lag la sogs pa'o / /
lhag ma rnal 'byor ma yi tshogs / /
bsdus pa ru ni bsam par bya / /
'dod don grub par byed dang bgegs / /
zhi bar byed dang dge bar ro / /
sngags dang phyag rgyas yang dag dgug /
lha sogs phyir na gtor ma bya / /
nam mkha'i khams kyi dbus gnas par / /
pad+ma 'dab brgyad bsgom par bya / /
dbang po shar gyi 'dab mar bsam / /
mthar byed lho ru dgod pa'o / /
chu bdag nub kyi 'dab ma la / /
byang du gnod sbyin dgod par bya / /
mer ni byin za chen po nyid / /
bden bral mtshams skyong de bzhin no / /
rlung du gnas med bsam par bya / /
dbang ldan du ni 'byung po'i gtso / /
zla nyi tshangs pa lha tshogs dang / /
tshangs pa yi ni rig pa mchog /
tshangs pa mdun na 'don nyid dang / /
dga' ldan 'thab bral gnas pa dang / /
rgyal po chen por gyur pa dang / /
gzhan 'phrul dbang byed gnas nyid dang / /
gang zhig 'phrul dga'i lha rnams dang / /
dag pa'i gnas su gang gnas dang / /
bde ba can du yang dag gnas / /
'og min gnas su gnas pa dang / /
'od zer can gyi 'jig rten dang / /
sum cu rtsa gsum gnas pa rnams / /
de kun steng du bsam pa ste / /
chos 'byung gi ni nang song ba'o / /
stobs kyi rgyu dang dung skyong dang / /
de bzhin mtha' yas nor rgyas bu / /
'jog po dang ni rigs ldan dang / /
pad+ma pad+ma bzang po rnams / /
lha min dmyal ba thams cad de / /
chos 'byung gi ni 'og tu'o / /
oM las tshangs pa la sogs lha / /
hUM yig las ni ma chags sogs / /
a las stobs kyi rgyu la sogs / /
zhal gcig phyag ni gnyis rnams so / /
steng gi lha rnams dkar po che / /
dbang po la sogs nag po mtshungs / /
stobs kyi rgyu sogs dmar po che / /
rang mtshungs rig mas lus sprad ldan / /
lag gnyis rdo rje dril bur 'brel / /
g.yas brkyang ba yi stan la gnas / /
tshangs sogs rtag pa'i phyag rgyas gdab / /
mchod sbyin brgya sogs rdo rje yis / /
stobs kyi rgyu sogs gar dbang ste / /
kun kyang rigs gsum las skyes so / /
dkar mo yis ni dgug pa nyid / /
chom rkun ma yi zhags pa gzhug /
ro langs ma ni lcags sgrog 'ching / /
za phod dril bus dbang du byed / /
de nas mchod yon zhal bsil sbyin / /
sngags 'di yis ni dbul bar bya / /
oM AH hUM /
phyi nas 'thor 'thung sbyin pa ste / /
sngags 'dis gshegs su gsol bar bya / /
oM badzra s+t+wa sa ma ya /
ma nu pA la ya /
badzra satwa twe no pa tish+tha /
dr-i D+ho me b+ha wa /
su to Sh+yo me b+ha wa /
su po Sh+yo me b+ha wa /
a nu ra k+to me b+ha wa /
hr-i da ya m+me a d+hi tiSh+Tha sar+b+ba sid+d+hiM me pra ya ts+tsha /
sar+b+ba ka rma su tsa me tsi tataM shre yaH ku ru hUM ha ha ha ha hoH b+hag wa'+na sar+b+ba ta thA ga ta badzra mA me mu ny+ta badzrI b+ha wa ma hA sa ma ya satwa aH muH /
nyi shu gnyis kyi lha rnams tshogs dag dang / /
dkyil 'khor lnga yi gtso bo mkha' 'gro lnga / /
byas pa'i bsod nams thob pas dge ba rnams / /
des ni 'gro rnams mkha' 'gro lngar byed shog /
mi thub zla ba'i gsung gis rnam spras pas / /
dkyil 'khor rnam pa lnga yi rgya mtsho rnams / /
dba' rlabs chen po bcom par gyur pa ni / /
rmongs pa'i yul rnams med pa ru ni gyur / /
mi thub zla bas rnam par spras pa'i mkha' 'gro lnga'i sgrub pa'i thabs zhes bya ba rdzogs so // //
rgya gar mkhan po li la badzra dang /
bod kyi lo tsA bsod nams rgyal mtshan gyis / /
rang gi dam chos gsal bar byed pas na / /
rang dang gzhan gyi don du legs par bsgyur //
