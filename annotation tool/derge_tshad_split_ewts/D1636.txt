@## / /
rgya gar skad du /
ma hA mA yA maN+Dal kra ma pra d+yau nA ma bi d+hiH /
bod skad du /
sgyu 'phrul chen mo'i dkyil 'khor gyi cho ga'i rim pa gsal ba zhes bya ba /
dpal rdo rje mkha' 'gro ma la phyag 'tshal lo / /
ye shes lnga dang sku gsum gyi / /
rang bzhin he ru ka dpal gtso / /
mkha' 'gro ma dang bcas pa dang / /
bla ma dam pa la btud de / /
gces pa bsdus pa'i rgyud dag las / /
rim pa gsal ba ma mthong bas / /
bla ma dam pa'i drin gyis ni / /
rim pa gsal ba bdag gis bshad / /
slob dpon mtshan nyid bzang ldan zhing / /
sgyu 'phrul chen mo'i rgyud dag tu / /
dbang bskur dam tshig ldan pa yis / /
gzhan dag gus pas gsol 'debs sam / /
rang gi don du 'dod pa yis / /
slob ma mtshan nyid bzang ldan la / /
rnal 'byor nus ba dri byas la / /
nges par tshig tu smra gyur na / /
de la sbyar ba'i las bya'o / /
dur khrod la sogs 'jigs gnas sam / /
bas mtha'i gnas sam nyams dga' bar / /
rtog bral sems can gdon pa yi / /
bsam pas rgyud las 'byung ba bzhin / /
bskyed pa'i tshul gnas slob dpon gyis / /
de yi bdag po 'bum bzlas shing / /
lhag ma rnams la khri khri'o / /
de nas lha yis gnang ba'am / /
mtshan ma bzang dang ldan gyur na / /
des ni dkyil 'khor bri ba'i phyir / /
dben pa'i gnas sam dur khrod dam / /
sngon byas pa'am yid 'ong sar / /
de dbus maN+Dal byas 'og tu / /
chu la sogs pa'i rnam lnga dang / /
dbugs dbyung sogs pas skyong nu la bya / /
der ni sil ma'i phyogs bkram la / /
lhag gnas 'khor lo rdzogs bskyed la / /
de la khe yig sogs pa dang / /
ye shes dgug la kyo sogs kyis / /
dgug sogs byas te dbang bskur la / /
mchod bstod rdzogs byas bdag nyid kyis / /
de la gsol ba gdab par bya / /
bde gshegs thams cad bdag la dgongs / /
khyed rnams mchod pa'i phyir dang ni / /
slob ma rnams la phan phyir du / /
sgyu 'phrul chen mo zhes bya yi / /
dkyil 'khor bzang po bri bar 'tshal / /
bdag la byin brlabs gnang bar mdzod / /
de skad lan gsum gsol btab la / /
de nas bdag nyid he ru ka'i / /
gzugs su bdag nyid gnas nas su / /
mchod dang gtor mar ldan pa yis / /
lha mo mdzes ma bskul ba'i phyir / /
sngon gyi rgyal ba'i mdzad spyod dang / /
lag pa sa la lan gsum brdab / /
rdo rje sa yi lha mo ni / /
btso ma gser gyi mdog 'dra la / /
mdzes pa'i rgyan dang ldan pa la / /
gser gyi bum thogs ci bgyi smra / /
de la mchod yon sngon 'gro bas / /
mchod pa kun gyis mchod byas la / /
skyob pa sangs rgyas thams cad kyi / /
spyod pa'i tshul dang khyad par gyis / /
sa dang pha rol phyin pa la / /
lha mo khyod ni dbang du gyur / /
skyob pa shAkya seng ge yis / /
ji ltar bdud kyi sde bcom ltar / /
de bzhin bdag gis bdud sde las / /
rgyal bar byas te dkyil 'khor bri / /
de ltar lan gsum brjod rjes la / /
dga' ba'i mdangs kyis lha mo des / /
khyod ni slob dpon mchog yin gyi / /
dkyil 'khor gyi ni las gyis shig /
zer zhing sa la thim par bsam / /
de rjes phyogs skyong rnam dag la / /
gtor ma tshul bzhin byin nas ni / /
sa phyogs 'dir gnas lha dang klu / /
gnod sbyin dri za lha ma yin / /
gang dag rdzu 'phrul cher ldan pa / /
rdo rje'i spyan dang snyan mnga' ba / /
bdag ming 'di zhes bya ba yis / /
bde gshegs rnams la mchod pa dang / /
sems can kun la phan pa'i phyir / /
dge ba'i sa phyogs 'di nyid du / /
dkyil 'khor dam pa cher 'gyur la / /
sgyu 'phrul chen mo'i rgyud kyi rgyal / /
dkyil 'khor chen po'i las byed par / /
khyed kyis bar chad ma byed par / /
dge ba'i grogs po nyid du mdzod / /
de ltar lan gsum gsol 'debs pa / /
sa bslang ba yi cho ga'o / /
de nas sa phyogs de nyid du / /
me yi las las byung ba ltar / /
tshar gcod zhi ba'i las bya'o / /
de nas dus kyi bye brag gis / /
lto 'phye'i rim pa shes pa yis / /
g.yas skor lto nas brko bar bya / /
de na ro bsal mgal dum dang / /
gyo mo rus dang re ba bsal / /
sa de ma 'chi bcu phyed dang / /
dri zhim chu la hUM bzlas dgang / /
der ni tshad ldan dkyil 'khor la / /
shar dang byang du gzhol sogs bya / /
ba yi lci bas ba ko tsam / /
byugs te dri ma chu dang ni / /
ga bur tsan+dan dam pa dang / /
me tog sna tshogs bkram pa dang / /
hUM bzhi yis ni sa sbyang ba'o / /
de nas thal gos la sogs pa'i / /
rang gi rgyan ldan slob dpon gyis / /
rdo rje dril bu dang ldan pas / /
hUM dang khams zhes bya ba yi / /
rnam dag nam mkhar bsams nas ni / /
hUM gi sngags kyis gser gyi ni / /
sa gzhi rdo rje dang ldan bsam / /
me dI'i sngags kyis byin brlab pa'o / /
de nas bdag nyid he ru kar / /
bskyed pa'i cho ga'i tshul rdzogs pas / /
bsam pa'am dngos su mkha' 'gro ma / /
gzhi'i gnas la gnas pa yi / /
phyi nang mchod pas mnyes byas la / /
rang bzhin rnam dag ces bya ba / /
sogs pas bstod de gsol ba ni / /
dkyil 'khor gtso bo kun gyi dngos / /
sdig pa thams cad zad byed pa / /
sgyu 'phrul chen mo'i dkyil 'khor ni / /
mgon po chen po bshad du gsol / /
gsol ba'i tshig de mkhyen nas su / /
sdug bsngal can la gzigs nas ni / /
khro bo'i ngi rgyal ldan pa yis / /
mig tu ma dang Ta yig las / /
nyi ma zla ba gsal bsams la / /
mig 'bras hUM las gyur ba yi / /
rdo rje nag po bsam par bya / /
rkang pa gnyis su aHlas ni / /
sna tshogs rdo rje 'bar ba bsam / /
rdo rje lte ba'i mig 'bras la / /
khro tshogs spros pas bgegs bskrad la / /
rkang pas rdo rje rab 'bar sprul / /
rdo rje dril ldan 'gying bag gis / /
dbang ldan mtshams su song nas ni / /
hUM song shig bgegs tshogs ma lus kun / /
lha dang lha min gsang ba po / /
bgegs kyi tshogs chen ma lus kun / /
gnod par byed pa'i bgegs tshogs rnams / /
sgyu 'phrul chen mo'i bdag nyid gtso / /
bde chen ye shes las byung ba'i / /
nga ni dpal ldan rdo rje'i dngos / /
bka' yi 'khor lor rab sbyor byed / /
gal te bka' las 'das gyur na / /
rdo rje rab tu 'bar ba yis / /
mgo bo tshal pa brgyar 'gas shing / /
zhi bar 'gyur bar gdon mi za / /
de bas gzhan du 'gro bar gyis / /
zhes pas bgegs rnams bskrad bya ba / /
rol pa'i gom stabs brgyad pas bskor / /
rkang pa bskyod dang lag pa bskyod / /
smin ma 'degs sogs gar gyis ni / /
gdug pa'i tshogs ni bskrad byas la / /
hUM las bskyed pa'i phur bu ni / /
oM badzra kI la ya zhes pa ni / /
de yis byin brlabs bzlas rdzogs nas / /
g+ha g+ha la sogs sngags kyis gdab / /
de nas ra ba dra ba bya / /
sa srung ba'i cho ga'o / /
de nas dri zhim chu dang ni / /
mi 'chi bcu phyed byugs pa'i sar / /
thig le'i steng du me tog bzhag /
der ni chu skyes bsams steng du / /
nyi ma'i dkyil 'khor steng du ni / /
rang rang sa bon gyur pa las / /
lha yi 'khor lo bsam par bya / /
mgon po dgug la sogs byas nas / /
Tik+ka dzaH /
Tik+ka hUM /
Tik+ka baM /
Tik+ka hoHrnam bzhis / /
dkyil 'khor rnam gnyis bsdus pa las / /
prok+Sha NAM dang ar+g+haM sogs / /
gzhan yang rdo rje mkha' 'gro rnams / /
mchod nas bstod de gsol ba ni / /
he ru ka dpal bcom ldan 'das / /
sangs rgyas mkha' 'gro ma dang ldan / /
phyogs bzhi'i mkha' 'gro ma rnams dang / /
rig pa'i lha mo rdzu 'phrul can / /
byang chub sems dpa' la sogs kun / /
thams cad bdag la dgongs su gsol / /
slob ma rnams la phan gdags dang / /
khyed la yang ni mchod pa'i phyir / /
bdag gis sdig pa 'jig byed pa'i / /
nang par dkyil 'khor bri lags na / /
rjes su brtse bar dgongs nas ni / /
byin gyis brlab par mdzad du gsol / /
der ni phyi nang mchod pas mchod / /
dkyil 'khor gyi ni lha rnams kun / /
lhag par gnas pa'i cho ga'o / /
de nas gser la sogs pa yi / /
rin chen rgyu las byung ba yi / /
lto che mgrin pa ring ba dang / /
mchu 'phyang nag po ra ri med / /
dri zhim sa dkar gyis byugs nas / /
rang dang rang gi mtshan ma gdab / /
rnam rgyal las ni thams cad do / /
sna tshogs rdo rje las kyi lha / /
kha dog mthun pa'i ras zung re / /
bum pa'i mgul du bcing bar bya / /
tsu ta la sogs shing dag ni / /
lo ma me tog dang ldan pas / /
'dis ni bum pa'i kha brgyan no / /
chu dang ldan pa'i bum pa ru / /
byang chub sems kyi rtags su ni / /
sha ta bri ha ti dang ni / /
a pa ra dang tsan+dan dang / /
ut+pal ka N+Ta ka ri dang / /
ha sa de ba dag gzhug go / /
so ba 'bras dang ma sha sran / /
nas dang til dang gro rnams ni / /
thugs kyi rang bzhin 'di dag go / /
shel dang dngul dang mu tig dang / /
byu ru dung dang rnam lnga yi / /
lha rnams kun mdog rtags su'o / /
nyi ma zla ba chu dang sman / /
dri dang rnam pa lnga gzhug go / /
de nas dkar ba'i ras steng du / /
me tog bkram la bum pa der / /
gzhag ste byin gyis brlabs pa ni / /
bum pa'i rang bzhin dag bsam ste / /
bruM las mtshan nyid bzang ldan bskyed / /
de yi nang du chu skyes ni / /
nyi ma dang ldan sa bon las / /
rnam rgyal dag tu thams cad bskyed / /
gzhan yang rang rang sa bon las / /
sku bskyed cho ga thams cad kyang / /
sngon ltar byas te bzlas pa yi / /
stobs kyis byang chub sems kyi chus / /
gang ba lhag par gnas pa'o / /
slob ma bsrung dang ldan pa yis / /
me tog phreng 'dzin slob ma ni / /
yid gzhungs spro chen byas pa gzo / /
rigs btsun nga rgyal med pa dang / /
gzugs dang lang tsho kha dog ldan / /
gsang pa'i don la mngon brtson na / /
gzugs ngan yon tan med pa dang / /
de las gzhan pa'ang gzhug par bya / /
lus bkrus gtsang ma'i gos bgos la / /
snyim pa me tog gis bkang nas / /
dga' chen khyod bdag ston pa bas / /
slob dpon khyod ni dgongs su gsol / /
byang chub chen po'i tshul bstan pa / /
mgon po chen po bdag phyag 'tshal / /
dam tshig de nyid bdag la stsol / /
byang chub sems kyang bdag la stsol / /
sangs rgyas chos dang dge 'dun te / /
skyabs gsum dag kyang bdag la stsol / /
thar pa chen po'i grong mchog tu / /
mgon po chen po bdag 'jug mdzod / /
de ltar gsol ba gsum btab ste / /
'di skad ces ni brjod par bya / /
bu tshur theg pa chen po la / /
khyod ni tshul can snod yin te /
gsang sngags spyod tshul cho ga ni / /
khyod la yang dag bstan par bya / /
sangs rgyas dus gsum las 'das pa / /
sku gsung thugs kyi rdo rje can / /
mnyam nyid ye shes thob pa ni / /
rdo rje sngags rab bsgom pa'o / /
gsang sngags sbyor ba mnyam med de / /
he ru ka dpal skyob pa yis / /
bdud sde shin tu mi bzad pa'i / /
dpung chen dag kyang de yis bcom / /
de bas kun mkhyen thob bya'i phyir / /
bu yis blo gros 'di gyis shig /
de nas slob ma cho ga 'dis / /
sdig pa bshags sogs bya ba ste / /
bdag gis sdig pa bgyis pa dang / /
bgyid du stsal dang yi rang ba / /
sangs rgyas spyan sngar bdag gis su / /
ma lus so sor bshags par bgyi / /
sangs rgyas byang chub sems dpa' dang / /
rang rgyal dgra bcom 'gro rnams kyi / /
tshogs la bdag ni yi rang ngo / /
sgyu 'phrul gtso bo yab yum dang / /
mkha' 'gro ma dang bcas pa dang / /
chos mchog la yang skyabs su mchi / /
dus gsum bde gshegs thams cad dang / /
byang chub sems dpa' thams cad kyis / /
byang chub sems mchog bskyed pa ltar / /
de bzhin bdag gis sems bskyed do / /
'gro ba'i mgon po bdag la dgongs / /
ma lus bzhugs pa'i bde gshegs rnams / /
'di nyid nas bzung sangs rgyas par / /
bla med bdag la gzigs par mdzod / /
sangs rgyas rnal 'byor sdom pa la / /
tshul khrims kyi ni bslab pa dang / /
dge ba'i chos rnams sdud pa dang / /
sems can don byed tshul khrims gsum / /
bdag gis brtan por gzung bar bgyi / /
sangs rgyas chos dang dge 'dun te / /
bla na med pa'i dkon mchog gsum / /
sangs rgyas rnal 'byor sdom pa ni / /
yang dag nyid du gzung bar bgyi /
rdo rje'i rigs mchog chen po la / /
rdo rje dril bu phyag rgya yang / /
yang dag nyid du gzung bar bgyi / /
slob dpon dag kyang gzung bar bgyi / /
rin chen rigs mchog chen po yi / /
dam tshig yid du 'ong ba la / /
nyin re bzhin du lan drug tu / /
sbyin pa rnam bzhi rtag tu sbyin / /
byang chub chen po las byung ba'i / /
pad+ma'i rigs mchog dag pa la / /
phyi nang gsang ba'i theg pa gsum / /
dam pa'i chos kyang gzung bar bya / /
las kyi rigs mchog chen po la / /
sdom pa thams cad ldan par ni / /
yang dag nyid du gzung bar bgyi / /
mchod pa'i las kyang ci nus bgyi / /
gnyis su med pa'i tshangs spyod dang / /
rang gi dam tshig bsrung bar bgyi / /
bdag gis dge ba'i las rnams kyis / /
sangs rgyas myur du bsgrub bya ste / /
sems can 'khor ba'i rgya mtsho las / /
bla med gnas su bsgral bar bgyi / /
zhes pa gus pas smra ba dang / /
de nyid gsum zlos slob dpon gyis / /
rdo rje khu tshur dri yi chus / /
snying mgrin spyi bor thig le la / /
hUM la sogs pa'i yig gsum las / /
rdo rje la sogs rnam gsum ni / /
rang rang yi ges mtshan pa ni / /
go rims bzhin du bsam par bya / /
yig gsum 'od kyis bkug bstim nas / /
mchod pa'i las su byas pa la / /
me tog spyi bor mdun du spos / /
dri dang mar me snying gar ro / /
sna tshogs mkha' 'gro reg pa yis / /
btab ste rang rang sngags kyis so / /
de nas a shwat+tha sogs las / /
sor bcu gnyis kyi tshad dag las / /
skyon med me tog rtse ldan sbyin / /
des kyang shar ram byang bltas pas / /
mi smra bar ni bca' zin nas / /
ba ko tsam ni byugs pa ru / /
so shing mdun ni drang por dor / /
de tshe bdag dang steng lta na / /
dngos grub mchog tu de bshad de / /
phyogs su kha bltas dngos grub 'bring / /
mtshams su bltas na 'jig rten pa'i / /
zhi sogs las brgyad de las 'grub / /
so shing brgya la thur bltas na / /
das par sa 'og dngos grub thob / /
de nas skyor chu blud bya ba / /
oM hrIHbi shud+d+haHsarba d+harmAHpA paM ni sh+tsa s+ya saM sho d+ha ya sarba bi ka lbAn a pa na ya hUM /
zhes gsum brjod pas ngag sbyangs nas / /
'jig rten du ni kun mkhyen dag /
u dum+bA ra'i me tog ltar / /
brgya lam na ni res 'ga' zhig /
'byung 'gyur yang ni mi 'byung ngo / /
sngags kyi spyod pa'i tshul 'di ni / /
de bas kyang rnyed dka' ba ste / /
gang gis mnyam med sems can don / /
bla na med pa byed nus pa / /
gnyis med zab mo'i spyod tshul 'di / /
sems can sangs rgyas thob byed pa'i / /
dang po bskal pa grangs med nas / /
bsags pa'i sdig pa gang dang gang / /
de kun zad par gyur pa ni / /
zab mo'i dkyil 'khor mthong bas so / /
de nas oM AHhUM gis ni / /
ku sha byin brlabs de la sbyin / /
des kyang sngas dang stan bya'o / /
de nyid sngags kyis srung skud ni / /
mdud pa gsum dang ldan pa ni / /
bsrung phyir dpung pa g.yon par bcing / /
des kyang seng ge'i nyal stabs kyis / /
ku sha'i stan la nyal nas su / /
nang par bzhin bzangs rnams longs shig /
sang gi nang par khyod kyis ni / /
thar ba chen po'i rang bzhin gyi / /
grong khyer dam pa mthong zhes brjod / /
de nas nang par dus su ni / /
rmi lam mtshan ma dri bar bya / /
des kyang mtshan ma mthong ba rnams / /
slob dpon mdun du brjod par bya / /
mtshan ma bzang dang ldan smras na / /
de yi dngos grub bstan par bya / /
ngan pa mthong na bsrung ba dang / /
me yi las kyis rtog pa bsal / /
lhag par gnas pa byas 'og tu / /
slob dpon mtshan nyid dang ldan pas / /
rnal 'byor byas te nang par sngags / /
sdig pa thams cad 'jig byed pa'i / /
dkyil 'khor dam pa bri ba'i phyir / /
dkyil 'khor nam mkhar bteg nas ni / /
de nas thig le'i las bya'o / /
na ra'i skra'am ba su tas / /
bya'am yang na ras bal las / /
khrag chen du ni sbags pa la / /
shes nas dkyil 'khor de nyis 'gyur / /
tshad byas kha dog lngar byas te / /
pad+ma'i snod bzhag dang mos pas / /
rgyu las byung ba'i bde gshegs lnga / /
bskyed de ye shes spyan drangs pas / /
dzaHlas nyi zla gnyis bsam pa / /
rab tu myur bar g.yo ba'i mig /
mig gi rdzi ma 'dren pa ni / /
'bar ba'i lta ba dam pa ste / /
'dis ni ye shes thig dgug go / /
dkyil 'khor chen po'i thig gdab phyir / /
rdo rje thig ni bdag la stsol / /
mchod pa rnams ni byas nas su / /
oM a n+yo n+ya a nu ga ta sar+b+ba d+harmAHpar sA ra a nu ga ta sarba d+harmAHa t+yan+ta a nu pra biSh+Tha sar+b+ba d+harmAH /
zhes brjod thig de bsgril nas su / /
mi 'chi lnga la spangs pa dang / /
cho ga shes shing blo ldan pas / /
ye shes thig ni de gdab po / /
dz+dzaHdz+dza'i sgra ni btang nas su / /
des kyang rgyab nas 'gro bar bya / /
lte bar rdo rje khu tshur gyis / /
nub dang shar nas dang po ste / /
oM badzra sa ma ya sU tra mA ti kra ma hUM /
lho dang byang nas de bzhin te / /
nam mkha' yi ni thig gdab po / /
'og gi thig kyang de bzhin te / /
de tshe 'jig rten khams kun gyi / /
sangs rgyas la sogs 'gro don du / /
khyed kyis don ni bya dus yin / /
slob dpon me dang rlung gnas te / /
slob ma dbang ldan bden bral du / /
'dug la shar dang nub gdab po / /
de nyid gnas dang byang gi thig /
byin za srin por gnas pas lho / /
de nyid gnas dang bden bral dang / /
slob ma rlung dang dbang ldan du / /
gnas pas mtshams kyi thig gnyis so / /
bstan bcos mthong dang blo ldan pas / /
de ltar gsal bar dbye shes na / /
slob dpon des ni thig gdab po / /
gru bzhi pa la sgo bzhi pa / /
rta babs bzhi yis mdzes par brgyan / /
dra ba dra phyed nyi zla dang / /
dril bu g.yer ka'i sgra sgrogs pa'o / /
khyams kyi nang dang sgo khyud du / /
rdo rje rin chen gyis brgyan pa'o / /
nang du chu skyes brgyad pa la / /
rdo rje phreng ba dang ldan pa'o / /
'khor lo'i brgyad cha sgo yin te / /
sgo khyud sgo dang 'drar shes bya / /
de yi khyams kyi tshad yin te / /
tshon sna lnga yang de bzhin phyed / /
rta babs de la mdzes pa dang / /
rin chen pha gu tshon gyi chang / /
nyis 'gyur dra ba dra phyed tshad / /
rta babs gdugs sogs mdzes pa la / /
dur khrod brgyad dang ldan pa'o / /
phyogs bcur rdo rje rgya gram mdzes / /
de ltar thig gdab nyes pa ni / /
chad na bla ma 'chi bar 'gyur / /
ring thung khyer na na bar 'gyur / /
nges par phyogs 'khrul slob ma myos / /
de bas 'bad pa thams cad du / /
thig gi las la brtson par bya / /
de nas rin chen sna lnga'am /
'bras kyi phye ma zhib mo'am / /
yang na rus phye so phag dang / /
'dab ma ljang gu sogs pa la / /
byas pa pad+ma'i snod bzhag ste / /
ye shes thig bzhin dag pa'o / /
chos dbyings 'di ni rnam par dag /
sems can khams ni rab grol byed / /
sgyu 'phrul zhes bya rgyal po che / /
tshon gyi las ni yang dag brtsams / /
brtan pa'i sems kyis mnyam gzhag ste / /
g.yon pa rdo rje khu tshur bya / /
dang por rdo rje slob dpon gyis / /
dbang ldan mtshams nas bri bar bya / /
dkar dang ser dang dmar dang ljang / /
sngon po 'di ni nang du 'dod / /
g.yas skor rgyun mi 'chad par bri / /
mi yo bar ni tshon bri zhing / /
nas gang bar la mthe chung tshad / /
sbom na nang 'debs nor 'jig phrad / /
chad na slob dpon bla ma 'chi / /
de bas 'bad par ri mo bri / /
nan tan du ni bri bar bya / /
chu skyes shar gyi 'dab ma sngo / /
lho dang nub ni ser dang dmar / /
byang ljang mtshams bzhi dkar ba la / /
ka pA la bzhi mdzes par bri / /
phyogs kyi 'dab ma bzhi po la / /
rigs kyi mtshan ma nyi ma bri / /
de rgyab rdo rje'i phreng ba gnag /
de bzhin shar sogs rigs kyi ni / /
sgo yi rim pa shes par bya / /
de ni tshon gyi cho ga'o / /
de ltar rdzogs pa'i dkyil 'khor du / /
slob dpon mchog gis lus bkrus te / /
dri zhim pa yis lus byugs te / /
rgyan cha mchog dang ldan pa yis / /
bum pa rnams la sogs pa yi / /
rdzas rnams thogs te lan gsum bskor / /
de nas slob dpon he ru ka'i / /
nga rgyal mchog gis hUM sgrogs shing / /
phyag gnyis rdo rje dril ldan pas / /
slob dpon nang du bzhugs nas ni / /
dbus su gnas la mnyam gzhag pas / /
yid kyis sgo bzhi dbye bar bya / /
oM badzra ut+g+ha Ta yas ma ya pra be sha ya hUM / /
de nas rnam rgyal la sogs pa / /
gnas dang go rims bzhin du dgod / /
bla re dam pa bre ba dang / /
sna tshogs gos dang rgyan rnams bye / /
spos dang me tog mar me ni / /
mchog gi dkyil 'khor mdzes par brgyan / /
de nas rgyan ldan bla ma yis / /
cho ga'i tshul gyis dkyil 'khor gyi / /
'khor lo rdzogs par bskyed byas la / /
se gol sgra yi sbyor pa yis / /
bde gshegs thams cad bsdu bar bya / /
mdun du zhal bsil mchod yon sogs / /
phul te dgug gzhug byas nas su / /
de la me tog spos sogs dang / /
mchod pa'i tshogs kyis mchod pa dang / /
bkra shis glu yis mchod pa dang / /
tshogs kyi dga' ston bskor nas ni / /
slob dpon rdo rje dril 'dzin pas / /
dkyil 'khor dam pa de dag la / /
bskor ba byas la phyag 'tshal te / /
des ni sbyin sreg las bya ba / /
dkyil 'khor de yi shar phyogs su / /
dkar la zlum pa'i thab dag tu / /
'o ma can gyi shing dag las / /
bA pa ka de rab bskyed de / /
me yi cho ga rdzogs pa dang / /
dkyil 'khor chen po tshul bzhin bskyed / /
mthar ni dgang blugs dbul byas te / /
mchod bstod rang gnas gshegs su gsol / /
slob dpon des ni rdzas lhag mas / /
byin za mchod de gshegs su gsol / /
zan dron sha dang bzar bcas dang / /
mi 'chi bcu phyed ldan pa yis / /
gtor ma bzang po mtshan phyed sbyin / /
de nas mchod pa rdzogs pa dang / /
slob ma 'jug pa'i tshul du ni / /
dang po slob dpon 'jug par bya / /
de nas slob ma gzhug par bya'o / /
mdzes pa'i rgyan dang gos bgos te / /
gdong pa ras kyis bkab nas su / /
'di skad ces ni brjod par bya / /
sangs rgyas kun gyi rang bzhin sku / /
slob dpon mgon la skyabs su mchi / /
gtso bo mkha' 'gro mar bcas pa'i / /
lha rnams kun la phyag 'tshal lo / /
thar pa chen po'i grong mchog tu / /
mgon po bdag ni gzhug tu gsol / /
de nas slob dpon gyis 'di skad ces brjod do / /
de bzhin gshegs pa kun gyi gnas / /
he ru ka dpal grong khyer mchog /
snying po'i dkyil 'khor 'di ru ni / /
bdag gis slob ma gzhug par bya / /
de nas dkyil 'khor lha rnams la / /
sgo gsum dad pas phyag 'tshal te / /
oM na mo te hUM /
na maHme hUM /
na mo na maHhUM swA hA /
de nas kyang ni shar sgo ru / /
thal sbyar sngags 'dis phyag 'tshal te /
oM badzra DA ki nI pU dzo pas+tha nA ya At+ma nAM niR+YA ta yA mi /
oM sarba ta thA ga ta ak+Sho b+h+ya a d+hi tiSh+Tha swa mAM /
de yis snying gar mi bskyod pa / /
de yi snying gar bcug bsam bya / /
rat+na DA ki nI pU dzo pas+tha nA ya At+ma nAM ni R+YA ta yA mi sarba ta thA ga ta rat+na saM b+ha wa a d+hi tiSh+Tha swa mAM /
dpral bar thal sbyar lho phyogs su / /
phyag 'tshal rin chen 'byung ldan no / /
de ltar nub dang byang dang ni / /
mgrin pa spyi bor phyag byas pa / /
snang ba mtha' yas don grub la'o / /
oM pad+ma DA ki nI pU dza pas+tha nA ya At+ma nAM niR+YA ta yA mi sarba ta thA ga ta pad+ma d+ha ra a d+hi tiSh+Tha swa mAM /
oM bi shwa DA ki nI pU dzo pas+tha nA ya At+ma nAM niR+YA ta yA mi /
sarba ta thA ga ta a mo g+ha sid+d+hi ad+hi tiSh+Tha swa mAM /
de ltar phyag bzhi byas 'og tu / /
slob ma de la thams cad pa'i / /
las kyi bum pa'i chu yis bkru / /
de nas shar phyogs sgor phyogs la / /
lag na me tog dang bcas pas / /
slob dpon la ni phyag byas te / /
dam tshig sdom pa 'dod pa'i phyir / /
de la gsol ba gdab par bya / /
dam tshig de nyid bdag la stsol / /
bdag la sdom pa rnams kyang stsol / /
byang chub mchog tu sems bskyed la / /
slob dpon chen po bdag la stsol / /
de nas rdo rje slob dpon gyis / /
slob ma de la dam tshig dbab / /
sangs rgyas chos dang dge 'dun te / /
dkon mchog gsum la skyabs su gsol / /
'di ni sangs rgyas rigs yid 'ong / /
sdom pa brtan por gyur pa'o / /
rdo rje dril bu'i phyag rgya rnams / /
blo chen khyod kyis gzung bar bgyi / /
byang chub sems gang de rdo rje / /
shes rab dril bu zhes brjod do / /
bla ma sangs rgyas dang mnyam pas / /
slob dpon dag kyang gzung bar gyis / /
'di ni rdo rje'i rigs dag pa'i / /
dam tshig sdom pa yin par brjod / /
rin chen rigs la rtag tu ni / /
nyin dang mtshan mo lan gsum du / /
zad zing mi 'jigs chos dang byams / /
sbyin pa rnam bzhi rtag tu sbyin / /
phyi nang gsang ba theg pa gsum / /
dam pa'i chos kyang ma lus gzung / /
'di ni pad+ma'i rigs dag pa'i / /
dam tshig dang ni sdom pa mchog /
las kyi rigs mchog chen po la / /
sdom pa thams cad ldan par ni / /
khyod kyis yang dag gzung bar bya / /
mchod pa'i las kyang ci nus bya / /
de lta'i yon tan slob ma la / /
dam tshig sdom pa byin pa la / /
slob mas phyag byas sdom pa gzung / /
sangs rgyas kun la phyag 'tshal lo / /
he ru ka dpal mkha' 'gror bcas / /
kun nas bdag la dgongs su gsol / /
che ge zhes bya de ring nas / /
bzung ste ji srid byang chub kyi / /
snying po la ni mchis kyi bar / /
byang chub sems ni bskyed par bgyi / /
zhes bya ba la sogs pa nas /
sems can mya ngan 'das la dgod / /
ces pas sdom pa bzung nas ni / /
oM sarba yo ga tsit+ta ut+pA da yA mi /
de ltar rnal 'byor sems bskyed la / /
me tog phreng dang bcas pa yis / /
rdo rje snying gar bzhag nas su / /
oM su ra te sa ma ya s+t+waM ho sid+d+hi badzra ya thA su khaM /
de ltar rnal 'byor sems bskyed nas / /
me tog phreng ldan slob ma de / /
oM A khaM bI ra hUM zhes pas /
slob ma dkyil 'khor gzhug byas nas / /
slob dpon gyis ni tshig 'di brjod / /
deng khyod he ru ka dang mkha' 'gro ma rnams kyi rigs su zhugs kyis /
ngas khyod la he ru ka'i ye shes bskyed par bya ste /
ye shes des khyod de bzhin gshegs pa thams cad dang /
he ru ka dang mkha' 'gro ma'i / /
dngos grub dag kyang thob 'gyur na / /
dngos grub gzhan lta ci zhig smos / /
khyod kyis dkyil 'khor ma mthong ba'i / /
mdun du brjod par mi bya ste / /
dam tshig nyams par gyur ta re / /
de ni 'khor lor gzhug byas nas / /
lag gi rdo rje spyir gzhag la / /
khyod kyis su yang rung ba la / /
gal te 'di ni smras gyur na / /
khyod kyis dam tshig rdo rje yis / /
rang gi mgo bo 'gas par 'gyur / /
de nas bdud rtsi lnga ldan pa'i / /
pad+ma'i snod kyi dri yi chus / /
snying po bzlas te 'thung ngu gzhug /
he ru ka dpal deng khyod kyi / /
snying la yang dag de ring gzhug /
gal te tshul 'di smras na ni / /
de yi mod la dral te gshegs / /
badzra u da ka oM AHhUM /
de nas 'di yang brjod par bya / /
'di ni khyod kyi dmyal ba'i chu / /
dam tshig 'das na sreg par byed / /
dam tshig bsrungs na dngos grub ni / /
rdo rje bdud rtsi'i chu 'dis 'grub / /
deng nas brtsams te khyod kyis ni / /
he ru ka dpal nga yin gyi / /
nga yis bsgo ba khyod kyis gyis / /
khyod kyis nga la brnyas byas na / /
mi bde ma spangs dus byas nas / /
dmyal bar ltung bar gyur ta re / /
de nas slob ma'i gtso bo yis / /
de bzhin gshegs pa thams cad kyis / /
bdag la byin gyis rlob mdzod la / /
rdo rje'i ye shes dbab tu gsol / /
slob dpon rgyan cha bgos byas te / /
'gyings dang bcas pas slob ma la / /
bltas te rdzas kyis bdugs pa dang / /
oM badzra A be sha ya AH /
zhes bya brgya rtsa brgyad du bzlas / /
dril bu'i sgra bsgrags rang snying bzlas / /
'od kyis bde gshegs bkug ste gzhug /
des kyang babs par ma gyur na / /
slob ma'i snying ga'i zla ba la / /
he ru ka dpal yum bcas bsam / /
de yi rdo rje dpal bskyod pas / /
'od zer dmar pos yan lag kun / /
gang ste gcig gyur sngags bzlas na / /
gdon mi za bar 'bab par 'gyur / /
babs nas lce la yi ge AH / /
kha dog dmar po bsams nas ni / /
smros shig 'dod chags ches chen po / /
dpag tu med pa bde ba che / /
dge dang mi dge 'di 'dri bas / /
babs na dge dang mi dge ston / /
'das dang ma 'ongs ston gyur na / /
brgya pa'i sngags kyis brtan byas nas / /
de nas slob dpon 'di skad brjod / /
'dir ni bsod nams ji lta bar / /
rigs kyi rim bzhin 'di yi lha / /
'dis ni dngos grub gang yin dang / /
rigs ni gang gi snod du 'gyur / /
'di yi bsod nams gang yin las / /
dkyil 'khor du ni de bzhin 'gyur / /
slob mas me tog phreng ba de / /
pra tIts+tsha badzra hoHzhes pas / /
dkyil 'khor du ni me tog dor / /
lha de rang la 'grub pa'i phyir / /
me tog de yis mgo la bcings / /
de nas slob ma'i lag pa la / /
bzung nas de yi mig dbye bya / /
he ru ka dpal deng khyod kyis / /
mig dbye bar ni brtson par mdzad / /
mig ni thams cad dbye mdzad de / /
rdo rje'i mig ni bla na med / /
oM badzra ni trA ya ho ha ra pa Ta laM hrIH /
zhes pas gdong g.yogs bkrol nas ni / /
dkyil 'khor bzang po 'di la ltos / /
da ni dad pa rab tu bskyed / /
khyod ni rnal 'byor ma rig skyes / /
sngags dang phyag rgyas byin gyis brlabs / /
'gro ba'i phun sum tshogs pa kun / /
dngos grub kun khyod mngon du 'gyur / /
dam tshig thams cad bskyang ba dang / /
gsang sngags la yang brtson par gyis / /
zhes brjod me tog lhung ba'i lha / /
gtso bo de la bstan par bya / /
dkyil 'khor de yi lha nyid kyang / /
nan tan du ni de la bstan / /
de nas slob ma dang ldan pas / /
bla ma'i zhabs la phyag 'tshal te / /
mchod yon dam pa phul nas su / /
dbang bskur don du gsol btab bya / /
he ru ka dpal dbang bskur ba / /
'gro ba skyob phyir rdo rje can / /
de ltar yon tan 'byung gnas sogs / /
de bzhin bdag la deng stsol cig /
dpa' bo chen pos mi ldog pa'i / /
dbang bskur ba ni bdag la stsol / /
sems can kun gyi don gyi phyir / /
bdag ni rtag tu slob dpon bgyi / /
de skad gtso la gsol btab nas / /
de nas 'jug pa'i sgo ru ni / /
pad+ma 'dab ma brgyad bris la / /
steng du seng ge'i khri bshams te / /
sna tshogs mdzes pa'i gdan bting nas / /
gnyis med blo ldan der bzhag ste / /
he ru ka dpal der sprul ba / /
gdugs dkar slob ma'i steng bzung nas / /
'bad de mchod pa ci nus mchod / /
de nas me tog chu sogs pa'i / /
dbang ni dam pa blang ba'i phyir / /
dbang bskur bar chod zhi ba'i phyir / /
yungs kar bsngags te bgegs bzlog la / /
slob mas khrus byas rgyan bzang bgo /
khrir gzhag snyim pa'i me tog ni / /
dkyil 'khor la ni gtor bar bya / /
oM phra tIts+tsha hoHzhes brjod la / /
me tog blangs te slob ma yi / /
mgo la bcings te sngags 'di brjod / /
oM d+harmA kuN+Da a b+hi Shiny+tsa zhes brjod do / /
de nas dang po slob dpon gyis / /
rnam rgyal bum pa la sogs nas / /
chu rnams thod par bsdus nas ni / /
glu blang dril bu sogs sgra bsgrags / /
oM badzra a b+hi Shiny+tsa zhes / /
bzlas te rang nyid 'od kyis ni / /
rig pa'i lha mo dam pa rnams / /
bdud rtsi'i chu yis bag chags bkru / /
chu yi dbang bskur dam pa'o / /
lugs blugs thang ka 'bum bris pa / /
gser sogs byas pa'i dbu rgyan la / /
rin chen 'byung ldan der bcug nas / /
dbu rgyan dam pa de bskon te / /
dar dpyangs bcings la 'di brjod do / /
thor gtsug cod pan gyis brgyan pa / /
bde gshegs kun gyis bsngags pa yi / /
rin chen dbu rgyan dam pa dang / /
dar dpyangs dbang bskur sbyin par bya / /
oM badzra pa da ka badzra A ra li ho / /
dbu rgyan dbang mchog dam pa'o / /
rin chen rgyu yi rdo rje la / /
snang ba mtha' yas der bcug la / /
lag tu gtod tshe 'di skad brjod / /
sangs rgyas rdo rje'i dbang bskur bas / /
de ring khyod la dbang bskur bya / /
'di ni sangs rgyas thams cad kyi / /
shin tu bsgrub phyir rdo rje gzung / /
oMbadzra a d+hi pa ti s+t+waM /
a b+hi Shiny+dzA mi /
lag tu rdo rje'i dbang bskur ro / /
dril bu don yod dpal bcug ste / /
lag g.yon gtod tshe 'di skad brjod / /
'di ltar sangs rgyas thams cad kyi / /
shes rab dbyangs kyi rjes 'gror bshad / /
khyod kyis kyang ni rtag tu bcad / /
byang chub mchog tu rgyal ba bzhed / /
de tshe dril bu'i sgra sgrogs so / /
srid pa ngo bo nyid kyis dag /
ngo bo nyid kyis dngos med byas / /
rang bzhin dag pa'i sems dpa' ni / /
mchog gi srid pa byed par 'gyur / /
oM shrI he ru ka a d+hi pa ti s+t+waM /
a b+hi Shiny+tsa tiSh+Tha pI ra sa ma ya /
zhes brjod g.yon du dril bu'o / /
phyag rgya che dang ldan pa la / /
sngags kyis dbang bskur ming gdags te / /
oM shrI he ru ka a d+hi pa ti s+t+waM /
a b+hi Shiny+tsa mi /
shrI he ru ka nA ma /
a b+hi She ka ta kye deng dpal ldan ming dbang ngo / /
de nas rdo rje brtul zhugs te / /
'di ni sangs rgyas thams cad nyid / /
he ru ka dpal phyag na bsnams / /
khyod kyis kyang ni rtag tu bcad / /
he ru ka dpal brtul zhugs brtan / /
oM sar+b+ba ta thA ga ta sid+d+hi badzra sa ma ya tiSh+Tha e Sha s+t+waM /
d+ha ra ya mi hi hi hi hi hUM /
zhes brjod pa ni dril bu dang 'brel ba'i brtul zhugs sbyin pa'o / /
de ltar rdzogs pas gsang ba yi / /
dbang mchog snod gyur slob ma la / /
slob dpon mdun du slob ma de / /
pad+ma zla bar bzhugs bsams la / /
gsang ba'i dbang phyir gsol ba gdab / /
gsang ba'i dbang bskur chen po la / /
gtso bo gsang ba bdag la stsol / /
de ltar brjod rjes slob dpon gyis / /
lha yi rnal 'byor dang ldan pas / /
sngon bzhin chu la sogs pa yi / /
dbang rnams rdzogs nas slob dpon gyis / /
gsang ba'i go 'phang 'di brjod do / /
dam tshig phyag rgya rab gsungs pa / /
yid kyi lus ni brtan phyir ro / /
gang gi lus kun brtan byed pa / /
sa yi phyag rgyar rab tu grags / /
de skad slob ma la smras nas / /
rang dang rig ma lhan cig tu / /
yid dang rjes mthun bza' dang bca' / /
btung ba la sogs rjes su bya / /
kha la sogs pa ga pur gyis / /
dri zhim mchog tu bsgos pa dang / /
yid 'phrog pa yi dga' ba dang / /
sgeg dang rol sogs sngar byas te / /
kye ma gnyen mchog sogs pa yis / /
lha mos bdag la bskul ba dang / /
dbang po gnyis ni snyoms 'jug bya / /
dga' ba'i bde ba 'byung ba dang / /
nam mkhar gnas pa'i bde gshegs rnams / /
bkra shis glu la sogs pa yis / /
yid la yang dag bskul bsams te / /
dbang bskur rdo rje chen po ni / /
khams gsum kun gyis phyag byas pa / /
gsang gsum gnas las byung ba ni / /
sangs rgyas kun gyis byin pa yin / /
de skad brjod nas nor bu dbyung / /
mthe bong srin lag gnyis kyis khar / /
bde gshegs zhu ba'i rang bzhin gyi / /
byang chub sems de slob dpon gyis / /
dri dang bcas pas slob mar sbyin / /
des kyang a ho su kha zhes / /
brjod de dga' bas de btung ngo / /
khams gsum thabs dang shes rab gcig /
bde chen gnyis med ye shes gsal / /
gsal byas slob ma nus ldan 'gyur / /
gsang ba'i slob dpon dbang bskur ro / /
de nas cho ga'i rim pa 'dis / /
rjes gnang dbang bskur sbyin bya ste / /
rtsa ba'i dkyil 'khor phyi rol du / /
sngon bzhin dkyil 'khor rdzogs byas te / /
de dbus slob dpon rang nyid ni / /
sgyu 'phrul chen po'i ting 'dzin gnas / /
slob ma bzang pos slob dpon la / /
gus pas yon phul mchod byas la / /
phyag rgyas dbang po gnyis sbyor bas / /
dkyil 'khor gyi ni 'khor lo kun / /
spro dang bsdu ba'i tshul bstan pa / /
dbang bskur 'dod phyir gsol ba gdab / /
rang bzhin slob dpon go 'phang che / /
skal ba chen po bdag la stsol / /
bde gshegs rnams kyi dbang bskur ni / /
sangs rgyas byang chub rab bsgrub pa / /
de ni sems can dpag med don / /
brtul zhugs mchog ni khyod drin gyis / /
ji ltar 'dul bzhin bdag bgyid do / /
de ltar gsol ba btab rjes la / /
rdo rje slob dpon dam pa la / /
snyoms 'jug ting 'dzin btang nas ni / /
slob ma 'dod lha'i ngo bor bskyed / /
rang lus 'khor lo rnam spros nas / /
rdo rje mkha' 'gro la sogs pa / /
lag pa'i lo mas bum pa ni / /
bdud rtsi'i chu dang bkra shis glus / /
dbang ni bskur bar bsam par bya / /
rnam rgyal bum pa la sogs pas / /
sngon bzhin chu la sogs pa nas / /
gsang ba'i dbang gi bar dag gis / /
cho ga rdzogs rjes shes rab la / /
brten pa'i ye shes sbyin bya ste / /
sngon bzhin slob ma rang stan la / /
bzhag ste gus bcas 'di brjod do / /
mdzes pa 'di ni gzung ba dang / /
brten par bde gshegs kun gyis brtag /
'di ni gzungs ma yid dga' ma / /
khyod kyis rtag tu brjod par bya / /
de skad smras la slob dpon gyis / /
phyag rgya dam pa byin brlabs te / /
slob ma de la gtad par bya / /
des ni dngos po thams cad kyi / /
slob dpon nyid du de 'gyur ro / /
de nas slob ma stan bde la / /
thabs dang shes rab snyoms 'jug pa'i / /
bsam gtan gnas dang phyi dang nang / /
gsang la sogs pas mchod bya ste / /
mchod pa gzugs dang sgra sogs kun / /
dmigs med sbyor ba rang bzhin no / /
mnyam pa nyid du mos par bya'o / /
de nas gser gyi thur ma yis / /
mig sman byug pa'i tshul du ni / /
mig ni dbye bar bya ba'o / /
oM badzra ni trA pa ha ra ba Ta laM hrIH /
ji ltar mig mkhan rgyal po yis / /
'jig rten rab rib bsal ba ltar / /
bu khyod kyis ni mi shes pa'i / /
rab rib rgyal ba rnams kyis bsal / /
de nas me long bstan rjes la / /
chos kyi mtshan nyid brjod par bya'o / /
chos rnams gzugs brnyan dag dang mtshungs / /
dag cing gsal la rnyog pa med / /
gzung du med cing brjod du med / /
rgyu dang 'bras las thams cad 'byung / /
de skad brjod la chos rnams kun / /
rnam dag sbyor ba gsal ba las /
hoHyis slob ma'i lag pa ru / /
mda' dang gzhu byin des kyang ni / /
bskyod de phyogs bzhir 'phen tshul bya / /
steng 'og dbus su de nyid kyis / /
bdud bzhi las ni rnam rgyal bya / /
de nas yi ge hUM gis ni / /
'khor lo byin la 'di skad brjod / /
deng nas bzung ste 'jig rten la / /
skyob pa rnams kyis 'khor lo bskor / /
chos kyi 'khor lo bla med pas / /
kun du sdig med dri med pa'o / /
de tshe lag tu dung byin te / /
khyod kyis the tshom dogs med pas / /
sems ni yid gnyis med pa yis / /
chos dung bla na med pa ni / /
dri ma med pas kun dga' yis / /
chos kyi de nyid bstan pa dang / /
zhi rgyas dbang dang dgug pa dang / /
sdang byed gsod byed bskrad pa dang / /
gang gang bshad pa de de rnams / /
yang na dang po'i dbang du kun / /
bsrung dang bza' sogs sdom par bcas / /
cho ga der yang rdzogs par 'dod / /
de nas rtsa ba'i dkyil 'khor du / /
zhugs nas sngon bzhin 'chi med dang / /
bza' btung la sogs kun spyad la / /
lung bstan 'di ni sbyin bya ste / /
lha yi rnal 'byor dang ldan pas / /
lag pa g.yon pa'i khu tshur gyis / /
chos gos tha ma snying gar bzung / /
g.yas pa mi 'jigs tshul gyis gnas / /
de nas tshig 'di brjod par bya / /
'di ni ngas khyod lung bstan yin / /
he ru ka dpal de bzhin gshegs / /
srid pa kun tu bsgrub pa yis / /
srid pa'i ngan 'gro rnams las bton / /
ho shrI a mu kaM badzra ta thA ga ta sid+d+ha ya /
ho shrI a mu kaM badzra ta thA ga ta sid+d+hi sa ma ya s+t+waM /
de tshe he ru ka dpal dang / /
mkha' 'gro ma dang slob dpon bcas / /
mgrin gcig lung ston bsam par bya / /
de nas dbugs dbyung sbyin bya ba / /
gsang chen mchog gi dkyil 'khor du / /
mthong ba dang ni bcug pa yis / /
sdig pa kun las grol 'gyur bar / /
khyod ni shin tu di ring nas / /
slob dpon brnyas par mi bya zhing / /
gus pa yis ni mchod par bya / /
rdo rje dril bu phyag rgya yang / /
yongs su gtang bar mi bya'o / /
dam tshig sdom pa bsrung bya ste / /
rnam par rtog pas gos med pa / /
rang lha'i rnal 'byor gnas pa yis / /
'dod pa'i yon tan bsten par bya / /
khyod rang sangs rgyas kun rigs skyes / /
'di ni slob ma dbugs dbyung ba'o / /
de nas slob ma dang ldan pas / /
rta dang glang po shing rta dang / /
srog nor rin chen sna tshogs dang / /
nor bu me tog rgyan sogs pas / /
phyag byas bla ma dam pa la / /
ma zhen pa yi sems kyis dbul / /
slob dpon mnyes byas de rjes la / /
slob mas rdo rje dril bzung la / /
slob dpon dam pas slob ma'i mgor / /
gdugs bzung bkra shis spyod ldan pas / /
slob mas dkyil 'khor lan gsum bskor / /
de yi rjes la shar phyogs nas / /
phyag byas langs la der gnas la / /
rnal 'byor ma yi tshogs rnams kyis / /
bza' btung la sogs dga' ba yi / /
rol mo phul la smon lam gdab / /
de nas ci bder gshegs su gsol / /
de nas tho rangs dus su ni / /
tshon rtsi la sogs thams cad kun / /
bsdus te gser gyi bum bcug ste / /
chu bo chen por dor bar bya / /
bum pa gzhan rnams ma lus kun / /
chu bo chen por bkru bar bya / /
de nas mi 'chi bcu phyed dang / /
ba yi rnam lnga tsan+dan dang / /
gur gum sbyar ba'i tshon gyis ni / /
thig mi mngon par dbyi bar bya / /
de nas zhi ba'i sbyin sreg ni / /
me yi las las 'byung ba ltar / /
bdag dang slob mar bcas pa rnams / /
sdig pa zhi phyir sbyin sreg bya / /
bum pa ma gsal mtshan med go skabs med mod kyang / /
rgyud chud dam par slob ma'i rmi lam gsal med nas / /
dkyil 'khor cho ga ma mthong de don gsal ba dang / /
cung zad bla ma'i gdams dag la brten rim pa gsal / /
de la ma gsal bla ma dam pas bzod par gsol / /
zhes pa bsdus pa'i rgyud dag tu / /
rim pa gsal ba ma mthong nas / /
rim pa gsal zhes bya ba yi / /
dkyil 'khor cho ga sbyar ba las / /
de yis bsod nams gang thob pa / /
bdag dang sems can thams cad kun / /
sgyu 'phrul che dang mnyam 'gyur shog /
sgyu 'phrul chen mo'i dkyil 'khor gyi cho ga'i rim pa gsal ba zhes bya ba nag po spyod pa bas mdzad pa rdzogs so // //
rgya gar gyi mkhan po kar+m+ma badzra dang /
lo tsA ba dge slong gzhon nu tshul khrims kyis bsgyur ba'o //
