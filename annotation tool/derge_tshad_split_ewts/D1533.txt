@ / /
dpal 'khor lo bde mchog gi rgyun bshags rgyas pa bzhugs so // @## / /
dpal he ru ka la phyag 'tshal lo / /
chos dbyings rnam dag dbyings las ma g.yos kyang / /
thabs kyis khro bo'i skur ston gdug pa gdul / /
che ba'i che mchog lha yi lhar gyur pa / /
kun bzang he ru ka la phyag 'tshal lo / /
bdag med dbang phyug sku dang gnyis med cing / /
bde chen 'od gsal dag pa'i dkyil 'khor nas / /
rgyal ba sras bcas la sogs sprin 'phro ba / /
rdo rje phag mo'i sku la phyag 'tshal lo / /
dus gsum bde bar gshegs pa'i ye shes sku / /
'khor 'das stong bar mdzad pa'i thugs rje yis / /
gdul bya kun mkhyen sa la 'god mdzad pa'i / /
rigs lnga bde bar gshegs la phyag 'tshal lo / /
nam mkha' lta bur thams cad thogs med cing / /
'dod dgur bsgyur ba'i rdzu 'phrul lus dang ldan / /
thugs dam dbang gis sgrub la brtser dgongs pa / /
gnas gsum mkha' 'gro'i tshogs la phyag 'tshal lo / /
nyon mongs rnam dag ye shes sku brnyes pa / /
srid pa'i 'khor lo ma lus gcod pa'i phyir / /
thabs mkhas thugs rjes 'gro ba 'dren mdzad pa / /
rgyal gnyis rdo rje'i zhabs la dad pas 'dud / /
lha mi'i longs spyod phun tshogs thams cad dang / /
kun du bzang po'i mchod sprin chen po dang / /
gsang dang gsang rab gsang chen bla med kyi / /
mchod pa'i sprin chen rgya mtsho dag gis mchod / /
bdag gi lus dang ngag dang yid kyis kyang / /
chags dang zhe sdang rnam par rmongs sems kyis / /
srid pa nyam ngar sdig pa ci bgyis pa / /
da nas sdig pa thams cad rab tu bshags / /
rdzogs sangs rgyas mgon byang chub sems dpa' mchog /
'phags pa rnams kyis dge ba gang bgyis pa / /
de dag bla med byang chub 'bras thob par / /
ma lus pa la rtag tu rjes yi rang / /
rdzogs sangs rin chen rang gi sems gnas dang / /
rtog pa'i dra ba rab dral dam pa'i chos / /
sa dbang tshogs dang brtul zhugs dge 'dun la / /
rab tu dad pas bdag ni skyabs su mchi / /
rgyal dang rgyal nyid legs skyes de dag la / /
kun nas kun du bdag nyid bdag gis dbul / /
sems dpa' mchog gis bdag ni yongs bzhes shig /
dad pas bdag nyid khyed kyi 'bangs su mchi / /
glo bur nyon mongs tshogs kyis gdung ba yis / /
bskyod pa'i skye bo mtha' dag bsgral bya'i phyir / /
dam chos bdud rtsi'i sngags rnams bshad pa ru / /
sman mchog mgon po la ni bdag gsol lo / /
mchog tu mi dge ba ni rab bcom pas / /
bdud kyi skye rga na dang 'chi las grol / /
mya ngan 'da' bzhed gyur pa spang bar ni / /
sman mchog mgon po la ni bdag gsol lo / /
sangs rgyas 'jig rten gang byung la / /
skal ldan byang chub sems dpa' yis / /
byang chub tu ni sems bskyed ltar / /
di ring nyid du sems bskyed do / /
tshul khrims kyi ni bslab pa dang / /
dge ba'i chos ni sdud pa dang / /
sems can don byed tshul khrims gsum / /
de bzhin brtan por gzung bar bgyi /
ji ltar phyogs bcu'i rgyal ba yis / /
sngon gyi bde gshegs grangs med la / /
thugs bskyed dam tshig dpag med dag /
'tshang rgya bar du ma btang ltar / /
bdag ni deng nas byang chub par / /
lus srog ltos pa med par yang / /
bslab 'di mgon bzhin bsrung la gnas / /
ye shes thugs kyis dgongs su gsol / /
rnam rtog ye shes lngar gyur pa / /
rtag tu brten zhing spyad par bya / /
rgyal ba rigs lnga'i brtul zhugs dag /
srog gi phyir yang mi gtong ngo / /
sku gsung thugs kyi rdo rje dag /
rtag tu mi phyed brtul zhugs bzung / /
rgyal bas dgongs te gsungs pa yi / /
dam tshig bzhi po bsrung bar bgyi / /
rtsa ba'i ltung ba bcu bzhi sogs / /
rig sngags 'chang kun mi 'da' ltar / /
ding nas bla med byang chub par / /
bdag gis tshul bzhin bsrung bar bgyi / /
nyin dang mtshan mo lan gsum du / /
zla rer bcu phrag gnyis po dang / /
bco lnga la ni rab tu mchod / /
thag pa dman la 'dod mi bgyi / /
sems can la yang rgyab mi phyogs / /
'khor ba dag kyang mi spang zhing / /
mya ngan 'das la dgar mi 'gro / /
dpa' bo rnal 'byor ma kun la / /
gus pas bsnyen bkur mchod par bgyi / /
bdag gis sems can thams cad la / /
brnyas pa nyid du mi bgyid do / /
phyag rgya bzhon pa mtshon cha dang / /
mtshan ma 'gong bar mi bgyi'o / /
bdag gis dus gsum dge ba ci spyad pas / /
nam mkha'i mthas klas gyur ba'i sems can rnams / /
bla med theg pa chen po'i snod gyur nas / /
kun kyang rdo rje 'dzin pa'i bdag nyid shog /
skye zhing skye ba dag ni thams cad du / /
blo ldan rigs bzang nga rgyal med pa dang / /
snying rje che ldan bla ma la dad cing / /
'khor lo bde mchog dam tshig la gnas shog /
rdo rje dril bu la sogs rtag tu 'chang / /
zab cing rgya che'i chos ni rtogs pa dang / /
kak+ko shu kra la sogs rtag za zhing / /
mthar thug theg chen sgrub pa'i skal ldan shog /
ding nas byang chub snying por mchis bar du / /
bcom ldan bde gshegs kun du bzang po dang / /
gsang ba'i theg pa dbyer med rmad byung dang / /
mi 'bral tshul bzhin rtag tu sgrub par shog /
sgrub mchog 'di la bar chad mi 'byung zhing / /
tshe 'di la sogs skye ba bdun par du / /
dpal ldan bde mchog 'khor lo chen po yi / /
zhabs rdul ze'u 'bru spyi gtsug gnas par shog /
gang tshe 'gro ba'i mgon la blta ba dang / /
phyir zhing cung zad 'bring bar 'dod na yang / /
bcom ldan bde gshegs thugs kyi bdag pos ni / /
thams cad sgrib med sa ler mthong bar shog /
phyogs bcu nam mkha'i khams dang mnyam pa yi / /
sems can ma lus byang chub dgod pa'i phyir / /
thub pa'i dbang po'i spyod pa ji lta bar / /
bdag gi spyod pa'ang de dang 'dra bar shog /
sems can kun gyi sdug bsngal bdag la smin / /
bdag bde dge bas de kun de thob shog /
tshe rabs kun du sgo gsum rin chen dang / /
bum bzang dpag bsam sa sogs lta bur shog /
mgon po kun mkhyen thugs rje'i byin rlabs dang / /
sgrub pa mchog la rtse gcig sbyangs pa yis / /
bde mchog mkha' 'gro'i dngos grub mchog thob nas / /
sems can thams cad smin pa'i mthur ldan shog /
dbang dang mngon shes so sor rig pa dang / /
gzungs dang rnam par thar pa'i sgo rtogs nas / /
nam mkha'i mthas klas gyur pa'i sems can rnams / /
gnas dang nye ba'i gnas sogs bgrod par shog /
bde gshegs spyan sngar gnas gsum mkha' 'gro yis / /
dam bcas bsrung zhing dngos grub mchog stsol ba'i / /
thugs dam bzhin du rtag bsrung dngos grub ni / /
rnam gsum tshe 'di nyid la stsol bar shog /
'chi tshe mgon dang dpa' bo ma tshogs kyis / /
me tog rgyal mtshan gdugs spos thogs nas kyang / /
rol mo glu dang sgra snyan tshogs mchod nas / /
mkha' la spyod pa'i gnas su khrid par shog /
skad cig de la snang ba gsum thob nas / /
gsal dang rtags snang rang gi rigs rtogs te / /
dur khrod la sogs rgyal nyid sa thob nas / /
ts+tshan+do la sogs sa la bgrod par shog /
shin tu rnam par dag pa kun gyi mchog /
gdod nas rnam par grol ba de bzhin gshegs / /
kun du bzang po kun gyi bdag po yi / /
sras kyi dbang po nyid du bdag gyur cig /
sa gsum mthar phyin gsum phrag gsum gnas gyur / /
shes brgyad gyur pas ye shes lngar gyur te / /
ye shes chos kyi dbyings dang dbyer med pa'i / /
chos sku byang chub snying po thob par shog /
chos dbyings las byung nam mkha'i mtshan nyid 'dra / /
thog ma dang ni tha ma med pa'i bdag /
sems dpa' rdo rje thugs kyi bdag po ru / /
rdo rje sems dpa' nyid du bdag gyur cig /
dngos grub ma lus pa ni kun gyi bdag /
dbang phyug chen po lha yi lhar gyur pa / /
stug po'i rgyan gyur ma lus kun gyi rgyal / /
mi 'gyur dam pa nyid du bdag gyur cig /
nyon mongs rnam dag ye shes sku mnyes pas / /
'dod chags kun gyi rjes su rab chags la / /
'dod chags me kun rang bzhin rnam dag pas / /
gsung gi dbang phyug nyid du bdag gyur cig /
nga rgyal rnam dag mnyam nyid lhun gyis grub / /
yon tan yid bzhin rgya chen mkha' 'dra bas / /
gdul bya rdzogs sangs nyid du re skong ba / /
khyab bdag rdo rje nyi mar bdag gyur cig /
phrag dog dag pas bya ba grub brnyes shing / /
phrin las rgya mtshos gdul bya dpag med rnams / /
grub mchog phyag rgya che la dgod mdzad pa'i / /
bde gshegs gdon mi za bar bdag gyur cig /
dus gsum bde bar gshegs pa kun gyi bdag /
dpal ldan bde mchog 'khor lo'i sku grub nas / /
nam mkha' dag dang mnyam pa'i mthu stobs kyis / /
'khor 'das ma lus 'dren pa'i dpal du shog / //
dpal 'khor lo bde mchog gi rgyun bshags rgyas pa slob dpon b+hu ri bas mdzad pa rdzogs so / /
jo bo rje dang lo tsA ba rin chen bzang pos bsgyur ba'o // //
[]lam gyi rab tu bya ba bzhugs so // //
