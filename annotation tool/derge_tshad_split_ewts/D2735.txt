@## / /
rgya gar skad du /
shrI AR+yA ba lo ke te shwa ra s+ya stu ti nA ma /
bod skad du /
dpal 'phags pa spyan ras gzigs dbang phyug la bstod pa zhes bya ba /
'jig rten mgon po la phyag 'tshal lo / /
'jig rten bla ma srid pa gsum gyis phyag byas pa / /
tshangs pa mchog dang 'chi med bdag pos bsngags pa ste / /
bstod pas grub par mdzad pa thub pa'i rgyal po mchog /
spyan ras gzigs pa'i dbang phyug mgon po mchog gyur pa / /
gzugs mdzes bde bar gshegs pa'i sras po'i tshul 'dzin cing / /
sku yi mchog ni mtshan gyis me tog gis brgyan pa / /
bde bar gshegs pa 'od dpag med pa'i dbu rgyan 'dzin / /
g.yon pa'i phyag ni gser gyi pad+mas rnam par brgyan / /
g.yas pas yi dags bkres pa'i gdung ba sel bar mdzad / /
dri med dmar ser ral pa gya gyu du ba 'dra / /
zla ba'i gzugs brnyan yang dag rgyas shing gang 'dra'i zhal / /
mchog tu mdzes pa'i spyan ni pad+ma lta bur yangs / /
kha ba dung ltar rnam par dkar ba'i 'gram dogs can / /
lte ba'i gnas ni chu skyes dkar po dang mtshungs shing / /
sku dang phyag mthil pad+ma'i 'dab ltar shin tu mnyen /
gzhon nu'i na tshod chags pa'i tshon gyis ma gos pa / /
me tog phreng ba mang po'i sbyor bas rnam par brgyan / /
zhal gyi sbubs nas ri dgas rgyal po'i nga ro dang / /
ston ka'i chu 'dzin 'brug gi sprin sgra sgrogs pa bzhin / /
nu ma g.yon du ri dgas pags pas nges par bkab / /
nor bus spras pa'i ska rags sku la 'chang ba ste / /
sta zur rnam par dkris pa'i ras kyi gos bzangs 'dzin / /
nor bu'i rkang gdub mdzes par brgyus pa zung gi zhabs / /
glang po rnam par rtsen pa dag dang ngang pa'i 'gros / /
yid bzhin nor bu dpag bsam shing 'dra ngo mtshar gzugs / /
dpal ldan po ta la yi gnas su nges bzhugs te / /
bsam gtan bzhi la mnyam par gzhag pa'i spyan mnga' zhing / /
dga' dang snying rje'i rang bzhin g.yo zhing mdzes par gzigs / /
der gnas don gyi phyag gis rims dang nad 'phrog byed /
dge zhing zhi byed bde ba mang por mdzad pa'i phyag /
bsod nams mang po nye bar bsags pa'i phyag mthil can / /
srid gsum mthar byed sa dang nam mkhar spyod rnams kyis / /
bsngags pa'i sku ni rnam pa sna tshogs mi 'khrugs shing / /
'o ma'i chu gter rgya mtsho lta bur rtag tu gnas / /
rgyal ba'i ye shes rgya mtsho chen po'i pha mthar son / /
pha rol phyin bcu bdud kyi stobs las nges par rgyal / /
tshangs pa'i gnas bzhis dben par spyod mdzad dam pa'i don / /
gnyis med ye shes de bzhin nyid du rnam sangs rgyas / /
bcom ldan 'phags pa spyan ras gzigs dbang bstod phyag 'tshal / /
dge slong ma zla mdzes kyis bstod pa mdzad pa rdzogs so // //
'di ni rgya gar shar phyogs kyi btsun pa tsan+d+ra shrI'i ngag la 'byung ba dang rgya pha la bstun nas /
dge slong bsod nams rnam rgyal gyis bsgyur ba'o //
[ {Da}]
