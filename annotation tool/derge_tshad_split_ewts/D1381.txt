@## / /
rgya gar skad du /
shrI kA la tsakra daN+Da ka stu ti nA ma /
bod skad du /
dpal dus kyi 'khor lo'i bstod pa rgyun chags pa zhes bya ba bcom ldan 'das dpal dus kyi 'khor lo la phyag 'tshal lo / /
gang zhig mtha' yas sangs rgyas chos mnga' zhing / /
sangs rgyas rnams kyi sku yi sprul pa yis / /
'phrul byed sku rnams rang bzhin mtshan nyid sku / /
gcig pu bde ba chen po rgyal gyur cig /
gang zhig rab zab thams cad mkhyen pa'i yang / /
rtsis las 'das shing yan lag dang bral ba / /
de nyid lus can gyur na blun pos kyang / /
dpyad par bya ba'i spyod yul dag tu gyur / /
aN+Da rnyil dang ut+pal sngon po dri med mkha' 'dra char sprin phreng ba zar ma'i me tog mdog mtshungs 'od zer dra ba rab 'bar nam mkha' 'gengs mdzad mthon mthing rin chen ri 'dra'i mthar 'khrungs byu ru'i ri mchog rin chen rtse 'dra gzhon mdog zhal ni zhabs dang sor mos rnam par bkra zhing yan lag mdzes gyur dgra dang bdud sde'i gdong la dris bsgos rab 'jigs 'byer byed phyag rgya 'dzin mdzad 'jigs rung dus mthar chem chem sgra sgrogs chu gter chad 'dra nyi ma stong lhag 'od zer dang ldan sna tshogs yum gyi glog 'gyur dang 'brel bsam gtan sgeg ldan zhi ba rab khros gsum gsum spyan 'phro rig byed zhal gyi chu skyes zhal grwar rab shar 'char ka zla ba'i dum 'dra ches gsal mche ba'i myu gu dang ldan rtsa ba'i zhal sngo g.yas gdong dmar zhing bzhin rgyab ser la zla 'dra dkar pos g.yon zhal rab brgyan dri med mthing ga dkar dmar mgrin pa gsum ldan rtsib logs gnyis la de bzhin phrag 'brel thal gong so sor legs 'brel dpung pa gnyis kyis rab brgyan de nyid re rer lag gnyis nyer skyes lag pa rnams kyis rdo rje dril bu ral gri phub zlum gsal shing khaT+wAM gri gug thod pa mda' dang gzhu 'dzin lcags kyu zhags pa rin chen rab 'bar pad+ma dgra s+t+wa me long lag pa 'jigs rung tshangs mgo 'khor lo ches gsal mdung dang mdung lag dbyug to tho ba lu gu rgyud 'chang cang te'u dkrol sgras bgegs kyi tshogs skrod du pa'i mdog 'dra ral pa rab brtsegs zla dum gyis brgyan cod pan rtser bzhugs 'dren pa dag dang de bzhin 'od zer lnga 'bar mgo lnga'i phreng ba sna tshogs rdo rje nor bu dang ni rdo rje'i cod pan rab 'chang thub pa ma lus rtog bral dpag bsam ljon pa nyi shu bzhi phyag yal ga rab ldan sna tshogs pad+ma zla nyi mun pa dus me'i steng na drag po dkar la lus med dmar ba'i lus la ri sras dga' ma dag gis du zhing 'jus pa'i dkar dmar mdog can g.yas brkyang stabs la stag gi pags pa'i na bza' rab dpyangs thal ba dang ni dag byed la sogs phyag rgya 'dzin mdzad khrag gi rgyun 'dzag mgo phreng do shal phyag dang zhabs sor lnga lnga'i mdog can de nang tshigs gsum dmar nag zla 'od 'og pag mgul rgyan snyan chas brgyan cing rkang pa sa 'dzin khur gyis rab mnan 'byung po'i dbang phyug dregs can dregs pa'i ri bo rab 'joms sil sil sgra sgrogs rkang gdub dang ldan sna tshogs yum gyi nu gnyis bum par rab gang dga' bde bdud rtsis dbang bskur bsil bar gyur pas lus kyi sa skyes ba spu rab rgyas dregs bcas rdo rje yan lag 'khyud cing skye ba kun 'joms 'dod chags med 'bar nyes pa'i bud shing ma lus bsregs pa'i thal bas rab mchod 'dod chags me las cung zad 'thigs pa'i phreng gyur zla ba rdo rje rdul thigs zil bsten dgyes pa'i rol pas rab gnas dga' ma'i yan lag gnyis kyis bsdams shing mgrin nas legs brjid brtul zhugs 'dzin mdzad dga' mas mgul 'khyud lag gnyis zhags pas 'ching bzhin ma lus rnam par 'gyur bas rgya chen sku la lhan cig rab btud dga' ba la brtson rdo rje yan lag bzang ldan ma yi zhal gyi zla ba bdud rtsis tshim spyan tsa kor dang 'dra dus kyi 'khor lo dang po'i sangs rgyas rdo rje sems chen 'jam pa'i rdo rje blo gros mchog ster grub chen stsol mdzad 'jig rten mgon po de la lus dang ngag dang yid kyis rtag tu bdag ni phyag 'tshal lo // //
rtsol bral gnas med me chu snying ldan lhun po sna tshogs chu skyes zla ba nyi ma dgra gcan dus me las gyur sa steng sa 'og bde 'gro'i rang bzhin rdo rje gsum brtsegs rin chen gzhal med 'od 'phro nyams dgar lha mo glu len dkrol mchod sogs phul sil snyan gsung ldan dri dang phreng ba mar me dang ni bdud rtsi zhes bgyis rang rang ming mthun mchod pa'i khyad par du mas rab mchod sgo rnams so sor rta babs ches mtho mdzes pa'i rgyan gyi rta babs las dpyangs dri la sgra dag dang rma bya ngang sogs ca cor bzhad cing gos dang rgyal mtshan g.yer ka rab dpyangs sgeg mo bzhad ldan thugs kyi 'khor lo'i dbus na rab gnas ye shes 'khor lor sna tshogs yum dang cig pad+ma'i lo ma la gnas shes rab brgyad bskor de yi zur bzhir gaN+DI dung dang yid bzhin nor bu sa skyes gtso dang bde chen 'khor lor de bzhin don yod rin chen dbang phyug chu skyes rtags can rnam snang mdzad rnams chu skyes dkar po nyi mar rdo rje skyil krung gis gnas ji bzhin phyogs kyi sangs rgyas rnams kyis rang gi yum dang snyoms 'jug rang bzhin de ltar spyan dang bdag ma gos dkar sgrol ma rnams kyis chu skyes dmar dang zla ba'i gdan la phyogs bral gnas dang lha dang lha mo'i dbus mar ka ba'i bar du bdud rtsis rab gang bum pa rnams dang thugs kyi 'khor gnas byang chub sems chen kun tu bzang po sgrib pa rnam sel 'jig rten dbang phyug nam mkha'i snying po dang ni sa dbang rdo rje dbang phyug rnams dang de bzhin g.yas brkyang zhabs kyis rab gnas pad+ma mthar byed bgegs mthar byed dang rmugs byed dang ni rengs byed rang gi khro mo rdo rje yan lag snyoms 'jug sgo skyong rnams dang gsung gi 'khor lor rab song 'jigs ma la sogs drug cu rtsa bzhi rnal 'byor ma dbus rab gnas tsA rtsi kA dang 'jug ma phag mo gdong drug rdo rje lag ma ri dgas dbang po'i gdan dang ngang mo la gnas drag mo rnams dang sku yi 'khor lor rab zhugs rang rang pad+ma la gnas rnal 'byor ma tshogs dbus na rab 'khod tshangs pa dbang phyug sred med bu dang me lha gshin rje gzhon nu brgya byin lhan cig gnod sbyin srin po chu dang rlung lha bgegs kyi bdag po rnams dang shing rta'i steng du mi g.yo gtsug tor dbyug sngon can dang gnod mdzes la sogs lu gu rgyud sogs lha mo'i tshogs 'khyud rta babs gnas dang sa yi dkyil steng byang chub shing sogs zla ba nyi ma de bzhin 'dod dang so sor 'dod sogs lha mo rnams kyis thams cad kun mkhyen thub pa'i dbang phyug ston pa bla ma shAkya seng ge skyabs kyi mchog gyur ye shes che mang 'dus kyi 'khor lo lha yi lha la phyag 'tshal mchod bstod dga' bas bstod cing la la dag tu rdo rje shugs can khrag gi rgyun 'dzag glang chen pags pa'i na bzas lhag ma'i lag pa gnyis brel khro bo'i rgyal po drag shul klu bcus lus po rab brgyan 'jigs pa'i sgra sgrogs khro tshogs rnams kyis bgegs kyi tshogs la 'bar ba'i phur bus rtag tu rab bsnun gtum mo 'bar ba ltas mthong gyur pa rnams kyis rgyu skar tshogs 'dus glog rab 'khyug cing skar mda' lhung bar 'khrul pas rnams 'dzin zab mo 'brug sgra hUM zhes sgrog byed grub pa'i bla ma gau ta ma la yan lag bdun bshams mchod pa rnams kyis rtag tu bdag ni mchod par bgyi'o // //
mi sdug pa yi ro yi lus kyi sha dang khrag chags rab myos khyod dang ce spyang g.yul 'gyed so yi phreng ba gtum pa'i khar byug drag shul sgras 'bros bya rog du ma'i phreng bas rab bkang phyogs char mun gtibs kun tu 'khrugs gyur rigs ldan chung ma lag gnyis zhags pas mgrin pa ring bkug kha yis chang 'thungs myos gyur mig can thod thogs du mas dpa' dang sgeg bcas sna tshogs dang ldan a mra la sogs shing gi tshogs dpyangs chom rkun lus la khrag la brkam pa'i rgod sogs rnams kyis sder mos bab bsnun zag pa'i khrag gi rgyun gyis mun gtibs mun pa'i khrod na khrag rgyun 'thungs pa'i yi dags kha rlangs me tshogs rab 'khrug tsU ta ki li byang chub shing sogs dur khrod sdong bu'i ser kar lus ring rtse mo phyed 'thon longs spyod dbang po rlung 'thung dum dum khrigs gyur sor mo sor phreng long bu pus mo brla dang rje ngar rgal tshigs rked rus rus pa skam pos sa gzhi dag ni mche ba can gyur yal byed ga'i rtse dpyangs 'jigs rung mgo phreng rlung gis rab bskyed skye gnas lag pas shing drung dag na sdigs pa'i mdzub ston chem chem sgra sgogs 'khor byed dang ni gtum po la sogs sprin las byung ba'i thog sgra drag pos rab skrag 'phur ba'i 'ug pa khwa dang bya rgod la sogs gshog pa'i tshogs kyis mkha' la rab bsnun phyogs kyi dkyil 'khor ma lus nyon mongs dbugs sgra 'byin byed brkam zhing ma nges bya rgod g.yul tshogs phan tshun rab khros kha khwa sgra 'byin sgrub pa'i tshogs brtan la lar bcad pa'i mgo dang mjing pa gsum btags rkub tshos rgyu ma'i phreng ba rna ba sna mchu sor mo'i phreng ldan rul ba'i dri bsung la la dag tu rigs ldan 'jig rten 'chi bdag rnams kyis rtag tu 'khor lo'i longs spyod don du mi rnams rtag sgrol kha cig dag tu mtshan mo'i cha la dur mes phyed sregs lhag ma'i mgul dum lus las byung ba'i zhag dang klad pa rkang dang tshil dang ro dang rgyu ma'i mar khu'i rlan gyis rab 'bar ba lta dka'i me yis la la tshig pa'i lus po dag la yan lag chur bcu gce sbyang rnams kyis chil chil me gsad nye bar longs spyod lha mo'i khyim du rnal 'byor dang ni rnal 'byor ma dbang 'khor lo gar phyir kang kA tsa tsad pu Da la sogs bya ba rab ldan sna tshogs cang te'u la sogs rab brdungs sgra dang rdo rje glu la sogs kyi lhag ma'i bza' ba don gnyer rab 'phel gyis gtor 'dzam bu'i phreng ba thams thams so rdegs ma rungs sgra yis dang ngas par byed rgyun sha chen khrag 'thung ro langs srin po sha za dang ni smyo byed la sogs pheM sgra drag po rjes sgrogs rdo rje lha mo'i sdum par sgrub po du ma'i hUM dang phaT sgras rab tu rgyug byed yig dgas kha nas rkan sgra sgrogs pas 'jigs rung rab 'bar me yis cher gas mgo bo glad mig gsum btags rje ngar lag pa'i tshigs rnams tsaM tsaM pa Tad rab 'dres dbyangs sgrogs rnam shes brgyad dag dur khrod brgyad na rtsibs brgyad 'khor lo dkyil 'khor gdan la g.yas bskum gyis gnas khyi yi bzhin ldan bya rog mchu can ce spyang gdong dang mkha' lding dang ni 'ug pa phag dang bya rgod la sogs gdong can brgyad mchod 'jigs byed 'jigs byed blo 'chang bgegs kyi bgegs dang nyon mongs nad sel sman pa'i rgyal po skyes pa kun dga' tshogs stsol yid bzhin phun sum tshogs ster dus kyi 'khor lo bde chen mchog la bdag ni grol bar skyabs su mchi'o // //
rgyun chad med par 'od zer las 'khrungs sangs rgyas tshogs kyis nam mkha'i khams bkang gang+gA'i klung mang bye ma'i grangs mnyam sems can phan 'dogs lan cig nyid la 'jigs rten khams su lhun gyis grub pa'i thugs rje dag gis slob ma dang ni bse ru la sogs chos la mos gnas rnam pa sna tshogs bsam pa la ltos skyes pa la sogs mya ngan 'das par rdzogs sangs rgyas mdzad mtha' yas rab brtan gsum kun mkhyen nyid byang chub phyogs dang tshad med dang ni nyon mongs med dang ma 'dres bco brgyad bsnyel med chos nyid la sogs du ma'i chos sku'i bdud rtsis nyon mongs nyes pa ma lus legs bkrus sum cu gnyis lhag mtshan gyis rab gsal 'jig rten bla ma ye shes lus can gnyis med thugs rje rtag tu rab dgyes dpe byad brgyad cu'i rgyan gyis mdzes gyur 'jig rten gsum gyi skye bo mchog lus phun sum tshogs pa zil gyis gnon cing thog ma dang ni mtha' dbus spangs pa'i dam pa'i chos sgra rgya chen dag la nye bar longs spyod byang chub sems dpa' gcig pus rtogs bya longs spyod rdzogs su dpyad par dka' zhing zhi la mtshan med rnal 'byor chos rig spros dang bral zhing nyon mongs rnam rtog dba' rlabs rab spangs mchog dga'i rgya mtsho chos kyi dbyings mchog tshangs pa'i dbyangs can nyi zla 'gags gyur dus kyi bdag nyid zhe sdang rnams dang gti mug kun rmongs nga rgyal rab bsnyil 'dod chags sbyong mdzad de nyid log rtog lus su lta 'joms 'khor ba'i rgyun gcod bde 'gro gnas ston ngan 'gro rab 'joms sdig pa kun skems bsod nams tshogs spel ye shes tshogs grub nyon mongs 'joms mdzad byang chub rigs 'dzin dpal mdzad blo mdzad sna tshogs sgyu ma bsod nams ye shes 'jig rten srung mdzad dogs pa kun sel dga' gsol dga' mgu rab stsol sgeg dang dpa' bo mi sdug drag shul snying rje la sogs sna tshogs ro yis 'jig rten rtag srung sprul sku gar mdzad he ru ka gtso rkang 'og mi yul bde 'gro gzugs gcig gzugs bzang gzugs ngan ma lus gzugs spangs te nyid gsum ldan rdo rje gsum bdag sems gsum dbyer med rnal 'byor bzhi dag byang chub bzhi rtogs sku bzhi rab grub tshangs pa'i gnas bzhi mig lnga dang ldan ye shes lnga bdag dag pa'i dbang po rdo rje ba spu steng gi tshangs bug gtsug tor 'khor lo'i nang khyab bcu drug dga' bas rab gang ye shes chen po'i khams kyis cher rdzogs bcu drug cha yis shes rab snang ba gtsug tor chen po'i 'khor lo dag tu 'gyur ba med gnas de nyid sa dang rig byed las skyes rlung dang nam mkha'i khams kyi rang bzhin mgo bo mgrin pa snying ga dang ni gsang ba la gnas zla ba nyi ma dus kyi me dang mun pa la zhugs dri med skyes mchog legs smin dngul chu zhes bya'i mtshan mthar ye shes dam pa bla med tshul khrims dam pa'i chos grub khyab bdag 'jig rten ma lus mthar byed log par lta 'joms 'jig rten mun sel dus kyi 'khor lo tshangs chen khyab 'jug rdo rje can bde 'gyur rnams kyis mchod bstod bsten cing spyi bos rab gtugs 'byung po dri za gnod sbyin lto 'phye zhing skyong la sogs pa dang 'jig rten skyong bas rab bsten mgon po de la rtag tu bdag gis bla med byang chub por sems ni bskyed bgyi'o // //
de ltar bdag gis rgyun chags bstod pa bgyis pa las / /
bsod nams gang des dus mthar 'gro ba skye ba yi / /
'khri shing 'di ni rgyal ba'i sras kyi me tog dang / /
byang chub ces bya'i 'bras bur 'bras dang bcas gyur cig /
dpal dus kyi 'khor lo'i bstod pa rgyun chags pa zhes bya ba /
ka li d+ka'i rgyal po'i bla ma sde snod gsum bshad pa'i mkhas pa chen po legs pa'i grags pas mdzad pa rdzogs so // //
rgya gar g+hi paN+Di ta bi nA ya shrI mi tra dang /
ldan ma tshul khrims seng ges chu mig ring mor bsgyur ba'o / /
