@## / /
rgya gar skad du /
bai ro tsa na ya mA ri no pi ka nA ma /
bod skad du /
gshin rje gshed rnam par snang mdzad kyi mngon par rtogs par zhes bya ba /
rdo rje sems dpa' la phyag 'tshal lo / /
sangs rgyas rdo rje rtag pa'i dpal / /
me long ye shes byang chub sems / /
'od gsal rdo rje kun zhi ba / /
gti mug rdo rje la phyag 'tshal / /
sa rnams pha rol bgrod pa'i lam / /
rtag pa'i sgrub thabs bshad par bya / /
dang por sngags pas snying rje dran pas rang lus rdzogs pa dang / /
snying gar sa bon gsal ba las ni dam pa rnams bsams nas / /
sangs rgyas chos dang dge 'dun gsum gyi yon tan bsam byas nas / /
bsod nams rgya cher rab tu rgyas pa'i tshogs rab bsag par bya / /
byams dang snying rje dga' dang btang snyoms ldan pas stong pa bsgom / /
srung ba'i 'khor lo byas nas pad+ma zla ba rgyas pa'i steng / /
k+She yig gyur bas chos kyi 'khor lo dmar zhing 'od 'phro ba / /
bsdu ba'i de nyid las ni rtag pa'i skur gyur pa de khro la sgeg /
rtsa ba'i zhal dang gzhan gnyis dkar sngo dmar zhing phyag drug yum dang bcas / /
gri gug 'khor lo ral gri pad+ma rin chen chu skyes rab tu 'khrugs / /
glang chen stag gi pags pas stod dang smad dkris mi mgo rlon 'dzag pa / /
thod pa drug ldan skra ni dmar ser gyen brdzes sprul brgyad yan lag spras / /
me dkyil na bzhugs ye shes sems dpa' gsal nas yan lag drug byas te / /
rlung dang me dang thod pa snod mchog sgron ma bcu yis kha bkab nas / /
bskyod dang 'bar bas glang po la sogs bcur gyur sbyor ba'i sems bab nas / /
oM AH hUM /
byin rlabs rdo rje'i sbu gus rab drangs mnyes byas spro bsdus thim / /
rdo rje rtag pa rim gyis bskyod la rab thim nas ni lhan cig skyes pa'i dga' ba bsam / /
yod dang med pa las 'das spros bral nam mkha' lta bu'i byang chub sems dran nas / /
rmi lam sad pa'i rnal 'byor phung po khams rnams kun spangs de bzhi nas ni ldang ba brtsam / /
khams sogs bde ba chen por mdog gyur gzugs brnyan lta bur rab rtogs 'di ni rgyal sras bdag /
snying po nyi zer lta bur rdo rje'i bzlas pa 'gro ba kun la phan par bya phyir 'bum du bzlas / /
rnal 'byor sgyu ma'i gzugs kyis steng 'og la spyod 'jig rten don 'gyur thams cad gshin rje gshed thob shog /
oM dzin dzika mo ha ra ti /
hUM hUM hUM phaT phaT swA hA /
gshin rje gshed po rab 'jigs pa /
gti mug rdo rje'i ngo bo khyod / /
ston pa sangs rgyas kun rang bzhin / /
rdo rje mi 'jigs phyag 'tshal bstod / /
sgrub thabs sangs rgyas la 'jug pa / /
bskyed pa dang ni rdzogs pa'i rim / /
gong ma'i go 'phang ston pa po / /
sngags rnams sgrib pa grol gyur cig /
gshin rje gshed rnam par snang mdzad kyi mngon rtogs zhes bya ba /
rgya gar gyi mkhan po mkhas par grags pa /
dpal mar me mdzad kyis mdzad pa rdzogs so // //
rnal 'byor pa pradz+nyA shrI dz+nyA na kIrtis rang 'gyur du mdzad pa'o //
[
