@## / /
rgya gar skad du /
shi Sh+ya le kha ti pa na /
bod skad du /
slob ma la spring ba'i phrin yig gi dka' 'grel /
jo mo sgrol ma la phyag 'tshal lo / /
slob ma'i spring yig rtogs dka' ba'i / /
tshig rnams gsal bar byas pa yis / /
skye rmongs mi shes spang ba'i phyir / /
dka' 'grel bdag gis bri bar bya / /
'gro ba rnams la snyen par grags pa'i zla bar grags pa'i slob ma dpa' bo rin chen grags zhes bya ba blon pos rgyal srid kyi don du khrid pa la /
dpal tsan dra go mi'i zhal snga nas kyi phrin yig 'dis bzlog go zhes pa ni gdams ngag go / /
de bzhin gshegs pa gang gis sngon gyi mdzad pa spyad pa rnams rab tu bsnyad pas bdud kyi bu mo rnams kyi bzhin ras pad ma'i nags tshal dag zum par byed pa ste /
sngon gyi mdzad pa ni sngon spyad pa ste / /
de spyad par mdzad do / /
rab tu bsnyad pa ni dbyangs kyi sbyor bas bsnyad pa'o / /
lha mo ni lha'i khyim thab mo'o / /
dus yang 'di ltar ro / /
zum par byed pa ni kun nas zum par byed pa'o / /
bdud ni 'dod pa'i lha la sogs pa'o / /
bkra shis ni phan pa dang bkra shis par byed pa'o / /
yid du 'ong ba ni bsngags pa dang yid bde bar byed pa'o / /
sku ni lus gang yin pa'o / /
shin tu ni mchog tu'o / /
rmad du byung ba ni ngo mtshar ba'o / /
shin tu yang yin la rmad du byung ba yang de yin no / /
gang gis 'jig rten pa rnams kyi mngon par 'dod pa rdzogs pa ni yid la re ba thob pa'o / /
gzhan don ro ni gzhan don mchog tu'o / /
gcig pu gnyis su med pa yang yin la spyod pa yang de yin pas gzhan don ro gcig par spyod pa'o / /
dbu cod pan nyid kyi pad+ma ni spyan gyi pad ma'o / /
bye ba ni kha bye ba'o / /
des na spyan gyi pad+ma ste de'i rang bzhin no / /
khebs pa nyid ni gnyis med pa'o / /
gdugs dkar po gang yin pa ji ltar ral gri'i so bdar bas lus can sdug bsngal skyed par byed pa ste /
de bzhin du sa gzhi yang gzhan gyi longs spyod pa dang ldan pa sdug bsngal ba'o / /
bde ba ni dga' ba'o / /
sdug bsngal ni mi bzod pa'o / /
gang zhig thugs rje chen po'i yon tan bskrun pa 'dzin pa'o / /
spangs pa ni bral bar gyur pa ste /
de lta mod kyi de'i sdug bsngal dang bde ba zhes smras so / /
de nyid ces bya ba ni nyon mongs gang zhig bde ba dang sdug bsngal bas kyang de nyid de'i bde ba dang sdug bsngal ba ste rang gi rgyud de dang des so / /
'jig rten mngon par 'dod pa'i re ba ni de mchog tu sgrub par byed pa'o / /
gsal 'byung ni gang zhig shar bas so / /
de'i phyogs gcig ni yang zla ba phyed do / /
dkar po yang yin la phyogs gcig kyang de yin pas so / /
de la yongs su rdzogs pa yang yin la yon tan yang de yin pas des gsal ba'o / /
nyes pa ni mtshan ma'o / /
'dod chags la sogs pa yang tshul khrims kyis ring du spong ba'o / /
yid du 'ong ba ni gang du des yid dga' bar byed pa'o / /
rab tu gsal ba ni gsal bar skyed par byed pa zhes brjod do / /
gtsug ni spyi bo'o / /
lta bu ni mtshungs pa'o / /
gdengs ka nyid ni gang zhig gi mgo bo la lus kyi rtags yod pa'o / /
bzang po ni thar pa bgrod par byed pa'i phyir ro / /
'phen pa med pa ni nyams pa med pa'o / /
rnam par dag pa ni bsam pa'i stobs so / /
tshul ni ngang tshul lo / /
gang yin pa ni ci zhig ste /
bstan pa de ni bka'o / /
sa'i steng na gnas pa ni gnas gang na rab rib mi shes pa sel bar mdzad pa ste /
de spong bar byed pa'o / /
chos nyid ni 'bebs par byed pas sprin te /
rgyun 'byin par byed pa'o / /
g.yos pa ni skyed pa'o / /
chos nyid ni bdud rtsi ste chos kyi bdud rtsi ni legs par spyod pa'o / /
ro gcig pa ni rang bzhin te gang zhig ni char chu phab pas so / /
de dag gis gdung ba bsal ba ni mya ngan las 'das ba'o / /
snod nyid ni gzhi nyid de rten no / /
rten des bcud de sna tshogs par 'gyur ba ste /
nyan thos la sogs pa'i dbye bas so / /
snod yangs pa dang zab pa ni gzhol ba'o / /
dri ma med pa dang gsal ba ni sbas pa ma yin pa'o / /
gnas ni sems kyi gnas gang dag yin pa'am /
bzod pa ni de gzhan gyis gnod pa byed pa bzod pa zhes bya'o / /
de zhes bya ba ni chos kyi bdud rtsi'o / /
skyes bu'i gzugs byang chub sems dpa' de nyid mtsho chen po zhes bya'o / /
thob par byed pa ni thos pas so / /
mthun pa ni bsam pas so / /
'dzin par byed pa ni bsgom pas so / /
chen po yang yin la dri nga ba yang yin pas dug chen po'o / /
yun ring nad kyis thebs pa ni nyon mongs pa'i nad kyis btab pa'o / /
sman chen po ni bdud rtsi'o / /
gang zhig bzung nas yang 'dor ba zhes bstan pa ni gang gi phyir bstan pa gcig pu gnyis su med pa'i mig go / /
dri ma ni mig ser la sogs pa'o / /
sa gsum na gnas pa ni sa gsum mo / /
gti mug ni mi shes pa ste /
gso ba ni rol par byed pa'o / /
rmad du byung ba ni gang zhig ngo mtshar ba'o / /
lhag pa'i tshul khrims la sogs pa bslab pa'i gzhi rnams la gnas pa rab tu byung ba la sogs pa'i bcas pa rnams spangs pa'o / /
nges pa zhes pa ni rim pa tha dad pa'o / /
byang chub nyid ni sbyong ba'o / /
de'i khong bzangs 'dzeg par byed pa ni skas ka'o / /
de'i lam ni bgrod par byed pa'o / /
gnas de nyid du nges par 'dzegs pas so / /
de nyid du rkang pa la brten nas 'dzeg par byed pa ste /
go 'phang ni lam gyi khyad par du'o / /
mtho ba ni che ba'o / /
sa ni mi dge ba'i gnas so / /
phyin gyur ni skyed par byed pa'o / /
ldog par byed pa ni thob pa spong pa'o / /
skye ba zhes bya ba ni skyes pa'o / /
tshul khrims nyid gzings te lag tu 'ongs pa'o / /
'brog dgon ni 'jigs pa dang bgrod dka' ba'o / /
yun ring ba ni dus so / /
'phangs pa ni drang ba'o / /
bral ba ni dben pa'o / /
shin tu'i sgra ni mchod par byed pa bkag pa ste / /
bzang po'i lam ni lam bzang po zhes bya bar 'gyur ro / /
rgyal ba'i yon tan rnams kyi phreng ba ni phreng du sbyar ba ste /
rgyal ba'i yon tan zhes bya ba la gzhung kha cig las brjod do / /
gnyug ma'i thob pa las bar ma dor 'dor ba ni dmyal ba la sogs pa'o / /
der ltung ba ni ji ltar ltung bar 'gyur ba de ltar 'og tu ltung bar 'gyur ba'o / /
shugs drag ni myur du'o / /
'khor ba na 'khor ba ste de nyid ri'o / /
de'i su la ni dma' ba 'am gzhol ba'i phyogs so / /
de'i khrod ni gseb tu'o / /
de nyid ni g.yang sar lhung ba'i gnas so / /
de'i phyir dam pa ni gtso bo ste mchog tu brtson ba'o / /
mun nag thibs po ni gang du mi shes pas so / /
gcig pu yang ni dge ba'i bshes gnyen gyis dben par yang 'di dag bya'o zhes nges par rtogs par byed pa ste /
las dang bya ba rnams sems kyis yang dag par brtag pa'o / /
lhan cig ni mtshungs par ro / /
'grogs pa ni dus shes pa'i don to / /
sa ni 'gro ba ste / /
de nyid ni dkyil 'khor ro / /
de'i gtso bor gyur pa ni cod pan du gyur pa'o / /
'gyur ba ni thob pa'o / /
bla ma ni chen po nyid do / /
ngo tsha ni 'dzem pa'o / /
ya rabs ni yang dag pa'i lam la gnas pa'o / /
dag pa ni dri ma med pa'o / /
gzi brjid dang ldan pa ni mchod par 'os pa'o / /
srog ni tshe'o / /
bde blag tu ni 'dis so / /
bden pa ni don ji lta ba brjod pa'o / /
de la gnas pa ni gnas par byed pa'o / /
dga' ba ni mchog tu 'dzin pa'o / /
dam bcas ni yang dag pa'i lam du gzung ba'o / /
dpya ba ni smod pa'o / /
sdig pa'i 'gro ba dang lam ni lam po che'o / /
chos kyi rang bzhin ni chos las byung ba'o / /
rgya che ba ni yangs pa'o / /
thob pa ni brgyan pa'o / /
'khor ba nyid bgrod dka' ba'i phyir rgya mtsho'o / /
ldog pa dang 'jug par byed pa ste /
de nyid gar mkhan 'dra ba'o / /
dga' ba ni 'dod pa'o / /
des na klong 'khyil te g.yob pa'o / /
'khor ba nyid ni 'khor lo ste / /
'khor ba'i bdag nyid yin pa'i phyir ro / /
brgya phrag tu ni rnam pa brgya'o / /
mi bzad pa ni bzod par dka' ba'o / /
'gag pa ni gang ba'o / /
'dug pa ni nye bar gyur pa'o / /
thibs po ni mang pos so / /
zhugs nas ni rab tu zhugs nas so / /
brnag pa ni nyams su myong bas so / /
sdug bsngal ni mi bzod pas so / /
lus yongs su bskum pas ni lus kun nas zlum por byas pas so / /
der zhes bya ba ni mngal du'o / /
de zhes bya ba ni sems can no / /
gnas pa ni bcings pas so / /
mngal ni mngal te lus gang zhig mngal gyi nang du dkris pa'o / /
bod pa ni chen pos so / /
mngal gyi gnas skabs su sngon gyi dran par byed pa ni ji ltar rma la byed pa bzhin du de spong bar byed pa ste / /
de bzhin du mngal gyi skyon skyugs pa dang 'dra ba bzhin du spong ngo / /
de nas tha dad du rdol nas de ni mngal gyi gnas na sra bas til mar btsir spyad bzhin du sra bas til mar btsir ba ltar byas pas so / /
de nas ni de lta bu'i rnam pa sdug bsngal nye bar longs spyad nas gang zhig thob pa ni skye ba'o / /
mi phongs pas ni brtse bas so / /
nye bar spyad bas ni bya dka' ba zhes bya'o / /
dar la bab pa ni ri sul gyi gseb po / /
yul gyi sbrul dug ni kun du zhen pas so / /
de nyid ni yul te de'i gnas gyur ni gnas pas so / /
de nas kyang zhes pa ni ri sul nas so / /
lhung ba ni ngan 'gror ro / /
bsam brlag ni ma smin pa'o / /
mig gtsigs pa ni phyin ci log go / /
'chi ba med pa ni 'chi ba dang bral ba ste /
gang la dga' ba dang 'chi ba de dag yod pa ma yin pa'o / /
rol pa ni sgeg pa dang mtshungs par ldan pa'o / /
sems pa ni shes pa'o / /
lam min pa ni lam bden pa'o / /
de'i phyir rmongs pa ste mi shes pa'o / /
bab dgu ni bya ba mngon sum pa'o / /
phye mar rlog pa ni lam ngan par 'jug par byed pa ste chud gson par byed pas so / /
rdog pas mnan pa ni bya ba'i gnas skabs so / /
shin tu 'debs pa bzhin du 'gyur ba ste /
de bzhin du dga' ba dang bcas pas so / /
de nas zhes pa ni gnas skabs gzhan du'o / /
mthar thug pa ni dpe'o / /
gzung ba ni za ba'o / /
bod pa ni chen pos so / /
gang zhig zhi bar byed pa'i thabs med pa ni rgyu med pa'o / /
dga' ba nyid kyi rjes su skyes pa gang zhig nu bos so / /
yang na dga' ba nyid za ba zhes bya ba'o / /
de nas ni de ma thag tu'o / /
bye ba ni lhod par 'gyur ba'o / /
tshig rnams ni mdud pa'o / /
blo bslad pa ni zad par 'gyur ba'o / /
nyams 'gyur ni dman par 'gyur bas so / /
'gro ba ni rkang ba'i bya ba'o / /
zad pa ni chud zos pas so / /
'di ni kun du 'gro ba'o / /
yongs su ni kun nas so / /
shig shig po ni lhod pa'o / /
'phel ba ni brten pa'o / /
chags pa ni re ba'o / /
rim gyis zhum nas ni mthu med par gyur pa'o / /
dbang po gang zhig la yul 'dzin pa med pas so / /
nyams pa ni bral ba ste /
gang zhig la nus pa'i spro ba med pas so / /
chags pa ni zhen pa'o / /
'gro bar gyur pa ni thob pa zhes bya'o / /
gnas skabs ni gnas skabs so / /
gnas skabs de ni gal te dmyal bar 'gyur ba ste /
de'i tshe dmyal ba'i 'jigs pa dang bcas pa nyid ni 'jigs su rung ba nyid do / /
'dis ni sdug bsngal chen po nyid ston par byed pa'o / /
'di zhes pa ni sngar bstan pa ma byas pa'o / /
byas pa ni rjes su gnas pa'o / /
nyams pa ni chud zos par gyur pa'o / /
'gro ba ni 'dod pa'o / /
rdog pas mnan pa ni rdog pa'i gnas skabs gang yin pa'o / /
de'i phyir de lta de lta bur zhes pa ni de ltar yang zhes bya'o / /
mchog tu gdung ba'i rang bzhin 'di zhes pas ni ne'i rkyen no / /
gnod pa ni na tshas so / /
snying rje yod pa zhes pas ni a tsa'i rkyen no / /
sdug bsngal ni na tsha skyes pas so / /
phyi rgyun can ni phyi ma'i chu'o / /
de'i rjes la ni lus spong bar 'gyur ro / /
yid du 'ong ba ni 'dod pa'o / /
srung ba ni skyob par byed pa'o / /
'bad pa yang yin la lhur blang ba mang ba de yin pa zhes bya'o / /
chos la sogs pa dang rang 'dod ces bya ba ni tshig bsdu ba'o / /
gang zhig tha dad na mi 'tsho ba ni gnad ces bya'o / /
de'i gshis ni gnas so / /
der gang zhig gis gzir bar byed pas so / /
mun rum ni mi gsal ba'o / /
shin tu mi bzad pa ni shin tu mthug pa'o / /
cho nges 'debs pa ni ngud mos 'debs pa'o / /
co to ni skra'o / /
pho nya ni khro ba'i rnam pa'o / /
zhags pa ni thag pa'i khyad par ro / /
dam du bcings pa ni bcings pas so / /
skye bo ni bshes so / /
rang gis byas pa'i ngu ba nyid sgra de yin pa'i phyir ro / /
ldir ba nyid ni g.yengs pas so / /
khrid par 'gyur ba ni khyer ba'o / /
mi bzad pas ni 'jigs pa'i tshogs so / /
mtshungs pa'i dbyug pas bda' zhing gang du 'khrid par byed pa'o / /
chu klung ni chus gang ba'i phyogs so / /
de dag bar ma chad pa ni khengs pa'o / /
der bgrod par dka' ba ni spyad par dka' ba'o / /
nag po zhes pa ni gnag pa'o / /
ngan 'gro'i 'bras bu bstan pa ni phyir mthong nas ni mngon sum du gyur pa'o / /
btung bar 'dod pa ni btung ba don du gnyer ba'o / /
gang yin pa ni chu'o / /
de nyid sra ba'i chu yang yin la nya lcibs mo yang yin pas de dag go / /
tshogs ni gcig tu byas pa'o / /
de'i rnag sungs ni rnag ces bya ste de'i 'dam rdzab po / /
des gang ba ni de las 'dzeg cing skyes pa'i khrag dang mi gtsang ba'i chu nyid la 'dres pas so / /
dus rlabs ni de'i rlung 'khrugs pas so / /
mthar thug pas ni ri rtse'o / /
des na bsil bas ni ri rtse'i phyogs gcig gang yin pa'o / /
kun nas tsan+dan sngon po'i ljon pa gang yin pa'o / /
gang tshe de lta bur gyur pa'i ma la yar sdig pa byed pa'i sems can dang phrad pa na de'i tshe nags bsregs me lce rnon po 'khrigs pa'o / /
rtse mo ni 'bar ba'o / /
des dkrigs pa ni dkris pa'o / /
de'i mgal dum 'gyel ba'i rnam pa mang pos kyang der rad rod can du gyur pa ste /
mtho ba dang dma' bar gyur pas so / /
'jigs pa ni 'jigs su rung bas so / /
rlabs ni rgyas pa'o / /
dpa' ni klong ngo / /
de dag gyes pa ni dba' rlabs las skyes pa'i gyes pa'o / /
dar skyes pa'i dba' drag po'i dbu ba nyid ni gang zhig dgod pa'i so gtsigs pa'o / /
tsha bas gdungs pa dang rab tu gdungs pa 'phel ba dang ldan pa'i don to / /
rtsub pa ni sdug bsngal sbyin par byed pa ste / /
des na 'di ni mya ngan nyid do / /
de la sprin ni tshogs pa'o / /
de la 'khor ba pa ni 'khor ba'o / /
des na bye tshan rtsub pa yang de yin la mya ngan yang de yin pas rlung dmar gyi chu'i phyogs zhes bya ba ste /
de'i rang bzhin no / /
dug mi bzad pa zhes kyang kha cig las brjod do / /
khug rna ni rgyas pa'o / /
dmar rtsub pa ni dmar ba'o / /
der zhes pa ni rgud pa'i gnas su'o / /
lcags mda'i char ni char du 'bab pa'o / /
dud 'thul 'dab mar bcas pa dag tu 'gyur ro zhes bya'o / /
der yang rdo rje'i pha bong 'phro ba pha bong ste / /
de'i tsha tsha 'phro ba ni gang du me'i dum bu ste phreng ba ni tshar du dngar ba'o / /
de'i dmar ser gyur pa'o / /
tsha ba ni gdung ba'i nyes pa ste sdug bsngal ba'o / /
tshar 'gyur ni sred par byed pas so / /
lhags pa ni ba mo ste de dang 'dres pa'i rlung dmar ro / /
tsha ba yang ni me yang ngo / /
las mi bzad pa ni shin tu mi bzad pa'i las so / /
'gyur ba ni 'bras bu smin pa'o / /
khab kyi kha ni gang zhig gi kha'o / /
dpag tshad mang po ni gang zhig dpag tshad mang po dang bcas pa ste /
lto ba zhes bya ba dang sbyar ro / /
dpag tshad mang 'jigs ni 'jigs su rung ba ste /
gang zhig gi lto ba ni nang ngo / /
nyam thag pa ni skom pas gzir ba'o / /
'di kha ste de'i tsha ba'i dugs kyis so / /
yangs pa yang yin la mgrin pa yang de yin pas so / /
bskams par gyur pa ni chu'i thigs pa'o / /
de nyid phyin pa ni ltung ba'i gnas so / /
'gugs pa ni kun du 'gugs par byed pa'o / /
shin tu gang bas na gang ba'i ngogs so / /
rab med ni dmyal ba'i chu'o / /
bul tog gi chus gang ba'i dogs ni rab med kyi ngogs zhes bya'o / /
mi bzad pa ni brnag dka' ba'o / /
rtse mo ni mtha'o / /
rno ba ni shin tu rno ba'o / /
mi mnyam pa ni ngogs te gang na rdo'i pha bong yod pa'o / /
bda' ba ni bdas pa'o / /
ral pa'i tshogs mang ba ni skra'i tshogs bsgyings pa'o / /
khyi yang yin la bsgyings pa yang de yin no / /
khyi de dag gi mche ba lcags kyu nyid rdo rje yin pas rdo rje'o / /
rtse mo ni rtse mo de nyid kyis so / /
dbang pa ni lus gang yin pa'o / /
rgyug pa ni skrag par shes par bya ba ste /
gang zhig khyad par du lus gtubs pas skyabs ma dmigs pa'o / /
lo ma nyid ni 'dab ma ste /
lo ma'i 'dab ma de'i nags tshal lo / /
de na khyad par ci zhig ce na /
spu gri'i so gtams pa'i 'dab ma'o / /
mdung dang rtse gsum dang mdung thung ni mtshon cha'i khyad par ro / /
mdung thung ni mdung thung ngo / /
ral gri ni ral gri nyid do / /
de nyid dgod pa dang 'dra bar yod pa ste /
khron pa gang zhig tu khyad par ci zhig ce na /
kha ste bug pa'i sgo'o / /
rgyal ba ni gang zhig gzhan pham pa'o / /
lhung ba ni nye bar gyur pa'o / /
gal te zhes pa ni mthus sod pa'o / /
mthug pa ni bar mtshams med pa'o / /
lo ma ni 'dab ma gang yin pa'o / /
nyi tshan gyis gdungs pa'i tsha ba de nyid kyis sdug bsngal mi bzod pa ste /
bzod par dka' ba'o / /
des chad pa ni skyo ba'i lus gang yin pa'o / /
shing de dag gi lo ma nyid ni mtshon cha de dag ste /
de dag brgya phrag lhung bas gang zhig gi lus bcad pa ste /
shing gi rtsa ba de nyid du'o / /
mthar thug pa ni bas mtha' ste /
lhag pa yang yin la rtse mo yang de yin pas de dag brgya phrag rnams so / /
de dag ni mi rtag ste /
de'i phreng ba ni gral du dngar ba'o / /
des g.yengs pa yang yin la 'bar ba yang yin pas de nyid lus te /
des na lus kyi zhags pas so / /
sog le bzhin du rtsub pa'i lus shin tu rtsub pa 'di dag gis so / /
de dag gong nas gong du sdug pas srog chags dag bcum nas 'khyud pas gtong bar ji ltar dam par 'gyur ro / /
ri kha sbyar ba'i ri ste ri nyid dang 'dra ba mtshungs pa gang yin pa ste /
de dag kyang 'jigs su rung ba ste 'jigs par byed pas so / /
'dus pa'i phrag ste lug de dag 'dus pa'i phrag tu ste /
de dag gi zung des 'joms pa ni btags pa ste /
des na phye mar rlog cing 'joms pa'o / /
de nas lus kun bcom pa'i dus der skad cig gis cung zad de bsil bas brtas pa ste phan pas so / /
srog ni 'tsho ba gang yin pa'o / /
de bzhin du zhes pa ni 'khyud pa bzhin no / /
bse ni bse ru gcig go / /
bred pa ni 'jigs par gyur pas so / /
'dus pa ni gzugs brnyan tsam gyi phyir ro / /
de la zhes bya ba ni shal+ma li la'o /
khra ni bya rog go / /
'byin pa ni g.yo bar byed pas so / /
brtsams pa med pa ni stobs kyis so / /
dam zhags ni bcings pas so / /
'chi ba ni gshin rjes ske nas btab pa'o / /
'dzeg par byed pa ni shing la 'dzeg par byed pa'o / /
dran pa dang bral ba ni sems nyams pas so / /
dbang pa ni gtubs pa'o / /
nyam thag 'byin pa ni ngu ba'i sgra'o / /
rtse mo ni cha shas so / /
mtshungs pa ni mnyam pa'o / /
lcags ni 'dir lcags so / /
de yang der kha gyen du bltas pa ni kha gyen du bltas pa'o / /
mang po ni rab tu mang po'o / /
sbom pa ni mthug po'o / /
rnon pos phug pa ni phur bus so / /
'bab par mi nus pa ni thar bar mi nus pa ste /
shal+ma li de nyid las so / /
dud mo ni cho nges 'debs pa'o / /
'bar ba'i zug rngu ni de bzhin du dbang du byed pa'i zug rngu'o / /
kun du drangs pa ni bton pa'o / /
brgyang ba ni 'then pa ste /
nang gi rgyu lto gang yin pa'o / /
khwa ni bya'o / /
mtshon cha bdar ba ni mchu gang yin pa'o / /
bye ma tsha mo yang yin la sa yang de yin pa zhes bya'o / /
gzhi ni rten no / /
rkang pa gzhag pa ni bor ba'o / /
de mi thob pa nyid ni skrag pas lhung bar 'gyur ba'o / /
'tshe ba ni srog dang bral ba'o / /
las nyid zhags pa bzhin pas zhags pa'o / /
thogs pa ni gzung ba'o / /
'pho ba ni 'pho ba ste gzhan du 'gro ba'o / /
lcig lcig chen po ni des byas pa'i sgra chung ngo / /
rmugs pa ni rnyings pa'o / /
stong pa ni stong pa'o / /
rus pa la yang zhes pa la sogs pa'o / /
tshigs su bcad pa gnyis po yang gnas so zhes pa ni 'di dag nyid kyi bya ba'o / /
gang grang ba'i sems can dmyal ba rnams so / /
shin tu ni mthar thug pa'o / /
'o dod ni skad 'byin pa'o / /
sbrebs pa ni rnam pa tha dad par 'gyur ba'o / /
'dar shang ni g.yo ba'o / /
bskum pa ni lus zlum por byas pa gang yin pa'o / /
lhags pa dpe med pa ni 'dra ba med pa gang yin pa'o / /
rma brtol ba ni gang zhig 'dzag pa'o / /
chu bur brgya phrag las skyes pa'i srog chags kyis zos pa ni zos pa'o / /
des dbad pa de'i phyir 'dzag pa ni lug pa'o / /
rkang dang zhag dang bcas pa dag tu 'jug pa zhes pa ni gang dag rkang dang zhag dang chu ser dang bcas pa rnams so / /
so tham ni so gang dag yin pa rnams so / /
spu dang ba spu ni co do dang spu gang yin pa dag go / /
g.yengs par gyur pa ni phan tshun 'brel ba'o / /
sems med pa ni sems dang mi ldan pa ste /
bems po ni btang snyoms su gyur pa'o / /
gnam mdog gyur zhes bya ba la sogs pa'i tshigs su bcad pa gnyis kyis ni dmyal me nas ltung ba ste 'gro ba'i bya ba'o / /
ci zhig tu gyur pas she na /
rnam par 'phro ba ni 'khrugs pa'o / /
mang ba ni mthug pa'o / /
mnam pa ni dri nga ba'o / /
tsha ba ni rno ba'o / /
gang zhig du ba de 'thul ba rnam par g.yengs pa gang zhig gis gnam mdog tu gyur pa'o / /
che dgu ni 'phel ba'o / /
rtse mor 'bar ba gang yin pa ni lag pa de dag go / /
mang ba ni tshogs pa'o / /
rnam par phra ba ni ston pa'o / /
phyogs kyi dkyil 'khor ni yul khebs pa gang yin pa'o / /
skye g.ya' ba ni 'jigs su rung ba'o / /
'jigs byed ni dbang phyug chen po'i khyad par ro / /
rab gar ni gar yang yin pa ste /
de bsam gyis mi khyab pa zhes bya ba'i don to / /
glang chen lpags gyon kye ma kyi hud zer ba bzhin / /
de dag la 'jug ces pa ni 'jigs byed kyi glang chen pags pa'o / /
de su zhig ce na /
dmyal ba ste de'i rnam pa'o / /
la lar zhes pa ni phyogs gcig na'o / /
cher ni rgyas par ro / /
skad 'gag ni dus thung ba'o / /
rtse zhil ba zhes pa ni gnas pa'o / /
bskyad du med pa ni 'phel ba'o / /
khong ni de'i nang du'o / /
bskal pa'i dus kyi me ni 'jig pa'i dus kyi me'o / /
skam po zhes pa la sogs pa'i tshigs su bcad pa gnyis kyis ni yang sdug bsngal rgyun mi 'chad par ltung bar byed pa'o / /
yang ji lta zhe na /
rtswa'i tshogs kyis yang ngo / /
gseb gzhan ni bar mtshams so / /
sgreng ba ni phye ba'o / /
nar ba ni brkyang ba'o / /
'dod pa ni re ba'o / /
de'i gseb g.yogs pa ni bcad pa ste /
las nyid sgo glegs so / /
ci zhig ce na brda mi phrad pa'o / /
ci'i phyir brda mi phrad ce na /
de nyid du de dag rnyings pa gong bur gyur pa ste /
bzod dka' ba'i phyir ro / /
de bzhin du lus kyi rtsib logs su zug pa zhes brjod do / /
dud bcas bstud mar byung ba ni rkan gang yin pa nas so / /
me lce gang yin pa ni rtse mo'o / /
grol ba ni bye ba'o / /
mi bzad pa ni sdug bsngal ba'i phyir ro / /
skad ces 'don pa nyid ni skad 'don pa tsam ste de nyid lhag ma'i bya ba gang yin pa'o / /
lcags bzhu khu ba 'thung zhes pa ni bya ba ste / /
mda' po che ni mtshon cha'i khyad par ro / /
char bzhin 'bab pa ni de'i phyi rjes la'o / /
'khrigs pa ni g.yogs pa'o / /
rna ba ni nyan pa'o / /
bud shing skam por bcer ba lta bu las mched pa ni ltos pa med par sreg par byed do / /
ci zhig gis she na mes so / /
kun byed pa ni rang ngo / /
rdol ba ni mig dang mgo bo ste /
thod pa yang yin la glad rgyas kyang yin pas mgo bo'i glad pa'o / /
smug nag ni dmar ser ro / /
'bar ba ni rtse mo'o / /
de dag gi dus gang yin pa'o / /
mched pa ni skyed par byed pa'o / /
yang gang gi phyir srog ni 'tsho ba'o / /
us s+thu ba nyid ni byi la'o / /
der zad pa sems can de dag nyid do / /
'di dag nyid ni me la sogs pa'i dmyal ba'i las kyi dbang du byas pa mi bzad pa nyid du 'gyur ro / /
'di nyid las kyi dbang du byas nas 'khrugs par snang ba'o / /
spyod pa ni kun du spyod pa gang yin pa'o / /
'phyes rnams su ni 'jigs pas g.yengs pa rnams so / /
spyod mtshungs ni gsod par byed pa'o / /
skye ba ni skyes pa'o / /
ngang tshul ni spyod pa'o / /
thob pa ni dmyal ba la sogs pa'o / /
dge ba ni zhi ba'o / /
lhag pa ni gzhan gyi don phul du byung ba'o / /
lam ni rten no / /
nam mkha' lding ni bya khyung la sogs pa'o / /
klu ni nor rgyas la sogs pa'o / /
lag pas 'gro bas na lag 'gros te sbrul lo / /
brtun pa ni brtson 'grus dang ldan pa'o / /
don ni go bgos pa'o / /
brnag pa ni dam bcas pa'o / /
mi'i dngos po slu ba ni mngon par slu ba'o / /
rnyed gyur ni thob nas so / /
shin tu 'joms pa nyid ni dge ba'i las so / /
las dang byed pa po gang gis de nyid dmigs pa ni byas pas so / /
gang gi phyir gnas pa ni yun ring por gnas pa ste /
de'i nges pa med pa'o / /
shugs drag rlung gis bskyod pa ni g.yo ba ste /
mar me'i rtse mo rlung gis btab pa bzhin du g.yo bas so / /
zur gyis blta ba ni zur mig gis te zur mig tu byas pa'o / /
dbyug pa nag po gang gis so / /
so ga me tog rgyas pa ni me tog kha bye ba'o / /
mi dga' ba ni skyo ba'o / /
shin tu ni mchog tu'o / /
zad par 'gyur ba ni god par 'gyur ba'o / /
ri rtse nags kyi mthongs der ni shing la sogs med pa'i phyogs so / /
dkyil 'khor ni gzugs so / /
rgyas pa ni yongs su rdzogs pa'o / /
char sprin nyid ni rke rags te /
rked pa bcings pa dang gang dag yin pa'o / /
nyams dga' ba ni mtho ris kyi skyed mos tshal gang yin pa'o / /
sa gzhi de nyid bsngags pa'i phyir ka ni rkyen sbyin no / /
lha mo ni lha'i chung ma zhes bya'o / /
nyam bag tu ni bde bar ro / /
mdzes pa ni spang bar ro / /
skal pa bzang po ni dga' byed pa'o / /
lhab lhub med pa ni g.yos spyod pa med pa'o / /
rab bde ba ni shin tu dri ma med pa'o / /
dben pa ni skye bo med pa'o / /
dri zhim bskus pa ni khrus kyi 'dag rdzas so / /
de nas lan bu rgyan du thogs pa'i rgyu ldan ni de dag phan tshun 'dres par gyur pas so / /
rgyun ni gang zhig mtho ris kyi chu'o / /
de dag dgod pa ni kha bye bas so / /
rang nyid rtse ba dang rol pas nye bar dgod pa'i rang bzhin gang yin pa'o / /
lha ni lha mo'o / /
skye bo lhab lhub med pa ni grogs med pa'o / /
chu dang bral ba ni ngogs kyi gle ma'o / /
phug gis sgrogs pa ni snyan par thos pa'o / /
'dod chags dang bral ba ni srid pa las yid byung ba'o / /
phun sum tshogs pa ni 'byor ba'o / /
khor yug ni mthar thug pa'i longs spyod pa gang yin pa'o / /
phreng ni gral lo / /
nyer spyod ni 'khor du gnas pa'o / /
gang dag 'dod pa la chags pa rnams ni dmyal bar ltung bar 'gyur ro / /
de dag 'dod pa spang bar bya zhes pa ni lhag ma'o / /
dpag bsam mtshungs pa ste rmi lam nyid na de dang rtse ba la sogs pa rnyed par dka'o / /
'khrul pa ni nor ba'o / /
slu ba ni slu bar byed pa'o / /
bde ba ni dga' ba'o / /
rnam par smin pa ni smin pa'o / /
tsha ba ni rno ba'o / /
rmongs pa nyid ni gti mug par byed pa de'i phyir ro / /
'thibs por byed pa ni kun du spyod pa'o / /
nges par brtags pa ni rnam par dpyad pa'o / /
mchog ni bde ba sbyin par byed pa'o / /
mi bzad pa ni 'jigs su rung ba'o / /
dug nyid mi 'dod pa'i 'bras bu sbyin pa'o / /
dug nyid dang ldan pas ni dug nyid rab tu zhi bar byed pa'o / /
dug sel ba ni sman no / /
gsor rung ba ni mthus bsgrubs pa ste /
rigs pa dang ldan pa'i sbyor bas so / /
chags pa ni sred pas so / /
rnyed pa ni thob pas so / /
klongs pa ni g.yengs pas so / /
rtse myong ba ni rigs kyi myong ba la sogs pa'o / /
lha'i bu mo ni lha mo'o / /
'khyams pa ni 'khor ba'o / /
phrad pas smras pa'i sdug bsngal mi bzad pa bsten dgos so / /
dpag bsam shing lo gding ba kun bkram pa ni nags bting ba'i tshogs gang yin pa'o / /
mdzes pa ni yid du 'ong ba'o / /
rtse ba ni lhan cig rtse bar byed pa'o / /
rtse mo ni rno ba'o / /
'khrugs pa ni kun nas g.yengs pa'o / /
rkang bzhag ni gnas su'o / /
nems dang par ni mtho ba dang dma' ba'o / /
rdul nyid ni rdul lo / /
me tshogs ni thal [(]tshen [,]tshan [)]gyi me'o / /
tsha ba nyid ni me mar mur de la'o /
bye ma bsregs pa ni bye ma bsregs pa'i tshogs so / /
zhig par byed pa ni rkang pa dang /
brla dang /
lag pa gang yin pa rnams so / /
mun nag thibs po ni mun nag gis g.yogs pas so / /
mi bzad pa ni 'jigs pa 'byung ba'o / /
gnas pa ni yun ring bar gnas pa gang yin pa'o / /
dpag med ni tshad med pa'o / /
mtha' dang pha rol de dag yod pa ma yin pa gang yin pa'o / /
dril bu 'khrol ba ni kha nas sgra 'byin pa'o / /
mdzes pa ni brgyan pa'o / /
'khrol ba ni dril chung de dag go / /
de mu tig phreng ba'i tshogs ni zhes pa ste lhag ge ba ni mdzes pa'o / /
'od ni lha'i khyad chos so / /
mgo rgyan ni cod pan no / /
dmar ba ni kha dog go / /
rkang rten ni rkang pa'i gdan no / /
der 'gro ba ni rab tu spyod pa'o / /
rab tu rnyings pa zhes pa ni a ta ril a na ra'i rkyen byin pa'o / /
'dzag pa ni rngul 'dzag pa ste rngul gyis lus po kun gos pa'o / /
dri ma chags pa ni rnyings pa ste gos gang yin pa'o / /
de bzhin du snying rjes smre zhing nye du rnams kyi tshogs la lta ba'o / /
'gyur ba ni thob pa ste shin tu sdug bsngal ba'o / /
sdug bsngal de ni mi rnams la med do / /
sdug bsngal gyi me tshogs spungs pa ni gang ba'o / /
de ni gshin rje'i 'jigs su rung ba'o / /
bde bar mngon pa'i nga rgyal byed pa ni bde ba'i sgro 'dogs pa'o / /
byed pa ni 'byung ba'o / /
de la bde ba snyam nga rgyal byed pa ni 'joms par byed pa'o / /
gshin rje'i khar 'jug par byed ces pa'i don to / /
de zhes pa ni bde bar mngon par rlom par byed pa'o / /
gshin rje la sbyin pa ste /
sred pa'i pa'i rang bzhin brtan pas thi gu ring po ste /
gang zhig de'i dam bzhag ste sdom pa'o / /
btab pa ni gzung ba'o / /
log par smon pa ni don du gnyer ba'o / /
'jigs pa ni 'jigs su rung ba'o / /
dbyug pa nag po gang zhig gis so / /
sred pa ni gos pa'o / /
mchog tu ni phul du byung ba nyid do / /
bde bas sems pa ni de nyid myur bas so / /
khros te gzas pa ni brtags pas so / /
mgo bstod pa ni gang du skad cig go / /
dbugs phyin thob pa ni gang zhig grol zhing thar bas so / /
bskol ba'i tsha ba ni rjes su 'chi bas so / /
de'i dran pa ni de nyid myur bas so / /
zangs chen ni bshad pa'i chu gang yin pas so / /
de'i phyir yang kha cig las sod pa ni rnam par g.yengs pa zhes kyang brjod do / /
kham 'ga' ni kham gcig go / /
sred pa ni zhen pas so / /
mi bzad pa ni bzod par dka' ba'o / /
dbang med rtag tu ni gang du bcings pas bcings pa ste /
de ni rtag tu ste nyin dang mtshan du zhes pa'i don to / /
ci zhig ltar ni gzhan dbang du'o / /
skyed pa ni skyed par byed pa'o / /
shin tu ni phul du byung bsams pa nyid do / /
rnam 'phel ni rgyas par ro / /
bsgoms pa ni goms par byed pa'o / /
rtse mo ni 'bar ba'o / /
mi sdug pa ni mi mdzes pa'o / /
snyoms byed pa ni mtshungs par byed pa'o / /
mi zad pa ni bzod par dka' ba nyid do / /
yang de dag go / /
'gro ba ni 'gro ba drug po rnams las gang yang rung bar skye ba'o / /
ma song ba ni ma thob pa'o / /
mdzes pa ni sdug pa ste gang zhig dga' ba'o / /
de yang ni de ltar yang ngo / /
'dod chags ni zhen pa'o / /
gnas ma bcas pa ni gnas par ma byas pa'o / /
gnas ni gzhi'o / /
phyogs ni phyogs gcig go / /
song ba ni bgrod par byas pa'o / /
sdug bsngal gyis gang ba'i phyir dgang dka' ba'o / /
nyams su myong ba ni thob pa'o / /
'dod pa de dag med pa ni rgyur gyur ba gang zhig gis tshim pa ni zhen pa log pa'o / /
nyal ba ni nyal bar byas pa'o / /
skye ba blangs pas zhes bya ba'i don to / /
yongs su 'dzin pa ni yang dang yang du skye ba len no / /
rgya chen ni shin tu rgyas par ro / /
'jigs pa ni 'jigs su rung ba'o / /
gnas de ni gdengs dka'o / /
sdug bsngal nyams su myong ba ni lus kyis so / /
gang zhig dang rdul gyis gtses pas so / /
tshogs pa ni bdag nyid dang tshogs nas so / /
lhan cig 'dug nas bgad par byas pa dang rtses pa ni rtsed mo dang /
glu ni rab tu blangs pa dang /
'thungs pa 'di btung ba byas pa dang /
gcig tu zhen pa ni tshogs pas so / /
zos pa ni bza' ba'o / /
dga' mthun ni brjod pas so / /
dus ni me tog dang ldan pa'o / /
dengs pa ni khyer nas gzhung kha cig las ni dus kyi rim pas zhes pa brjod do / /
gnas skabs ni gnas pa'i bye brag go / /
mnyam pa ni bde ba'i sbyin pa'o / /
ci zhig ltar ni dka' bas zhes pa'i don to / /
skye shi ni skyes pa dang shi ba'i rgyun te de'i 'pho ba ni yang dang yang du'o / /
snang bzhin du chud zos pa'o / /
klong ni chu'i 'khor ba'o / /
gcig thar ni gcig pu'o / /
'di ni nyan thos rnams so / /
dka' ba byas pa ste /
de'i phyir bor ba ste dor bar byas pa'o / /
mi nus pa ni rang dbang du'o / /
nu zho ni 'o ma'o / /
byams pa dang rjes su 'brel pa ste /
de'i ma'o / /
ngal brtse ba la sogs pa'o / /
gcig tu bstan pa zhes bya ba ni rkyen sbyin no / /
ma rabs ni chom rkun no / /
gang gi ni ma rnams kyi'o / /
'ang gi sgras ni pang du'o / /
bdag gi bur gyur ces bya ba'i skabs gang yin pa'o / /
rtse bag sems ni rnam par g.yengs pa'o / /
'di blangs pa ni zon dang bcas pa'o / /
'di ltar ni byis pa'o / /
pang pa ni pang du blangs pa de srid du'o / /
btsa' ba ni thob pa'o / /
khong du 'dzin pa la sogs pas sdug bsngal ba nyid do / /
skyabs ni skyob pa'o / /
brtse ba'i rang bzhin ni gzhan sdug bsngal ba na 'di mi srid pa'o / /
'gro ba bzlog pa ni bgrod pa'o / /
dbang med pa ni g.yengs pa'o / /
gzhan zhes pa ni sems can no / /
skad cig kyang rangs par byas pa ni de dga' ba gang yin pa de dang 'dra ba ste mtshungs par yod pa'o / /
de ci'i phyir zhe na /
bkres pa ni ltogs pa'o / /
sred pa ni zhen pa'o / /
tsha ba ni rngul byung ba gang yin pa'o / /
bral ba ni med pa'o / /
des dga' ba bzhin sdug pa ni mdzes pa gang yin pa'o / /
skyes pa ni rgyu'o / /
gzhon pa ni glang po la sogs pa'o / /
nye bar mkho ba ni g.yog la sogs pa'o / /
ji ltar yang ni rnam pa gang gis kyang ngo / /
shin tu ni 'dus pas so / /
rtswa ni sngo rnams so / /
de'i kham 'ga' ni kham gcig go / /
de yang mi rnyed pa'o / /
gang 'dod pa ji ltar 'ga' zhig tu'o / /
'ang ni bsdus pa'o / /
brtson pa ni brtson par byed pa'o / /
rang ni bdag nyid do / /
brjod pa ni nus pa'o / /
bde ba ni yang 'di'o / /
skyes bu ni skyes bu'i byed pa'o / /
ngo mtshar ba ni rmad du byung ba'o / /
snang ba ni gsal ba'o / /
mi rtsegs pa ni ma chad pa'o / /
mkhas pa ni kun brtags pas so / /
rang bzhin de 'dra ba ni rang gi ngo bo de'o / /
'di ni 'di lta bur gyur pa'o / /
phan dang bde ba'i ro ni dbugs 'byin pa'o / /
gcig tu gzhol ba ni ro myang ba'o / /
ma rig pa ni rmongs pa'o / /
de nyid ni du ba'o / /
de nyid ni mun par byed do zhes pa ni mun par ro / /
de'i sprin ni g.yogs pa ste /
khyab pas na der 'khrigs pa'o / /
bong ba ni sa'o / /
mtho ba ni khyad par 'gro ba'i 'khrugs par 'gyur ba'o / /
nang du ni spyod pa gang yin pa'o / /
ltung ba ni dma' ba'o / /
thod ni dkris pa'o / /
thod la me mched 'bar ba lta bu ni mtshungs pa'o / /
mgo dang thod la me shor ba dang mtshungs pa zhes pa'i don to / /
skyes bu ni skyes bu'i yon tan dang ldan pa zhes bya ba'i don to / /
'jugs pa ni zhugs pa'o / /
mnar med pa ni ngal so dang bral ba'o / /
gang ba ni khyab pa'o / /
gzhan gyi don du ni gzhan gyi ched du'o / /
gangs dang zla 'od lta bu ni ji lta ba ming gis bsil bar 'gyur ba lta bu'o / /
dga' bas ldang ba ni ba spu ste /
lus kyi ba spu ldang ba gang yin pa'o / /
kha bye ba ni rgyas pa'o / /
pad+ma ni 'dam skyes so zhes bya ba'o / /
de nyid kyis lhag ge pa gang yin pa'o / /
'dus pa ni gnas pa'o / /
mkhas pa ni skyes bu dam pa'o / /
chas pa ni bskor nas so / /
dga' ba'i tshal ni lha'i skyed mos tshal lo / /
bsgral ba'i phyir ni gzhug pa'i phyir ro / /
brgal bar gyur pa ni byang chub sems dpar bstan pa ste /
dmyal ba'i las las yang dag par 'das pa'i phyir ro / /
dba' rlabs ni tha dad pa'o / /
de'i chil chil ni phan tshun 'dras par gyur pa'o / /
des reg pa ni phrad pa'o / /
des na bde ba'o / /
de ltar ni rnam pa gzhan gyis zhes bya'o / /
bsten par byed pa ni bdag nyid do / /
rgyan gyis ni phyir spyir ro / /
brgyan gyur ni snying po'o / /
zhi ba ni dpal lo / /
bdud rtsi nyid ni bdud rtsi ste /
yon tan gyi rten yin pa'i phyir ro / /
yangs pa ni rgya che ba'o / /
gsal ba ni mar me bzhin no / /
rnyed dka' bas ni sdug bsngal bas rnyed pa'o / /
dga' bar byed pa'i phyir dga' ba ste dga' bar byed ces pa'i don to / /
zhi ba ni thar pa'o / /
bkra shis pa ni dga' pa'o / /
bsten pa ni goms par byed pa'o / /
me tog nyid ni me tog go / /
'bras bu ni 'byin par byed pa ste gang gi phyir ljon shing rnams kyi me tog nyid ni 'bras bu ste lo ma la sogs pa'o / /
don tshogs ni mi rtag pa nyid rjes su gnas pa'o / /
sbrang rtsi ni me tog gi snying po'o / /
mchog ni rab tu gyur pa'o / /
don du gnyer ba ni lta ba'o / /
spong ba ni 'dor ba'o / /
rtag tu ni rgyun du'o / /
'tshe ba ni rnyed dka' ba'i nyes dmigs so / /
'khrugs pa ni rnam par g.yengs pa ste dag pa nyams pa'i phyir ro / /
skad cig la 'jig ni chud zos pa ste /
des sna 'di la chags pa yod pa zhes bya'o / /
dben pa ni mtha' gcig tu nges pa'i rang bzhin de /
mtha' gcig tu zhi bas sam dben pas so / /
sol ba ni spangs pas so / /
rab rib ni mi shes pa ste gti mug go / /
rang bzhin ni gtsug phud gang yin pa'o / /
ni ni gang gi phyir ro / /
rte'u skyes ma thag ni yun ring por gnyid bsten par 'gyur ba ma yin no / /
de bzhin du bsgom pa'i dus na yang mi shes pa'i gnyid yun ring por bsten pa ma yin no / /
'dul ba ni bslab pa'o / /
che ba ni rgyas par ro / /
shing ni snying po'o / /
bzod pa'i gnas skabs so / /
lo ma ni g.yogs pa'o / /
smon lam ni smon pa'o / /
rtse mo ni co do'o / /
srid pa ni mya ngam ste chus dben pa'i sa gzhi'o / /
gcig ni gtso bo ste grib ma la sogs pa phun sum tshogs pa'o / /
gsal ba ni grags pa'o / /
yangs pa ni rgya che ba'o / /
mtsho zab pa ni de'i gting du'o / /
rab tu dang ba ni dri ma med pa ste /
bsam pa'i gnas skabs sam sems gang yin pa'o / /
ba mo ni bsil ba'o / /
sbrul gdug ni chu srin la sogs pa'o / /
snying ni rtsa la sogs pa'o / /
bag med pa ni mun pa'o / /
rab tu gtsang ba ni bde ba sbyin pa'o / /
sred pa ni zhen pa'o /
brtun pa ni kun du dkrugs pa'o / /
de nyid khur yin pas khur tsha'o / /
smra ba ni brjod pa'o / /
grags pa ni yon tan grags pa'o / /
rgyun ni 'byung ba'o / /
shugs drag ni shugs kyis 'bab pa'o / /
bskyod pa ni bsgul ba'o / /
rdul rab zhi ba ni rdul phran no / /
gang gis bsgrubs pa ni thob pa'o / /
dad pa ni gus pa'o / /
rtag bde ba'i longs spyod ni gzugs la sogs pa'i yul rgyas pa gang yin pa'o / /
rim gyis ni thos pa la sogs pas so / /
dga' ba med pa ni sems can no / /
'dir zhes pa ni dmyal ba'o / /
mnyam pa ni 'dra ba'o / /
pad+ma sna tshogs pas gang ba'o / /
bzang po ni dpal lo / /
rgyas shing ni rdzogs par ro / /
shog cig ni phun sum tshogs par ro / /
brnag pa ni bsam pa'o / /
bdud dpung pham pas cho nges 'debs pa ni /
sangs rgyas byung ba gang yin pas so / /
lha'i chu ni nam mkha'i gang+gA'o / /
de la rtse ba ni rol par byed pas so / /
de bzhin du dga' bas na dga' mdzad do / /
'du ba ni gan tu 'ongs pa ste lha dang mi gang dag yin pa'o / /
'joms pa ni mi 'jug pa'i rang bzhin te byed pa po gang yin pa'o / /
chos ni gsung rab bo / /
des kun dga' ba ni dga' ba ste de'i rgyu yin no / /
de nyid ni dga' ston chen po'o / /
'phel ba ni gsal ba'o / /
'chi bdag ni gshin rje'o / /
don med pa ni 'bras bu med pa'o / /
tsan dra go mi'i snang ba ni ye shes sam zla ba'o / /
don byas pa ni 'bras bu dang bcas pa'o / /
bsil ba ni rnar 'ong ba'o / /
gtam tshogs ni klags pa la sogs pa'o / /
'phel ba ni de'i rgyun no / /
'phags pa'i skye bo'i gtam gyis ni zla ba'i snang ba'i dge bar gyur pa thob pas zhes pa'i don to / /
slob ma la springs pa'i dka' 'grel slob dpon bai ro tsa na rak+Shi tas mdzad pa rdzogs so // //
rgya gar gyi mkhan po paN+Di ta chen po su ga ta shrI mi tra dang /
lo tsA ba dge slong tshul khrims rgyal mtshan gyis sgyur ba'o //
[ ]
