@## / /
dpal he ru ka 'khor dang bcas pa la bstod ba bzhugs / @# / /
rgyal ba'i sku la phyag 'tshal lo / /
sku mdog sngon po cher 'bar ba'i / /
'jigs byed mche ba gtsigs pa po / /
g.yas ser g.yon ljang rgyab zhal dkar / /
mnyam med sku la phyag 'tshal lo / /
de bzhin gshegs pa'i rigs kyi bdag /
rigs btsun rig ma mgul nas 'khyud / /
dbu la rigs kyi bdag po bzhugs / /
bde chen sku la phyag 'tshal lo / /
sgeg dang dpa' byad 'jigs su rung / /
drag dang dgod dang 'jigs par byed / /
snying rje rngam dang zhi ba la / /
nyams dgu yon tan khyod la 'dud / /
nam mkha'i 'od kyis khebs mdzad cing / /
'jigs pa po yang 'jigs par mdzad / /
phyag rgya lnga yis rnam par brgyan / /
bde gshegs sku la phyag 'tshal lo / /
g.yas g.yon dang po mda' dang gzhu / /
lhag mthong pa kha T+wAM 'dzin / /
mgo phreng brgya phyed do shal byas / /
mgon po khyod la phyag 'tshal lo / /
dbu skra kham pa gyen du bsgreng / /
ka pA la lngas dbu la brgyan / /
na ra stod g.yogs stag lpags bsnams / /
'jigs rung khyod la phyag 'tshal 'dud / /
dngos po'i rang bzhin kun gyi mchog /
sku la mtshan dang dpe byad rdzogs / /
'gro ba'i don ni mdzad pa po / /
sku gsum bdag nyid khyod la 'dud / /
khyod kyi ye shes spyan zur gyis / /
mi mthun phyogs rnams skrag mdzad cing / /
rgyal mtshan dril bus slar gso mdzad / /
thugs rje can la phyag 'tshal 'dud / /
sku gsum ye shes lnga bdag nyid / /
bde bar gshegs pa kun gyi gtso / /
'gro ba'i mi shes gcod pa po / /
stong nyid snying po khyod la 'dud / /
sangs rgyas byang chub sems rnams dang / /
de nyid brtan par g.yo bcas pa / /
khams gsum 'di dag thams cad kyi / /
bdag nyid chen po khyod la 'dud / /
'gro ba'i sdug bsngal sel byed cing / /
phun sum tshogs pa kun ster ba / /
byang chub lam ni ston pa po / /
ye shes sku khyod phyag 'tshal bstod / /
bsam med dpe dang bral bas brjod du med / /
bde chen sku ste mi 'gyur 'dus ma byas / /
dngos dang dngos med rnam spangs dmigs pa med / /
bde chen rdo rje mkha' 'gro phyag 'tshal bstod / /
shar phyogs lha mo rdo rje'i rigs / /
byams pa'i bdag nyid sku mdog sngo / /
sa khams me long ye shes bdag /
rdo rje mkha' 'gro phyag 'tshal bstod / /
lho phyogs lha mo rin chen rigs / /
snying rje'i bdag nyid sku mdog ser / /
chu khams mnyam nyid ye shes bdag /
rin chen mkha' 'gro phyag 'tshal bstod / /
nub phyogs lha mo pad+ma'i rigs / /
dga' ba'i bdag nyid sku mdog dkar / /
me khams so sor rtog rang bzhin / /
pad+ma mkha' 'gro phyag 'tshal bstod / /
byang phyogs lha mo las kyi rigs / /
btang snyoms rang bzhin sku mdog ljang / /
rlung khams bya ba grub rang bzhin / /
sna tshogs mkha' 'gro phyag 'tshal bstod / /
thams cad zhal bzhi phyag bzhi ma / /
phyag na rang rang mtshan ma 'dzin / /
mtshan dang dpe byad sku la rdzogs / /
rigs lnga'i sangs rgyas phyag 'tshal bstod / /
sku la 'od kyi phreng ba 'phro / /
mi mgo khrag 'dzag do shal byas / /
zhabs gnyis nyi mar phyed krung bzhugs / /
'khor gyi lha mo phyag 'tshal bstod / /
phyag rgya rnam pa lnga dang ldan / /
ka pA la lngas dbu la brgyan / /
sgeg pa la sogs nyams dang ldan / /
lha mo'i 'khor la phyag 'tshal bstod / /
rje btsun 'khor dang bcas pa la / /
bdag gis bstod pa'i bsod nams kyis / /
sems can kun gyis rje btsun gyi / /
go 'phang bla med thob par shog /
rje btsun dpal he ru ka 'khor dang bcas pa'i bstod pa rdzogs so //
