@## / /
rgya gar skad du /
ka k+Sha pata /
bod skad du /
mchan khung gi sbyor ba /
rdo rje mkha' 'gro ma la phyag 'tshal lo / /
rgyal po lhan cig gtsug phud dza ri lags /
mgo dang mchi ma gzhon nu dang / /
nyi ma ral ba 'jigs rmongs dang / /
dbang po dang ni rdo rje rnams /
bzhi cha bzhi ru byas pa ste / /
lnga yi lus kyi yang bsres na / /
skyes pa bud med dbang du byed pa sum cu rtsa bzhi cha / /
sa bdag mig dang bcu gsum phyogs dang thub pa drag po klu dang ni / /
phyogs bcu mda' dang gza' dang dus dang ni / /
nyi ma zla ba tshes kyi rim pa'i cha / /
dang po'i mtshams kyi bzhi ni yongs su bya'o / /
gnyis bas ni byug par bya'o / /
gsum pas ni bza' bar bya'o / /
bzhi bas ni bdag gi bsku mnye bya'o / /
rgyal po la sogs pa bzhi'i go rims ni dbang gi las shes so / /
thub pa la sogs lho ni byug par bshad / /
na bza' la sogs blo ni byang du bshad / /
klu ni rkang par shes bar bya / /
dbang phyug spyi bor yang dag gnas / /
nyi ma zla ba dbus gnas pas / /
dgos pa thams cad rtag tu byed / /
de ltar bsdus pa'i lus de ni / /
sum cu pas kyang mchod par 'gyur / /
bdug pa bcu drug pa la sogs / /
sa bdag phyag 'tshal dga' bar byed / /
bza' sogs bsku mnye bya bar shes / /
dus sogs mig sman sbyar bar bshad / /
mda' la sogs pa khrus kyi las / /
drag po la sogs bza' ba nyid / /
phyogs gzhan la yang sbyar bar bya / /
sa bdag dag ni gza' nyid dang / /
dus dang mig tu sbyar ba yi / /
de yis thig ler byas pa yin / /
'jig rten gsum po dbang du byed / /
nyi ma bcu gsum phyogs dang ni / /
thub pa dang ni sngon sbyar ba / /
stobs med skye gnas gnas bcug na / /
bcu gnyis lo ru mngag gzhug byed / /
zla ba dbang bo klu dang drag /
rdo rje 'dam du rab tu grags / /
tshes grangs dus dang phyogs mda' yi / /
ri lu yis ni dbang du byed / /
sa bdag dang ni gza' nyid dang / /
phyogs dang thub bar yang dag ldan / /
spyi bo'i gtsug tu rnam brtags nas / /
me ni sdom pa byed pa'i mchog /
thub pa dang ni tshes nyid dang / /
dus dang gza' ni kun nas ldan / /
lus kun la ni byugs nas ni / /
nya bzhin du ni chu la rgyu / /
mda' dang dus dang mi dang drag /
ri lu byas te khar bcug na / /
lam du bgrod kyang mi ngal zhing / /
bkres dang skom pas 'chi mi 'gyur / /
gsum dang bcu drug phyogs dang mda' / /
rab myos dug dang byug pa yis / /
phan tshun sbyor ba'i blo yis ni / /
sbrul dang lhan cig rtse bar byed / /
bcu gsum sbrul dang phyogs mig gis / /
rang gi lus la byugs byas na / /
gang gis 'di ni blo ldan pa / /
sbrul dang lhan cig phan tshun rtse / /
sum cu phyogs dang drag po nyid / /
klu dang yang dag ldan pa yis / /
mngal dang b+ha gar byugs byas na / /
bde bar btsa' bar 'gyur ba'o / /
sbrul dang nyid dang phyogs dang ni / /
thub pa gza' ni yang dag ldan / /
lag pa byugs par byas pa yis / /
cho lo rtse na gzhan las rgyal / /
dbang po dang ni bcu gsum dang / /
mig dang dus su ldan pa yis / /
sbyar ba'i ri lu khar bcug na / /
mtshan mo 'jigs pa'ang 'jigs dang bral / /
mi dang thub pa phyogs mig dang / /
yang dag tu ni ldan gyur pa / /
bud med kyi ni mngal bcos so / /
bdun nyid dang ni bcu gsum dang / /
phyogs dang dus dang yang dag ldan / /
zla mtshan dus kyi bud med de / /
mkhas pa yis ni b+ha gar byug de la bu ni 'byung bar 'gyur / /
skye ba snga ma yang dag ldan / /
'di yi yan lag mchog byugs na / /
de yis nor rnams mang por rnyed / /
gang zhig phan par 'dod pa'i mi / /
phyogs dang chos dang dus dang mig /
'di rnams ri lu khar bcug na / /
ji srid 'dod pa'i bar du ni / /
khu ba sdom par byed pa'i mchog /
bcu gsum rang ni phyogs mig klu'i / /
'di rnams nye bar bsdus nas ni / /
phye ma rang gi lus bskus pas / /
phye ma ru ni byas nas su / /
swa rtsi dang ni yang dag ldan / /
dbang du bya ba'i don du ni / /
bud med rnams ni thams cad du / /
smyo bar byed pa mchog yin no / /
mda' dang dus dang gzar sa bdag /
phye mar nye bar bslu ba dang / /
lag gnyis stobs kyis mnyes pa yis / /
myur du dmag dang rkun po 'gros / /
phyogs dang dus dang tshes dang mig /
rang gi dmar skyes dang sbyar nas / /
dus su lag mthil bzung na ni / /
lcags bsregs kha ba lta bur bsil / /
bcu gsum nyi ma zla ba klu / /
dmar skyes dang ni gcig tu byas / /
ka ra ny+dza yi rdog po tsam / /
mi yi khar ni bcug pa yis / /
dug ni sdom par byed pa'i mchog /
drag po mda' dang sa bdag phyogs / /
lhan cig byug dang lce yis bza' / /
lha yi lus dang 'dra bar 'gyur / /
dus dang nam mkha'i mig dang ni / /
bcu gsum phye mar thum bu ni / /
khron pa'i nang du bcug byas na / /
chu la nye bar longs spyod cing / /
'gro ba thams cad dbang du byed / /
sa dang nyi zla thub pa yis / /
rkang pa'i mthil du byugs byas na / /
skyes bu chu nang zhugs gyur na / /
rtag tu thang la 'gro bzhin rgyu / /
phyogs dang klu dang thub pa mda' / /
gang gis mngon du sbyor ba yis / /
rims dang dbyig dug ma lus bzlog /
bcu pa nyi ma zla ba phyogs / /
mtshon dang char pa dmag chen rnams / /
rim par sbyar bas 'joms par byed / /
mda' dang drag po phyogs dang klus / /
sna tshogs klu yi che ba dang / /
khyad par du yang chu srin gyi / /
dug ni 'phrog bar byed pa rnams / /
rgyal po lhan cig gtsug phud la sogs bshad / /
bzhi pos lhag ma'i sum cu'i sbyor bskyed pa / /
skyes pa bud med mi rnams rjes bzung ba'i / /
ched du 'di byas thams cad dus su bza' / /
slob dpon klu sgrub kyi zhal snga nas mdzad pa /
mchan khung gi sbyor ba zhes bya ba rdzogs so // /
[]
