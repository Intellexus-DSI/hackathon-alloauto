@## / /
rgya gar skad du /
karma an+ta bi b+ha ng+ga nA ma /
bod skad du /
las kyi mtha' rnam par 'byed pa zhes bya ba /
dpal rdo rje sems dpa' la phyag 'tshal lo / /
thog ma dbus mtha' spangs pa yi / /
stong pa bzhi la phyag 'tshal nas / /
thams cad dag cing rnam dag pa'i / /
rim pa'i dbye bas nges sbyar bya / /
ye shes rnam gsum las byung ba / /
khams bzhi dang ni dbang po drug /
phung po lnga dang sgo dgu dang / /
'gro ba gsum po phal cher ni / /
skye gnas rnam pa bzhi yin te / /
sgong skyes dang ni mngal skyes dang / /
drod gsher skyes ni gsum pa yin / /
bzhi pa yang ni rdzus skyes so / /
thog med sangs rgyas kyis gsungs pa / /
rnam shes gsum po bsgoms pas ni / /
dus gsum du ni spyad pa'i las / /
rnam shes gsum gyi rgyu can no / /
ye shes gsum po zhes brjod pa / /
de yang snang ba tsam nyid de / /
dang po ma rig shes par bya / /
gnyis pa de bzhin sems las byung / /
gsum pa sems zhes bya 'di rnams / /
stong nyid gsum du brjod pa yin / /
stong nyid gsum las byung ba'i rlung / /
de nyid dang ni kun du gnas / /
de yi bzhon pa nyid 'gyur te / /
bdag nyid kyang ni stong pa'i phyir / /
rnam shes las ni rlung 'byung ste / /
de las me ni yang dag 'byung / /
de las chu ni 'byung bar 'gyur / /
de las yang ni sa 'byung ngo / /
de rnams las ni phung po 'byung / /
de las yang ni skye mched 'byung / /
de las ye shes rang bzhin rnams / /
brgya ni drug cu dang bcas slar / /
skad cig 'dod chags bral dang 'jigs / /
la lar mya ngan zhi ba nyid / /
la lar byams dang snying rje dang / /
so sor rtog dang yid gang dang / /
la lar sred pa rnam rtog dang / /
rig bya rig dang ngo tsha shes / /
dal dang mi dge rang bzhin med / /
nye bar len dang sogs pa dang / /
la lar bkres skom ser sna dang / /
la lar dogs dang tshor pa ste / /
sems kyi rang bzhin 'di rnams ni / /
snang ba'i ye shes rgyu can no / /
skad cig 'dod chags de bzhin dga' / /
la lar gdug pa nus pa dang / /
la lar nga rgyal de bzhin spro / /
la lar rangs pa btsan thabs 'gar / /
la lar brtan dang stobs can nyid / /
la lar ngag ni gsal bar 'gyur / /
la lar bden dang mi bden dang / /
la lar spro byed byed po yang / /
la lar dpa' bo brtson 'grus dang / /
ngo tsha med dang bskul ba 'gar / /
'gar yang ngo mtshar drag po dang / /
zhe 'gras sbyin pa po nyid dang / /
mi srun pa nyid gya gyu nyid / /
rnam par sgeg pa'ang sems las byung / /
brjed ngas pa dang la lar 'khrul / /
la lar rnam par g.yeng ba nyid / /
le lo nyid dang la lar ngal / /
la lar mi smra'i dngos por 'gyur / /
la lar the tshom nyid shes bya / /
ma rig pa yi dus su 'byung / /
ye shes rang bzhin 'di rnams ni / /
lnga bcu rtsa bzhi dag tu bshad / /
mtshan mo nyin mo'i dbye ba yis / /
yang nas yang du rab tu 'jug /
bzhi rnams so so'i dor son pa /
de bzhin phung po dbang po la'o / /
sngon ni ji ltar 'ongs pa bzhin / /
rim pa 'di yis thim 'gyur te / /
dang po sa ni chu la 'jug /
chu ni me la thim 'gyur zhing / /
me ni rlung la thim par 'gyur / /
rlung ni rnam par shes la 'jug /
rnam shes 'dzin par gshegs nas su / /
'od gsal bar ni de nas zhugs / /
de las dri za nyid gyur nas / /
las kyis bskul las skye bar 'gyur / /
de ltar skye ba stong rnams su / /
skyes shing skyes nas yang dang yang / /
rang bzhin bskor zhing kun du 'khrul / /
rtog ge rnams kyi yul min la / /
snang ba yongs su shes pa ni / /
'gro bas ma rnyed bar du'o / /
snang ba rnyed pa dag kyang ni / /
slar yang rnyed pa shin tu dka' / /
rdul dang mun pa snying stobs shes / /
'di ni gzhan gyis kun du brtags / /
snang ba gsum po 'di nyid kyi / /
rang bzhin shes pa spangs pa'i phyir / /
srid dang mya ngan las 'das pa'i rgyu / /
ye shes gsum po 'di ru bzhed / /
snang ba'i rang bzhin gang du gnas / /
de ru sdig dang bsod nams dag /
snang ba gsum po dag pa ni / /
nges par bde bar gshegs pa'i gnas / /
tshangs pa khyab 'jug drag po dang / /
gang gzhan ser skya la sogs rnams / /
rang bzhin snang ba kun du rmongs / /
rnam dag la yang rnam kun du / /
bskal pa mtha' yas rnams su yang / /
mgo dang rin chen sogs sbyin pas / /
snang ba rnam par ma dag na / /
byang chub 'bras bu thob mi 'gyur / /
mtha' yas bskal pa rnams su yang / /
de bzhin tshul khrims bzod sogs kyis / /
snang ba rnam par ma dag na / /
byang chub 'bras bu thob mi 'gyur / /
mtha' yas bskal pa rnams su yang / /
sngags kyi sku yi ting 'dzin gyis / /
snang ba rnam par ma dag na / /
byang chub 'bras bu thob mi 'gyur / /
snang ba gsum po dag pa ni / /
thams cad mkhyen nyid the tshom med / /
bla ma brgyud pa'i rim nyid kyis / /
de ni thob 'gyur gzhan gyis min / /
sprin ni 'brug sgra'i rnam pa dang ldan nam / /
nam mkha'i khong nas kun du 'byung ba rnams / /
phyogs bcu bskor nas gnas shing de nyid du / /
slar yang yal bar mthong ba ji lta ba / /
de ltar rnam shes rnams ni 'od gsal gnas las 'thon zhing slar yang zhig gyur nas / /
rang bzhin rnam pa sna tshogs rnams su gnas shing de nyid du ni yal bar 'gyur / /
las kyi mtha' rnam par 'byed pa zhes bya ba rje btsun 'phags pa klu'i blo'i zhabs kyis mdzad pa rdzogs so // //
rgya gar gyi mkhan po bla ma rje btsun ma Ni ka shrI dz+nyA na dang /
bla ma rje btsun chen po re ben+te'i zhal snga nas gus par mnyan nas chag lo tsA ba shAkya'i dge slong chos rje dpal gyis bsgyur cing zhus te gtan la phab pa'o //
[ ]
