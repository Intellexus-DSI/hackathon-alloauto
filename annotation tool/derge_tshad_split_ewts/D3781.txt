@## / /
dkon mchog gsum la phyag 'tshal lo / /
bkra shis gang zhig rgyal ba rnams kyi chos kyi sku / /
gcig nyid dang ni du ma nyid kyang rnam spangs pa'i / /
ma gos gzugs med rdul dang bral ba gang yin pa'i / /
bkra shis de yis khyed la rtag tu bde legs shog / /
bkra shis gang zhig sangs rgyas sras kyis yongs bskor zhing / /
longs spyod rdzogs sku dam chos kyi ni gsung dang bcas / /
mtshan dang dpe byad bzang pos yongs su brgyan gyur pa / /
bkra shis de yis khyed la rtag tu bde legs shog /
bkra shis gang zhig nags kyi me ni mched pa ltar / /
'jug dang 'bar dang yongs su mya ngan 'das pa yis / /
sprul pa'i sku mchog gzhan gyi don ni mdzad pa po / /
bkra shis de yis khyed la rtag tu bde legs shog / /
bkra shis gang zhig sems can kun la phan byed pa'i / /
sangs rgyas rnam dag blo ldan nyes pa'i tshogs dang bral / /
shes rab yan lag 'dus pas mdzes pa bde ba'i bdag /
bkra shis de yis khyed rnams la ni dbang mchog bskur ba'o / /
bkra shis gang zhig lha dang lha min mis mchod pa / /
de yi bstan pa'i dam chos bla na med pa ni / /
bdag med 'jig rten gsum la rab tu grags pa yi / /
bkra shis de yis khyed rnams la ni dbang mchog bskur / /
bkra shis gang zhig rab mchog dam chos rtag tu 'dzin / /
bzang po'i sar zhugs sangs rgyas sras po tshogs kyi mchog /
rnam pa kun du sems can don mdzad bkra shis bzang / /
bkra shis de yis khyed rnams la ni dbang mchog bskur / /
zhes bya ba ni slob dpon snang byed zla bas mdzad pa sangs rgyas sku gsum chos dang dge 'dun dang bcas pa'i bkra shis tshigs su bcad pa'o / /
[ ]
