@## / /
rgya gar skad du /
swA ra swa tI sto tra nA ma /
bod skad du /
lha mo dbyangs can gyi bstod pa /
ston zla rab rgyas ku mud dung dang chu shel gangs ri ltar dkar ba / /
rab dkar dkar gsal gzi ldan yid 'phrog lha mo dbyangs can la phyag 'tshal / /
bdag blo'i mi shes gti mug rmongs pa'i tshogs ni kun nas 'joms pa dang / /
smra ngan sun 'byin thogs med kun gzigs spobs pa'i gter mchog rgyas par mdzod / /
sgrib gnyis sprin bral blo gros 'od zer stong ldan rab tu 'char ka yi / /
nyi ma'i zer gyis gdul bya'i pad+mo rab dul kha 'byed rnam rgyas pas / /
rab tu dri zhim bsil ngad dang ldan pad+mo'i ze'u 'bru'i ngos dag la / /
bdag blos gus pas 'thungs pas blo gros cher rgyas sbrang rtsis 'gro rnams skyong / /
gser gyi ri dang kun mkhyen chu gter lta bur kun nas lhun chags pa / /
rtsod pa'i phye ma leb dang /
bdud sde dus kyi rlung gis bskyod ma yin / /
bcu drug na tshod lta bu'i bu mo rab mdzes sgeg pa'i nyams dang ldan / /
lha yi rgyan rnams du mas khyod kyi lus dang yan lag mdzes pa yis / /
chu gter 'gram gnas mgrin sngon dga' bskyed rgya mtsho'i lha mo dbyangs can ma / /
khyod la phyag 'tshal brtse bas bdag blo'i mi shes mun pa myur du sol / /
rab tu snyan pa'i dbyangs ldan dri za'i bu mo rab mdzes yid 'phrog ma / /
lag gi 'du byed rab tu bsgyur bas tshangs pa'i gsung dbyangs rnam 'byung bas / /
sgra dang tshad ma snyan dngags mngon brjod sdeb sbyor legs bshad chos rnams kun / /
pha rol yid 'phrog 'dzin par nus pa ci phyir bdag la mi stsol lags / /
khyod kyi thugs ni kun du mi g.yo rgya mtsho chen po lta bu ste / /
thugs rje'i rlabs shugs drag tu bskyed pas 'gro ba'i gdung ba rab tu sol / /
dbang gi rgyal po'i 'byung gnas yid bzhin re skong dbyangs can rgya mtsho yis / /
rmongs pa'i gdung bas gdungs pa'i skye bo rings par skyong ba dang / /
gti mug dag gis blo dman skye bo'i re ba myur du skongs / /
bdag blo'i ku mu da ni rab tu kha zums rnam par gnag pa la / /
bsil zer byed pa rab tu sprin bral dkyil 'khor rnam par rgyas pa yis / /
ku mud kha bye rab rgyas ze'u 'bru yi bsil dngar rnam par spel bar mdzod / /
rab tu dri bral rkyen gyi dri mas ma phog ma 'gags khyod kyi sku / /
kun du tshangs pa'i dbyangs can ca co'i dri bral khyod kyi gsung / /
shes bya kun la thogs pa med pa'i ye shes dang ldan khyod kyi thugs / /
bstod pa 'di yis bstod la dbyangs can ma yis blo gros mchog rab stsol / /
dbyangs can gyi bstod pa 'di ni /
lho phyogs kyi rgyud du byung ba'i mkhas pa chen po paN+Di ta nag mo'i khol gyis dbyangs can ma zhal gzigs pa'i dus su dgyes te bstod pa rdzogs so // //
gang zhig 'di 'don pa la shes rab stsol bar khas blangs so / /
rgya gar gyi mkhan po paN+Ti ta dz+nyA na shI la dang /
lo tsA ba dge slong chos 'bar gyis bsgyur ba'o
