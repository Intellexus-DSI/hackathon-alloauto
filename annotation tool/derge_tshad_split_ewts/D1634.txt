@## / /
rgya gar skad du /
mA hA mA yA sA d+ha naM /
bod skad du /
sgyu 'phrul chen mo'i sgrub thabs /
dpal rdo rje sems dpa' la phyag 'tshal lo / /
sgyu ma chen mo rnam sgeg pas / /
sna tshogs sgyu ma bzhad gad ltar / /
thugs rje'i stobs can dga' ba can / /
sgyu mas rnam rgyal phyag 'tshal lo / /
sdug bsngal gsum gdungs bdag nyid khams gsum pa / /
gang las byung ba'i bde ba chen po yod / /
thugs rje chen po'i rig pa rtog chen po'i / /
de nyid rnam brgyan bla ma bzang la 'dud / /
sgyu ma chen mo'i rjes 'brangs nas / /
snying rje'i stobs can rdo rje yi / /
gang zhig bsgrub par 'dod pa yis / /
bdag gis sgrub thabs 'di brtsams so / /
snying ga'i nang du zla ba la / /
zla dkyil rang gi sa bon bsam / /
de yi 'od kyis lus reg pas / /
lus kyi dran pa nyer gzhag pa / /
de gyur pa las lus rnams dang / /
'jig rten srid pa snang ba la / /
mdun na lha dang sangs rgyas rnams / /
gus pas ma lus mchod par bya'o / /
dkon mchog gsum la sogs pa yi / /
tshigs bcad gsum ni bsgrag par bya / /
tshangs pa'i gnas bzhi bsgom byas la / /
stong pa nyid ni bsgom byas nas / /
gsang sngags kyang ni brjod par bya / /
bsrung ba'i sngags kyang dran byas la / /
rdo rje ra sogs rnam par bsam / /
chos kyi dbyings su chud pa yi / /
de nang 'byung ba bsam par bya / /
steng du ri rab bsgom byas te / /
'byung ba'i ri rab gyur pa las / /
gzhal yas khang pa bsam byas te / /
zur bzhi dang ni ldan pas gnas / /
rgyud rnams kun nas 'byung ba bzhin / /
phyi yi phyogs dang mtshams rnams su / /
dur khrod kyis ni rnam par brgyan / /
de yi ming dang mtshan nyid ni / /
ji bzhin lung gis bshad par bya / /
gtum drag gcig ste dbyibs can ni / /
gnyis pa tshang tshing gsum pa yin / /
'bar ba zhes bya bzhi pa yin / /
mi thod ces bya lnga pa yin / /
mi bzad pa dang ha har dgod / /
brgyad pa g.yeng ka can du 'dod / /
dang po tshig pa zhes bya ste / /
gnyis pa yang ni ma tshig pa / /
gsum pa dum bur gyur pa ste / /
bzhi pa dum bur ma gyur pa / /
lnga pa 'jigs pa zhes bshad de / /
drug pa 'jigs par byed pa yin / /
bdun pa mdung rtse bskyon pa ste / /
brgyad pa sgeg pa zhes bya'o / /
khra dang ce spyang 'ug pa dang / /
gtum po'i khyi dang srin po phag /
ro langs khro ba dregs khro ma / /
brgyad kyis gtso bo yang dag bskor / /
gzhal yas khang pa'i dbus su ni / /
pad+ma dmar po bsam bya ste / /
de yi dbus su zla ba yi / /
dkyil 'khor chen po nges 'byung ba'i / /
de yi dbus su sa bon ni / /
rnam pa lnga ni rim bsgoms pas / /
de las spros dang bsdu ba dag /
byas nas snying rje'i stobs chen sogs / /
sa bon lnga las bdag nyid lnga / /
ye shes lnga ldan khyab bdag nyid / /
zhal bzhi pa la phyag bzhi pa / /
spyan gsum sku mdog nag po ljang / /
skyil krung phyed pa'i gar gyis bzhugs / /
lha mo'i tshogs kyis rnam par brgyan / /
phyag rgya drug dang yang dag ldan / /
yan lag thal ba'i rdul gyis byug /
dum bu'i rgyan gyi ska rags can / /
thod rlon phreng bas brgyan pa ste / /
sngo dang ser dang dkar dang ljang / /
zhal bzhi po dang ldan pa la / /
thod pa kha T+rAM 'chang ba dang / /
de bzhin mda' dang gzhu 'dzin pa / /
lugs 'byung lugs las bzlog pa yi / /
sgeg pa la sogs nyams dang ldan / /
zhal bzhi'i mdog can lha mo bzhi / /
'dab ma bzhi la rnam par bsam / /
zhal bzhi pa la phyag bzhi pa / /
spyan gsum gtso bo'i zhal dang mtshungs / /
shar gyi zhal ni thams cad kyang / /
rigs kyi gtso bo dang mthun pa / /
g.yon pa dril bu kha T+wAM ga /
slar yang lha mo g.yas pa la / /
rdo rje dang ni thod pa bsnams / /
gnyis pa lho yi 'dab ma la / /
ser mo zhal gyi kha dog ni / /
ser dang sngo dang dkar dang ljang / /
kha dog ldan pas rnam par bzhugs / /
phyag ni g.yon pa steng dag na / /
thod dang ce spyang bsnams pa ste / /
g.yas na rin chen mdung dag dang / /
chu khams rin chen mkha' 'gro ma / /
gsum pa nub kyi 'dab ma la / /
me yi khams kyi rang bzhin can / /
dkar dmar mdangs kyi 'od gsal ba / /
rnal 'byor pad+ma'i mkha' 'gro ma'i / /
dkar dang sngo dang shin tu ser / /
ljang gu'i mdog ste zhal bzhi pa / /
sna tshogs pad+ma mda' dang bcas / /
g.yon pa thod pa gzhu 'dzin ma'o / /
byang gi phyogs kyi 'dab ma la / /
rnal 'byor sna tshogs mkha' 'gro ma / /
ljang sngon de bzhin ser po dang / /
dkar po'i zhal can phyag bzhi pa / /
ral gri dang ni cang te'u dag /
g.yas na rtag tu 'dzin pa dang / /
g.yon na thod pa zhags pa bsnams / /
rlung gi khams kyi mkha' 'gro ma / /
de ltar rnam par bsgom par bya / /
rang rang sa bon gang yin dgod / /
sngags kyis skur ni bsgom byas la / /
ye shes dkyil 'khor chen po ni / /
dbang bskur chen po bsam par bya / /
gtso bo'i dbu la mi bskyod pa / /
mchod cing bstod la bdud rtsi myang / /
byas nas bzlas dang brtul zhugs spyad / /
sgra med bzlas pa bya ba dang / /
hra'iHyi yi ge bzlas pa'i gzugs / /
aM sogs rnal 'byor ma sogs la / /
dbugs rngub pa yis rgyun du ni / /
brgyad pa'i mtha' dang yang dag ldan / /
drug pa dang ni thig ler bcas / /
dbugs dbyung ba yang rnal 'byor pas / /
bsgom dang bsgom min rnam par spang / /
sngags dang dbyibs dang chos bdag nyid / /
rnal 'byor 'gro ba'i gtso bor 'gyur / /
gzhan yang rdo rje bzlas pa dang / /
bzlas dang rdo rje 'chang ba bsgom / /
bzlas pa gnyis pa byas nas ni / /
grangs med mnyam par gzhag pa yis / /
mthar yang yi ge gsum gyis ni / /
brgyad pa'i mtha' las rnam par gnas / /
u yi yi ge thung ngur bcas / /
yi ge mchog ni dam pa ste / /
a sogs yi ge rnal 'byor ma / /
hrIHyi yi ger yang dag sbyor / /
a yi mtha' dang yang dag ldan / /
sa bon lnga yis dgos par bcas / /
pad+ma kha bye byas nas ni / /
yi ge rnams ni bsgom par bya / /
de ltar rnal 'byor rtog byas nas / /
'dod pa'i don grub rdo rje can / /
sngags kyis byin brlabs de nas ni / /
rnal 'byor chen po de mnyam gzhag /
rang bzhin shes rab yan lag gi / /
gsang ba'i ze'u 'bru'i spyod yul du / /
lte bar gnas pa'i ri mo la / /
de la gnas par sbyar bar bya / /
A li kA li mnyam byas nas / /
'bar ba la sogs sngags pa yi / /
seng ge'i rnal 'byor phyag rgya ni / /
bcings te gtum mo gzhug par bya / /
gzugs med lha yi rnal 'byor byas / /
rtog pas yang dag bsgyur nas ni / /
brgyad pa'i mthar ni thig ler bcas / /
bde ba chen po 'dzag par 'gyur / /
lan gnyis lan gsum goms byas te / /
bde ba chen po 'dzag pa na / /
rnal 'byor ngal bso gnas bya'o / /
gzhan yang rnal 'byor la bos nas / /
rnal 'byor ma yis slong bar byed / /
kye ma mnyam mchog rdo rje yi / /
'od kyi pad+ma kha bye zhig /
a la la la la ha / /
bde ba chen po rab tu dgyes pa'i gar mdzod cig /
nyi ma'i 'od kyis pad+ma kha rab 'byed pa bzhin / /
bde ba chen po rab tu dgyes pa'i gar mdzod cig /
de ltar thugs ni dgyes gyur nas / /
sgeg pa chen po rnam par bsgyings / /
lha mo'i tshogs kyi dbus na ni / /
dgyes pa'i dga' bas rnam par rol / /
bdag gis sgrub thabs 'di byas pa'i / /
bsod nams 'di yis 'gro ba kun / /
sgyu 'phrul chen mo khyab bdag gi /
gtso bo'i bdag nyid thob par shog /
slob dpon chen po dpal rin chen rdo rje'i zhal snga nas mdzad pa'i sgyu 'phrul chen mo'i sgrub thabs rdzogs so // //
rgya gar gyi mkhan po mkhas pa chen po dz+nyA na shrI b+ha dra dang /
bod kyi lo tsA ba dge slong 'phags pa shes rab kyis bsgyur ba'o //
