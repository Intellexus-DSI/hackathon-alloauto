@## / /
rgya gar skad du /
pa da s+ya aSh+Ta ka sto traM /
bod skad du /
tshig brgyad pa'i bstod pa /
'jam dpal gzhon nur gyur pa la phyag 'tshal lo / /
zla rgyas zhal 'dra khyu mchog 'dra ba'i spyan / /
seng ge'i sgra 'dra glang po'i stobs 'dra zhing / /
ri dbang rgyal brtan rgya mtsho 'dra ba'i thugs / /
lha dbang bla ma'i thugs dbang phyag 'tshal lo / /
spyan gsum spyan legs pad+ma ltar yangs spyan / /
gnod sbyin klu yi mi 'dras gzigs mdzad cing / /
thar pa thob mdzad spyan ni dkyus ring ba / /
spyan stong gzigs pa khyod la phyag 'tshal lo / /
lha mchog du ma'i yan lag mchog gis btud / /
btso ma'i gser ltar 'bar sku mchod 'os sku / /
mtshan bzangs mdzes pas rnam par brgyan pa'i sku / /
bde gshegs de la spyi bos phyag 'tshal lo / /
blo gros rgyas shing gser ltar dri ma med / /
blo gros grags shing mkhas pa'i blo dang ldan / /
sangs rgyas mkha' ltar dri med spyan mnga' ba / /
dpa' bo mi g.yo blo mnga' de la 'dud / /
smra ba'i mchog gyur snyan pa'i don gsung pa / /
yang dag don gsung 'dul ba'i don gsung zhing / /
smra ba'i dbang phyug rgol bas mi bskyod gsung / /
bden bzhi gsung ba'i rgyal la phyag 'tshal lo / /
gzhan du mi 'dul 'dul ba'i don du 'dul / /
nyon mongs spong sogs rnams par dag pas 'dul / /
thub pa tshul spyod chen pos legs par mdzad / /
snyoms shing mdzes pa'i tshems ldan mgon la 'dud / /
bsod nams dpag med bsags pas sku mdzes la / /
'dom gang 'od kyi dkyil 'khor 'bar ba'i sku / /
gser sbyangs btso ma lta bur dri med sku / /
srid las grol sku rgyal la phyag 'tshal lo / /
'khor los zhabs gnas mchog gi mtshan ldan zhabs / /
lha dbang spyi bos legs pa rab tu btud pa'i zhabs / /
zhabs sor dra bas legs brgyan mdzes pa'i zhabs / /
dpal be'u g.yung drung gis mtshan zhabs la 'dud / /
tshig brgyad pa'i bstod pa dge bsnyen mtha' yas lhas mdzad pa rdzogs so //
