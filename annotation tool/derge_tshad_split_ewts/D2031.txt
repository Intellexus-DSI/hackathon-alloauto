@## / /
rgya gar skad du /
rak+ta ya mA ri sA d+ha naM /
bod skad du /
gshin rje gshed dmar po'i sgrub thabs /
dpal gshin rje gshed dmar po la phyag 'tshal lo / /
'jig rten gsum la mi 'jigs sbyin pa'i sku sprul thugs ni zhi ba'i rang bzhin can / /
sku ni dmar po'i rnam par mdzad cing 'jigs par mdzad pa 'gro ba'i don bsgrub pa / /
bdud kyi sde rnams sngangs par mdzad dpal dus kyi dgra bo dmar po la btud nas / /
de yi sgrub thabs rgyas pa ma yin nyung ngu 'di ni bdag gis bri bar bya / /
sngags pas dang por bde ba'i stan la rab 'dug rang gi snying gar oM yig las skyes pa'i / /
nyi ma'i dkyil 'khor dbus su hUM yig dmar po mtshungs pa med pa'i gzugs 'bar ba / /
de las 'phros pa'i 'od zer dmar pos nam mkhar spyan drangs sangs rgyas bla ma rnams / /
dpal ldan gshin rje gshed dmar la sogs dang bcas mngon par dmigs nas hUM yig las / /
sna tshogs me tog dri bzangs bdug pa rnam pa du mas mchod pa'i cho ga rdzogs byas la / /
bdag tu rtog pa'i sdig pa gang yod de ni de rnams mdun du bshags par bya / /
phyi nas cho ga lhag ma cho ga ji bzhin bsgrubs nas stong nyid bsgom bya ste / /
oM shU n+ya la sogs pa'i tshig gis de rjes oM yig las skyes nyi ma la / /
yi ge hUM las sprul pa'i dbyug pa ri bong 'dzin mtshungs rlan bcas mi mgos mtshan / /
yi ge hUM gis rnam brgyan de rnams mtha' dag yun ring rnam par bltas nas ni / /
sgom pa po yis dpal ldan gshin rje gshed dmar gnyug ma'i sku ni yang dag bsam / /
g.yon brkyang stabs kyis bzhugs pa shin tu rnam 'gyur sku dmar kun nas rmad du byung / /
drag po zhal gcig phyag gnyis dang ldan g.yas dang cig shos dag na nges gnas pa / /
khrag gis bkang ba'i thod pa dang ni rdo rje'i dbyug pa dkar po mi mgos mtshan / /
sku la sbrul gyi tshogs kyis rim pa bzhin du brgyan pas mdzes byas dbu skyes ni / /
dmar ser gyen du gnas shing stag gi pags pa rlan bcas na bza' byas pa ste / /
mgul nas rab tu 'khyud pa'i mdzes ma yang dag dam pa'i rang 'od thod pa skom po yi / /
phreng ba dang ldan na bza' dang bral phyag gnyis ldan nas zhal gcig chu skyes ni / /
dam du 'khyud cing kha sbyor ro gcig g.yas brkyang ba yi stabs kyis bzhugs pa mo / /
phyi nas mgon po'i thugs kar rab tu gtum pa'i 'od ldan de yang hUM yig las / /
skyes pa'i dbyug pa shin tu dkar ba 'dzag bcas mi mgo dang ldan 'od 'bar ba / /
de dbus shin tu dmar ba'i yi ge hUM mchog 'bar ba'i nyi ma la gnas pa / /
mkhas pas blta bya bcom ldan 'das kyi gsang ba'i bye brag hUM skyes rdo rje ste / /
sa bon oM mchog yongs gyur las byung bcom ldan 'das ma'i gsang ba chu skyes 'dab brgyad pa / /
slar oM sarba zhes sogs mnyam med gsang sngags sgrub pa po yis brjod par bya / /
de nas lte ba'i 'og tu pad+ma 'dab brgyad kun nas dmar ba yang dag 'bar / /
hrIHyig bsams te de steng re khA dkar po gyen du langs pa nam mkhar phyogs / /
shin tu dmar ba'i mnyam med khyab bdag dpal ldan gshin rje gshed po bsgom par bya / /
'gro ba thams cad 'di 'drar srung ba mnyam par kun nas 'khrigs / /
ma he'i steng na rgyal po bzhin du mnyam bzhugs bla na med / /
ji ltar gsungs pa'i dam tshig can gyi rnal 'byor dam tshig ston 'gro bas / /
dogs pa kun dang bral ba'i yid kyis thun gsum bsgom par bya / /
de la nges par 'gro ba'i bla ma mchod 'di legs par grub 'gyur bsgoms pa las / /
'jig rten snang bar byed pa rnam par brtan byed rab tu rtsom pa'i rim pa 'dis / /
sngags pa'ang de nas brtsams te nyin re bzhin du lha dang lha min bdag po yi / /
bka' las mi 'da' gdug pa drag po 'byung po sogs kyis nges par bde ba sgrub / /
oM A dzrI khaM hUM /
dam tshig byin gyis brlab pa'i sngags so / /
oM hrIHSh+T+r-iHwi kr-i tA na na hUM hUM phaT phaT swA hA /
oM ya mAn+ta ka hUM phaT /
dpal ldan gshin rje mthar byed dmar po'i sgrub thabs bla ma dam pa'i man ngag gi /
gsung rnams mnyan nas rnam par snang mdzad srung ba bdag gis 'gro ba kun gyi don / /
bsgrub pa'i ched du brtsams pa'i bsod nams dri med dam pa gang zhig thob pa des / /
srid pa'i 'dam du bying ba'i lus can nyon mongs mun nag yang dag 'joms par shog /
gshin rje gshed dmar po'i sgrub thabs dpal rnam par snang mdzad srung bas mdzad pa rdzogs so // //
rgya gar gyi mkhan po bla ma rje btsun chen po nyi ma'i dbang po'i 'od zer gyi zhal snga nas tshag lo tsA ba dge slong chos rje dpal gyis bsgyur cing zhus te gtan la phab pa'o //
[ ]
