@## / /
rgya gar skad du /
sarba bud+d+ha sa ma ya yo gI ga Na bi d+hi nA ma /
bod skad du /
sangs rgyas thams cad dang mnyam par sbyor ba'i tshogs kyi cho ga zhes bya ba /
dpal mkha' 'gro'i tshogs la phyag 'tshal lo / /
dpal ldan bde chen sems dpa'i mchog /
sangs rgyas sras mchog 'khor lo'i gnas / /
rnam 'phrul cho ga ston mdzad pa'i / /
sku gsung dbyings la phyag 'tshal lo / /
rnam pa sna tshogs mchog gyur pa'i / /
sangs rgyas thams cad mnyam sbyor ba / /
mkha' 'gro sgyu ma bde mchog las / /
tshogs kyi cho ga bshad par bya / /
dpal ldan sangs rgyas kun gyi dngos / /
rdo rje sems dpa' bde 'byung ba / /
gsang ba mchog gi dgyes pa na / /
thams cad bdag nyid rtag tu bzhugs / /
bsod nams ye shes tshogs rdzogs pas / /
kun ldan tshogs kyi 'khor lo yi / /
rigs kyi bkod pa so so'i gnas / /
phun sum tshogs par bstan pa'am / /
yang na bde ba'i gnas dag tu / /
skyed mos tshal la sogs par bsgrub / /
mar ngo'i brgyad dang bcu bzhi dang / /
yar ngo'i brgyad dang bcu mtshams gnyis / /
der ni dang po gdan bshams te / /
'jam zhing reg na bde 'gyur ba'i / /
sna tshogs pad+ma ras kyis g.yogs / /
de ni thams cad dag pa'i gdan / /
sangs rgyas kun gyi dam tshig dpal / /
rdo rje sems dpa'i snang ba bde / /
de bzhin gshegs pa'i pho brang mchog /
rin chen rgyan la sogs pas spras / /
dril bu rgyal mtshan mchog ldan pa'i / /
bla re dam pa bres pa na / /
rdo rje tshig dang mchog la sogs / /
glu dang sil snyan rnam par 'phrul / /
me tog bdug pa'i sbyor ba dang / /
mar me dri la sogs ldan par / /
sangs rgyas thams cad mnyam sbyor ba'i / /
mkha' 'gro sgyu ma bde mchog bsgrub / /
slob dpon mgon la legs zhus nas / /
phun sum tshogs pa'i rjes 'jug cing / /
sangs rgyas brda dang ldan pa yis / /
me tog thogs te 'gro la bskul / /
rnal 'byor pho mo thams cad kun / /
dga' zhing dang ba'i sems bcas kyis / /
do nub bdag gi gnas dag tu / /
tshogs kyi cho ga mdzad par gsol / /
e ma bu ni snying rje che / /
gal te lag pa'i phreng ston na / /
'du bar bya zhes smra ba yin / /
phreng ba mngon par btang byas nas / /
dam tshig la gnas brtul zhugs bzang / /
dpa' bo gzhan don spyod pa'o / /
de nas nub mo 'dus pa dang / /
phyi nas 'dag chal dri chab chus / /
khrus byas me tog gis brgyan cing / /
rnal 'byor dag chos sngags kyis sbyang / /
de nas nang gi khrus byas te / /
sngags kyis bsrungs shing byin brlabs nas / /
dam tshig tshogs rnams bskang gso zhing / /
rim bzhin nang du 'gro bar bya / /
dam tshig brda sogs brtag pa'i phyir / /
khro bo'i rgyan sngon las mkhan gnyis / /
rig pa'i sngags brjod tho ba 'dzin / /
bsrung ba'i don phyir sgo 'gram gnyis / /
kye khro rgyal rgyan sngon dag gis mdzes / /
dam tshig rnam par spyod pa po / /
dngos grub rin chen dbyug to 'dzin / /
dpa' bo dpa' mo 'du bar mdzod / /
mkha' mdzes rnal 'byor ma dkyil du / /
dam pa'i mtshan ldan bdag thong shig /
oM ma hA sa ya hUM /
su ra ta s+t+waM /
rdo rje slob ma chen po dang / /
rang gi grogs mchog lha rnams la / /
bskor zhing phyag 'tshal rang nyid kyi / /
stan la gus pa'i sems kyis 'dug /
yon bdag las mkhan gang rung gis / /
sa gzhi legs bsham dri bcas chus / /
khru gang la sogs tshad mnyam pa'i / /
maN+Dal rgyan dang bcas par bsham / /
rdo rje brjid gnon sngags kyis ni / /
bsang sbyang bsrung zhing byin gyis rlob / /
rig pa chad dag rnam phye la / /
dkyil 'khor sngags kyis me tog dgram / /
oM badzra re khe hUM /
'jig rten pa yi maN+Dal ni / /
de yi 'og tu brtsam par bya / /
phyogs bzhir dkyil 'khor rnam bzhi'am / /
yang na gcig tu dgod par bya / /
dbus su rta mchog lha mo ste / /
zla gam lha mchog chen po'i gnas / /
bar khyams dang por phyogs skyong lha / /
gnyis par mkha' 'gro'i tshogs rnams te / /
gsum par klu rgyal 'khor bcas tshogs / /
bzhi par 'gro drug bgegs tshogs so / /
so so'i las dang mthun pa yi / /
tshogs pa'i rgyan rnams dgram par bya / /
mchod yon mchod tshogs rim gro dang / /
nya sha la sogs bza' ba dang / /
chang rtsi myos byed phreng ba dang / /
g.yon du nye bar dgod par bya / /
g.yas pa dag tu chu yi snod / /
ku sha'i chun po nyungs kar bcas / /
mdun du mchod yon bzed zhal dang / /
rdo rje dril bu phyag rgya'i tshogs / /
mchod pa'i phyag rgya'i shes tshogs rnams / /
mdun gyi dkyil 'khor dang po la / /
mchod pa kun gyi gtor ma'i tshogs / /
phyag rgya shes pa'i rdzas rnams ni / /
'jig rten pa yi dkyil 'khor la / /
bgod de bsrung sbyang shis par bya / /
bsod nams tshogs kyis dag byas nas / /
srung ba'i 'khor lo bsgom par bya / /
gzhi rten sbyor ba'i ting 'dzin gyis / /
dam tshig dkyil 'khor sbyor ldan pas / /
bsgom pa'i yan lag ma nyams par / /
rigs kyi rnam par bsgom par bya / /
ye shes dkyil 'khor la dmigs shing / /
mdun gyi dkyil 'khor gnyis med pa'i / /
dkyil 'khor mnyes pa'i las bya'o / /
chang la sogs pa'i yo byad rnams / /
mdun nas phyag tu ci rigs dbul / /
ltos shig rnal 'byor rgyan mdzes rnams / /
'di la rnam rtog yod ma yin / /
bram ze khyi dang gdol pa rnams / /
rang bzhin gcig pas lhan cig bza' / /
oM ma hA sa ma ya /
ku ru ku ru d+ha ro ku ru hUM phaT /
bde gshegs de ni sdig med cing / /
'dod chags sogs pa'i skyon dang bral / /
gzung 'dzin dri ma rnam par spangs / /
de bzhin nyid la bdag phyag 'tshal / /
g.yas dang g.yon gyi lag gnyis kyis / /
pad+ma'i bskor ba byas nas ni / /
rol par bcas pas bza' ba bzung / /
rang gi lha yi sbyor ba yis / /
ji bzhin du ni 'jug par bya'o / /
rdo rje slob dpon blo ldan pas / /
chang sogs rdzas rnams byin gyis brlab / /
g.yo zhing 'bar ba'i gzugs can dang / /
khyad par du ni bskor ba nyid / /
shel gyi gzugs kyis byin brlab cing / /
thams cad bdud rtsi'i ngo bor brtag /
de nyid yang dag spyod pa 'dis / /
rnal 'byor pa ni kun nas bdag /
ji ltar bde bar brjod par bya / /
sgyu ma lta bu mdzes pa yi / /
'o byed sogs sbyor kun 'khyud pa / /
sems can don du yang dag spyad / /
de nas mna' ni bsgags byas nas / /
sangs rgyas thams cad mthun pa yi / /
mchog tu rtag pa'i bka' stsal pa / /
dam tshig dam pa sbyin par bya / /
sangs rgyas thams cad mnyam sbyor ba'i / /
sdom pa nyams par khyed byed pa / /
ji [(]snyad [,]snyed [)]sangs rgyas thams cad dang / /
byang chub sems dpa' rdo rje 'dzin / /
lha dag dang ni mi dag dang / /
de bzhin rnal 'byor sgrub pa po / /
de dag la ni snying ring nas / /
snying nas khrag chen 'thungs pa yin / /
bdag gi ngo bo yongs spangs shing / /
dka' thub kyis ni gzir mi bya / /
ci bde bar ni bde bar spyad / /
'di ni phyi dus sangs rgyas yin / /
rnal 'byor longs spyod thams cad la / /
cis kyang mi 'jigs dga' bar gyis / /
sdig med stobs kyis khyod ma 'jigs / /
dam tshig 'da' bar dka' ba'o / /
tshogs kyi dpa' bo'i ston mo las / /
slob dpon las kyi rim pa'o / /
de nas khrus byas dri yi lus / /
ji ltar 'byor pa'i gos dang rgyan / /
sna tshogs rnam par bgos nas ni / /
me tog phreng ldan kha dri zhim / /
sems can khams ni ma lus don / /
srid pa shin du dag bya'i phyir / /
mi 'gog chos nyid sbyor ba yis / /
mnyam pa nyid du bsgrub par bya / /
gru bzhi pa la sgo bzhi pa / /
rta babs bzhi yis mdzes par byas / /
rdo rje rin chen pad+mo sogs / /
sgo srung dang ni ldan par bya / /
rang gi lha dang 'dra ba yi / /
bud med dag ni legs bsgrubs pas / /
skal bzang rang gi phyag rgyas mtshan / /
tshogs kyi dkyil 'khor brtag par bya / /
sangs rgyas thams cad mnyam sbyor ba / /
sbyor ba'i dbang phyug rnam 'phrul bas / /
rdo rje sems dpa' dpal gyi lha / /
de ni rnam par 'phrul bar mdzad / /
brtan zhing grub pa'i slong byed pa / /
kun nas slong ba'i bde ba ni / /
song pa shin tu rnal 'byor yod med mthus / /
nam mkha' nyid du dam tshig nye bar gnas / /
bde gshegs bde bar gshegs pa bzhengs su gsol / /
rdo rje sems dpa' skal bzang dpal khyod bdag /
oM e h+ye ti b+ha ga bAn ma hA kA ru Ni ka tri sh+ya ho sa ma ya s+t+waMHdzaHhUMHbaM hoHsa ma ya s+t+waM /
de nas yang dag rab gsal bas / /
bud med dag ni bzhi rnams la / /
gar gyi phyag rgya'i mchod pa yis / /
mchod pa thams cad dbul bar bya'o / /
oM AHhUM /
rab tu dga' ba'i bdag la phyag 'tshal lo / /
de bzhin gshegs pa'i dam pa grub par mdzod / /
dam tshig dam pa grub par mdzad du gsol / /
mchod pa chen po thams cad dag par mdzod / /
mchod pa chen po thams cad grub par mdzod / /
glu yi phyag rgya 'di ni dpal / /
rdo rje sems dpa' la gnas te / /
mchod pa ma lus byed pa yi / /
rab 'byams las la sbyor du rung / /
gang dag grub par ma gyur dang / /
mchod pa dag ni mi 'byor ba / /
phyag rgya 'di yis mchod byas nas / /
mchod pa thams cad myur du 'grub / /
de nas ro mchog bza' btung nas / /
glu tshig sil snyan la sogs pa / /
de dag mgon po rnams la dbul / /
dkyil 'khor tshogs bcas dbyer med blos / /
rdo rje bla ma chen po dang / /
bdag gzhan tshogs la 'dod dgus mchod / /
rnam pa mang po'i 'dod chags rgyud kyi sems can ma lus lus pa med par 'dul mkhas pa / /
de bzhin gshegs pa kun gyi mkha' 'gro sgyu mas thams cad rab sprul rnam par sprul / /
te na te te hUM /
rnam pa mang po rab tu dga' ba'i rgyud kyi sems can ma lus lus pa med par 'dul mkhas pa / /
de bzhin gshegs pa kun gyi sgyu ma bde mchog sgyu mas thams cad rab sprul rnam par sprul / /
hUM hUM hUM /
rnam pa mang po khro bo'i rgyud kyi sems can ma lus lus pa med par 'dul mkhas pa / /
de bzhin gshegs pa kun gyi sgyu ma bde mchog sgyu ma thams cad rab sprul rnam par sprul / /
ru lu ru lu hUM b+h+yo hUM /
rnam pa mang po srog gi rgyud kyi sems can ma lus lus pa med par 'dul mkhas pa / /
de bzhin gshegs pa kun gyi sgyu ma bde mchog sgyu mas thams cad rab sprul rnam par sprul / /
haM shi shwa bi shwa hUM /
oM badzra satwa sa ma ya /
ma nu pA la ya /
badzra satwa twe no pa tiSh+Tha /
dr-i D+ho me b+ha ba /
su to Sh+yo me b+ha ba /
a nu rak+to me b+ha ba /
su po Sh+yo me b+ha ba /
sarba sid+d+hi me pra yats+tsha /
sarba karma su tsa me tsit+taM /
shre yaHku ru hUM /
ha ha ha ha ho / /
b+ha ga bAn /
sarba ta thA ga ta /
badzra mA me muny+tsa /
badzrI b+ha ba /
mahA sa ma ya satwa AH /
de nas zos shing 'thungs pa yi / /
lhag ma'i tshogs rnams kun bsdus te / /
gong du bkod pa'i gtor ma dang / /
so sor byin brlabs bsngo bar bya / /
ha ho hrIHyi sbyor ba yis / /
bdud rtsi'i rang bzhin 'dod lnga'i tshogs / /
mdzes pa'i phyag rgya smin mtshams gnas / /
sngags bcas mgron tshogs bsdu bar bya / /
oM ha hi ru lu ru lu dzaHhUM baM hoHbadzra DA ki ni b+h+yo / /
e a ra li ho dza dza /
oM sum+b+ha ni sum+b+ha dzaHhUM baM hoHA kaDa D+ha ya /
A kaDa D+ha pra be+e sha ya /
pra be+e sha ya /
ban+d+ha ya ban+d+ha ya /
to Sha ya /
to Sha ya /
mo ha ya /
mo ha ya /
e a ra li ho / /
hriM hriM hriM /
hUM las rngam chen 'bar ba'i sku ston cing / /
'jig rten lha chen yab yum zhabs kyis gnon / /
drag po'i dkyil 'khor sna tshogs ston mdzad cing / /
dbu mang rta skad 'tsher zhing gar mdzad pa / /
nyi ma 'bum gyi 'od mnga' sku la rdzogs / /
khro rgyal 'khor bcas ma lus gshegs su gsol / /
'jigs byed dbang phyug chen po dang / /
de bzhin tshangs pa brgya byin sogs / /
khyab 'jug 'dod dga'i dbang phyug dang / /
'jig rten skyong ba'i lha dang klu / /
gang dag rdzu 'phrul mthu mnga' rnams / /
bran mngags g.yog dang chung mar bcas / /
dpa' bo'i spyan sngar dam bcas bzhin / /
rang gi dam tshig dran byos la / /
tshogs kyi dkyil 'khor bsrung ba'i phyir / /
'khor bcas gnas 'dir gshegs su gsol / /
'od zer sngags kyis sbyang byas nas / /
rigs kyi dkyil 'khor mngon par gsal / /
oM kak+ka D+ha na /
bab+ban d+ha na khakh+khAd na /
sarba duSh+Tan /
ha na ha na /
g+ha g+ha g+hA ta ya /
a mu ka s+yA /
shAn+tiM ku ru /
hUM hUM phaT phaT dza swA hA /
bdud rtsi bsam gtan dmigs nas ni / /
bdud rtsis kha ni dag par bya / /
oM gu ru tro ta khA hi /
sa ma ya braM sha khA hi /
b+hak+Sha su gan /
b+hu ta k+She tre pra ti staMm+b+ha ya khA hi /
lhag ma kha chu'i tshogs kyis bran / /
dgyes pa'i longs spyod rnam par rol / /
oM 'jig rten kun gtso mnga' mdzad pa'i / /
lha chen dregs byed stobs ldan pa / /
bde gshegs sras sogs bran mdzad pa'i / /
byang chub sems ldan snying rje can / /
dbang phyug chen po chung mar bcas / /
de bzhin khyab 'jug tshangs pa dang / /
brgya byin 'dod dga' chung mar bcas / /
lha chen 'khor bcas tshogs rnams dang / /
phyogs skyong brgyad po 'khor bcas dang / /
klu chen brgyad po 'khor bcas dang / /
mkha' 'gro chen mo gsus 'dzin ma / /
dur khrod ma mo'i tshogs bcas dang / /
gzhan yang lha srin sde brgyad dang / /
'gro ba sdug po 'khor bcas rnams / /
sku gsung thugs sogs sbyang byas nas / /
rang gi lha yi gzugs 'dzin rnams / /
gnas 'dir 'dus pa'i dam tshig can / /
mchod gtor rgyan dang bcas pa bzhes / /
dam tshig srungs shig dam tshig can / /
las la sogs pa'i mkha' 'gro'i tshogs / /
mkha' 'gro chen mo 'khor bcas rnams / /
rnal 'byor bsgrub pa'i grogs mdzod cig /
las mdzad rdo rje bran bcas pas / /
zhi rgyas dbang drag las grub cing / /
theg chen gsang sngags bsrung ba dang / /
nad dang gnod sogs zhi ba dang / /
tshe dbang bkra shis spel ba dang / /
bde legs 'bras bu grub par mdzod / /
oM sarba duSh+Ta na /
g+hi na g+hi na /
gats+tsha hUM phaT /
de nas sna tshogs gar gyi rgya / /
dga' mdzes stobs kyis bsgyur bya zhing / /
sna tshogs glu rnams snyan pa'i dbyangs / /
dpa' bo'i tshogs kyis legs par blang / /
rdo rje thal mo legs sbyar ba / /
rang gi snying gar gzhag nas su / /
sems can thams cad la dmigs te / /
smon lam rgya chen gdab par bya / /
sems can thams cad sdig med cing / /
dus kun du ni bde gyur cig /
sangs rgyas nyid dang 'phrad 'gyur ba'i / /
lam de nyid la zhugs nas kyang / /
ma sgral ba rnams bsgral ba dang / /
ma grol ba rnams dgrol bar shog /
kun gyis rig 'dzin bgrod byas nas / /
sku gsung 'bras bu skye 'gyur zhing / /
rnal 'byor gtsug lag dam tshig la / /
da lta nyid du gnas par shog /
dkyil 'khor rim bzhin bsdu bya ste / /
ye shes lha tshogs gshegs su gsol / /
dam tshig gsal mnyes bsrung bar bya / /
gzugs brnyan dben pa'i gnas su gzhag /
oM khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas kyang / /
slar yang sems can don la dgongs / /
oM AHhUM muHbadzra gats+tsha muH /
gsang mchod snying po dri ma med / /
tshogs gnyis gcig tu rab spyod pa / /
ye shes bla ma'i rtsal rdzogs don / /
dpa' bo longs spyod spyad pa'i thabs / /
sgrub thabs snga ma'i yan lag tu / /
cho ga'i dbye ba bkod byas pas / /
'gro rnams tshogs gnyis rnam 'phrul nas / /
rdo rje sems dpa'i gnas thob shog /
sangs rgyas thams cad dang mnyam par sbyor ba'i tshogs kyi cho ga zhes bya ba /
slob dpon chen po rgyal po in+d+ra b+hU tis mdzad pa rdzogs so // //
rgya gar gyi mkhan po A nan+da gar+b+ha dang /
zhu chen gyi lo tsA ba dran pa nam mkhas bsgyur ba las /
phyis lo tsA ba lha rin po ches bcos shing gtan la phab pa'o // //
