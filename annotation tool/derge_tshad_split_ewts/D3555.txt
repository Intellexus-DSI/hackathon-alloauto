@## / /
rgya gar skad du /
badzra bI Na swa ra swa tI sA d+ha naM /
bod skad du /
rdo rje pi wang dbyangs can ma'i sgrub thabs /
rdo rje dbyangs can ma la phyag 'tshal lo / /
dang por chos zhabs la btud nas / /
shes rab de nyid nyer ston pa'i / /
'khor lo 'jig rten phan 'byung ba'i / /
dbyangs can ma 'dir bshad par bya / /
gang zhig bde ba'i stan la gnas / /
stong nyid rnal 'byor bsgom par bya / /
sa bon chu skyes de bzhin du / /
bdun pa'i gnyis pa la gnas pa'i / /
brgyad pa yi ni bzhi pa las / /
dang po yi ni bzhi pas brgyan / /
de la thig le dang bcas pa / /
de las byung ba'i dbyangs can ma / /
pi wang sgrogs shing de bzhin du / /
zla ba dkar po'i 'od gsal la / /
rgyan rnams kun gyis rnam par brgyan / /
des bzhugs lha mo chen mo ni / /
'phel byed kyi gnas bsam par bya / /
dang po'i yi ge las skyes pa'i / /
'khor lo rtsibs brgyad kyis brgyan pa / /
de dbus zla ba la gnas pa / /
de yi sa bon brtan par bsam / /
de las de yi 'od zer gyis / /
bdag gi lus 'di snang bar mdzad / /
de nas ba spu'i khung nas ni / /
'thon gyur srid pa ma lus pa'i / /
mi shes rab rib bcom nas ni / /
slar yang rang nyid la zhugs te / /
lnga pa'i 'og nas drug pa yi / /
dbyangs la thig le gnyis kyis brgyan / /
a I sngon bzhin u dang ai / /
oM dang aHyis nye bar mtshon / /
snying ga spyi bo'i gtsug dang ni / /
mgrin pa mig dang phrag pa la / /
cho ga 'di yis bkod nas ni / /
'di yis tshangs par spyad par bya / /
de rjes 'khor lo 'khor ba yis / /
mun chen snying la gnas pa la / /
mi g.yo rang gi sa bon la / /
blo dang ldan pas brtan par bsgom / /
de nas 'bum du bzlas par bya / /
bdun gyi grangs dang ldan pa yis / /
rnam spyod rab tu dngas pa yis / /
thugs kar lha mo dbyangs can ma / /
tshigs bcad rkyang pa ma lus pa'i / /
rang bzhin gnyis pa ngag dbang bzhin / /
sngon ma mthong ba shes par 'gyur / /
sngags sogs kun gyi ngag rang bzhin / /
snyan ngag rgyal po 'khor lo 'di / /
de don lo phyed bsten pas 'phel / /
sten byed rta dbyangs dang mtshungs pa / /
yun mi ring bas ster bar byed / /
rdo rje pi wang dbyangs can ma'i sgrub thabs rdzogs so //
[ ]
