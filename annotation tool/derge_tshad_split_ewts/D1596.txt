@## / /
rgya gar skad du /
dz+nyA na A be sha bi d+hiH /
bod skad du /
ye shes dbab pa'i cho ga /
rdo rje rnal 'byor ma la phyag 'tshal lo / /
lhan cig skyes pa bdag nyid mchog /
rdo rje phag mo dpal btud nas / /
de tshe yid ches byed pa yi / /
ye shes dbab pa'i cho ga bshad / /
dri dang me tog brgyan pa yi / /
dben pa'i phyogs su bzhugs nas su / /
gnas bdag rnal 'byor bsrung don du / /
hUM phaT brjod par bya ba yin / /
de nas sngags pa mnyam gzhag nas / /
bde ba'i stan la 'dug nas ni / /
lha mo'i sngags kyi cho ga bzhin / /
go cha yan lag la dgod bya / /
rtse mo brgyad pa dbab bya ste / /
mdun du dkyil 'khor dmar po ni / /
me tog dmar po dang ldan pas / /
dag pa'i gsang sngags brjod par bya / /
de nas glang po che yi rgyab / /
'khar ba'i snod mnyam pa'i ngos la / /
lha mo'i sngags mchog dam pa yi / /
lag pa g.yon pas bri bar bya / /
de la khar la sogs sngags / /
lha mo rnams phyogs man ngag bzhin / /
dbus su rdo rje rnal 'byor ma / /
thod pa'i nang du legs par bri / /
sngags kyi phyi rol g.yung drung ngam / /
sna tshogs rdo rjes bskor bar bya / /
rdo rje 'dzin pa'i steng du ni / /
sngar bshad snod ni gsal bar bzhag /
mchod yon sogs phul blo bzang gis / /
dzaH hUM baM hoHbrjod pas 'dir / /
lha mo'i 'khor lo bkug nas su / /
bcug ste bcing zhing dge bar bya / /
de nas bdud rtsi dang sgron ma / /
'dod pa'i yon tan dang bcas pa'i / /
mchod pa lnga yis rnam kun tu / /
lha mo 'khor lo mchod par bya / /
nyin re'am thun mtshams so so la / /
ji skad bshad pa'i mchod pa bya / /
de ltar ma lcogs kyang mar ngo'i / /
tshes bcu 'khor lo rtag tu mchod / /
legs par bris pa'i gsang sngags ni / /
mnyam gzhag rdo rje tshig gis bzlas / /
gzhon nu ma'am rnal 'byor ma / /
cho ga bzang pos bstod par bya / /
'di ni phyi rol dag gsang ba'i mchod pa'i cho ga'o // //
sprul pa'i shing rta'i yan lag la / /
srog bral brang steng gtum 'od can / /
der ni phag gdong snying rje'i bdag /
kang ke li king shu ka'i 'od / /
rnam par 'phro ba'i 'od phreng can / /
rdo rjes brgyus pa'i thod phreng gis / /
mgor bcings khrag 'dzag mgo phreng brgyan / /
phyag g.yas gri gug bsnams pa ste / /
sdig sgrib ma lus 'joms par byed / /
khrag gis bkang ba'i thod pa ni / /
g.yon pa'i phyag na 'dzin par mdzad / /
phyogs kyi gos can dga' chen po / /
lus bzang bcu drug lo lon pa / /
spyan gsum mgo skyes grol ba 'phyang / /
skyil krung phyed pa'i gar dang ldan / /
sgeg pa la sogs ror bcas pa / /
phyag rgya lnga yis rnam par brgyan / /
phyogs rnams kun tu mkha' 'gro ma / /
tshogs 'phro ba yi gang ba yis / /
rdo rje phag mo bsgom par bya / /
ye shes bkug ste der bcug nas / /
bcings te dgyes par byas nas su / /
mkhas pas yid las byung ba yi / /
mchod pa de la cho ga bzhin / /
mchod pa bya ste de nas yang / /
de yi nu ma'i bar du ni / /
chu skyes byu ru lta bu yi / /
kha phye rgyas par gyur pa ni / /
rang bzhin med pa bdag med mchog /
mdzes dga' skyes par byed pa'o / /
thur ltas ro chen po dang ldan / /
'od zer gsal bas bskor ba ni / /
sna rtser mig gtad bsgom par bya / /
sa yis phur pa'i gnyen po ni / /
sprul par me tog dmar po la / /
pad+ma rA ga ltar 'od dmar / /
myur du 'khor bar bsgom par bya / /
de nas sngar bshad de de yis / /
'khor bas reg pas 'khor bar spa / /
bsgoms te bsgoms pa'i bdag nyid can / /
bde ba'i rgyun du nub bltas te / /
de ltar rtag tu sgom byed pas / /
mgon po dang bcas bdag nyid che / /
phyag rgya chen po'i dngos grub ni / /
'grub 'gyur 'di la the tshom med / /
ldang bar 'dod na mkhar gnas pa'i / /
bla ma lha mor phyag 'tshal nas / /
muHzhes brjod de langs nas su / /
cho ga de nyid rig pas bya / /
'di ni bsgom pa'i cho ga'o // //
maN+Dal bris ma byed pa yi / /
slob mas gsol btab bsngags pa'i sa / /
cho ga tshang bar tshes bcu'i tshe / /
de dag rjes su gzung bar bya / /
rnal 'byor ma yi 'khor lo sngar / /
mchod pa cho ga bzhin mchod cing / /
sngar bstan rnal 'byor mchog byas nas / /
slob ma'i drung du 'gro bar bya / /
maN+Dal byed pa'i slob ma ni / /
yon phul 'greng ste gnas nas su / /
me tog phreng ba 'dzin pa la / /
mgon po can gyis blta bar bya / /
de nas ji skad gsungs pa bzhin / /
slob ma bzhi yi 'khor lor bsam / /
me tog chang dang bcas pa yis / /
lha mo yang dang yang du mchod / /
lha mo'i gsang sngags bzlas nas su / /
lag pa spos thogs brdeg par bya / /
tshangs pa'i dang po la sogs can / /
bden pa lan gsum brjod pa'i mthar / /
ri dgra gri gug gdon par bya / /
ltung byed mo yi chung ma ni / /
phyis nas rim pa bzhin du bzlas / /
ji srid babs par ma gyur par / /
sngags de dag ni bsgom par bya / /
ye shes babs nas slob ma ni / /
ba spu ldang zhing 'dar dang 'gyel / /
gal te cho ga bzhin bris nas / /
dge mi dge des ston par 'gyur / /
rang gi rang bzhin du gnas na / /
de nas bsgom par bstan par bya / /
lha mo'i sngags dang mchod pa dang / /
lhan cig skyes bdag de nyid bshad / /
blo bzang ye shes babs pa yis / /
de yi mdo la yid ches pa / /
de la bstan gyis gus dman pa'i / /
slob ma la ni nam yang min / /
'di ni slob ma rjes su gzung ba'i cho ga'o // //
lha mo gang gis bris pa dang / /
cho ga bzhin du de yi sngags / /
bris pa de yis nus pa kun / /
kun nas gdon las bzlog pa yin / /
ye shes dbab pa'i cho ga 'dis / /
yid ches rang gis yang dag mthong / /
nyes pa thams cad 'joms byed pa / /
'di ni 'bad pas bdag gis bris / /
ye shes dbab pa'i cho ga 'bad pa yis / /
bdag gis las byas skyes pa'i dge ba gang / /
de yis myur du yang dag ye shes can / /
bde gshegs 'gro ba rnams kyis thob par shog /
ye shes dbab pa'i cho ga rdzogs so // //
