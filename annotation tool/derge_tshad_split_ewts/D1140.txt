@## / /
rgya gar skad du /
saM myag saM bud+d+hA lak+Sha Na sto traM /
bod skad du /
yang dag par rdzogs pa'i sangs rgyas kyi mtshan la bstod pa /
dkon mchog gsum la phyag 'tshal lo / /
lha dang lha min rnams kyis rgya cher mchod gyur cing / /
bcom ldan mdzes pa yid 'ong mtha' yas dang ldan pa'i / /
zas gtsang rigs rnams kyi ni rgyan gyi mchog gyur pa / /
gangs ri lta bur rgya cher mdzes la phyag 'tshal lo / /
gang zhig khu byug bung ba sngon po lta bur 'jam gnag 'khyil cing mdzes pa'i dbu / /
gser gyi ri ngos tsam pa ka dang ldong ros lta bur dpral ba dri ma med / /
gangs dngul ku mu da dang pad rtsa mu tig zla 'od las lhag mdzod spu dkar / /
gtso ma'i gser gyi kha dog lta bur 'phyang zhing rab tu mdzes pa'i snyan / /
in+d+ra nI la bung ba sprin gnag dang 'dra smin ma dri med 'jam / /
shangs kyi gzangs mtho rab mdzes smin ma rgyas pa lta bur mkhur tshos dmar / /
mchu ni bim pa gzhon bzhin 'gram pa seng ge dang 'dra kos ko'i dkyil 'khor mdzes / /
mnyam la thags bzangs tshems mnga' ut+pal rgyas pa'i 'dab ltar dkyus ring mnyen pa'i ljags / /
ngang pa khu byug ka la ping+ka lta bur zab cing yid du 'ong ba'i ngag /
lha rnga mtshog dang 'brug dang tshangs dbyangs lta bur snyan cing dri ma med pa'i gsung / /
zlum rgyas mgul ni dung 'dra yangs shing rgyas pa'i thal gang mtho / /
gser sbyangs dang 'dra dri med gser gyi ri ngos mtshungs shing phrag gong dri ma med / /
sum cu rtsa gsum glang po'i sna 'dra btso ma'i gser gyi kha dog lta bu'i phyag /
mdzes par 'khyil zhing bkra shis lcags kyu nya dang 'khor lo dag gis phyag mthil mtshan / /
bung ba'i lus dang khu byug mdog 'dra ba spu re re nas g.yas legs par 'khyil / /
gser gyi ri rtse pad+ma rA ga myu gu 'thon pas khyab pa dang 'dra ba / /
mchog gi rab mchog pad+ma rA ga lta bu dbus nas lte ba g.yas phyogs 'khyil / /
mdoms kyi sba ba sbubs nub pus mo'i lha nga'i dkyil 'khor 'bar 'bur med cing mnyam / /
gser gyi chu shing 'dzam bu na de dang ni gser gyi ta la 'dra ba'i brla / /
legs skyes rim gyis pra zhing rab mdzes seng ge ri dgas lta bur rje ngar zlum / /
ngang pa'i rgyal po dang 'dra mnyam la dra bas 'brel zhing rab tu mdzes pa'i zhabs / /
dal zhing brtan la mi g.yo seng ge dang ni glang po'i stabs 'dra mdzes par gshegs / /
ngos dmar mtshams kyi nyi ma dmar bas khyab pa lta bur 'od zer rnam par 'phro / /
gser dang nor bu chu shel lta bur mdzes shing yid du 'ong ba'i sku / /
dri med nyi ma dbang po'i gzhu 'dra bcom ldan g.yas phyogs gshegs pa'i sku / /
rdzu 'phrul rkang pa'i zhabs brtan yang dag brtson 'grus mdzes pa'i snam logs can / /
bcom ldan seng ge mchod byas lha dbang klu dang mi yi dbang pos phyag byas zhabs / /
bdud kyi bu mos zur mig blta bas gang zhig mi g.yo ting 'dzin ri ltar brtan / /
dpa' bo'i mtshon gyis mi bsnyil cod pan gyis gtugs dbang chen rnams la mgos phyag 'tshal / /
de ltar bcom ldan 'das la bdag gis mngon par bstod pa bgyis pa las / /
bdag gis dge ba gang bsags des ni 'gro kun sangs rgyas myur 'grub shog / //
yang dag par rdzogs pa'i sangs rgyas kyi mtshan la bstod pa snyan dngags mkhan chen po slob dpon ma ti tsi Tas mdzad pa rdzogs so //
