@## / /
rgya gar skad du /
ma hA ba liM bi d+hi /
bod skad du /
gtor ma chen po'i cho ga /
thams cad mkhyen pa la phyag 'tshal lo / /
gang zhig shes bya'i sgrib sogs rab spangs nas / /
me long la sogs ye shes yang dag ldan / /
gsum gyi 'khor lo don byed rab mchog gtso / /
'jam dbyangs de la 'dud cing bla ma la'ang / /
rnal 'byor rnams kyi bar chad zhi byas nas / /
mngon par don ni rab bsgrub phyir / /
sangs rgyas ye shes zhal snga'i rim 'ongs pa / /
ma lus bstan pa'i gtor ma bshad par bya / /
mchod sbyin rnams ni thams cad kyi / /
gtso bo gtor ma'i las yin te / /
rnal 'byor rnams ni de bsgrub 'dod / /
cho ga 'di la 'bad par bya / /
gang phyir gzhan don gnyer ba'am / /
dngos grub bsgrub bya'i las byed na / /
bzlas dang sbyin sreg gnyis ka bas / /
gtor ma'i las 'di mchog tu gsungs / /
de yi las ni 'di lta ste / /
bdag nyid bsgyur dang de mgron dang / /
de yi yo byad bsngo ba dang / /
gsol gdab gshegs su gsol ba'o / /
dang por bdag nyid yi dam lhar / /
sku dang mkhyen pa bya ba dbang / /
rim pas thams cad rdzogs bsgoms nas / /
zhi phyir don grub gtor ma gtang / /
'khor lo la sogs khang pa yis / /
phyogs bzhi mtshams bzhir stegs bu brgyad / /
brgya byin dbang ldan bar du gcig /
chu dang bden bral bar du gcig /
dam pa'i dri yis bcu po byug /
mdzes pa'i me tog rnams kyis brgyan / /
glu dang gar dang gdugs sogs pas / /
nus pa ji snyed kyis brgyan bya / /
de nas rang nyid rnal 'byor pas / /
dngos grub myur du mi 'thob phyir / /
'khor lor bcas pa'am yang na ni / /
khros pa'i thams cad nag por bsgyur / /
de yi ye shes sems dpa' las / /
'od zer lcags kyu nag 'phros pas / /
phyogs skyong rang rang phyogs gnas pas / /
chung ma 'khor bcas dgug par bya / /
brgya byin ser po spyan stong pa / /
rdo rje 'dzin pa sha tsir bcas / /
glang chen rab tu brtan pa la / /
chibs pa shar gyis stegs dbus / /
dgug bya de g.yon mkha' lding la / /
zhon pa'i khyab 'jug nag po ste / /
g.yas pa rtse gsum 'khor lo 'dzin / /
g.yon du dung dang nor bu 'dzin / /
de steng dgug bya shar lho yi / /
stegs steng ra zhon me lha yi / /
ral ba'i dbu rgyan dmar mdog can / /
skyabs sbyin phreng 'dzin g.yon du ni / /
dbyug pa gu n+d+he 'dzin pa dgug /
de bzhin lho yi stegs steng du / /
dgug bya ma he la zhon pa / /
gshin rje nag po brkyang bskum tshul / /
rgyan 'bar phyag na dbyug pa dang / /
sdigs mdzub 'dzin pa gnas par bya / /
lho nub stegs steng la dgug pa / /
mi ro la zhon brkyang bskum tshul / /
gcer bu mche gtsigs skra bzhin gnag /
bden bral gri dang ka pA la 'dzin / /
nub kyi stegs bu'i steng dgug pa / /
mkha' 'gro lto 'phye zhon pa yi / /
chu lha dkar po klu zhags 'dzin / /
klu mgo bdun pa zhabs klu gcig /
de bzhin nub byang steng dgug pa / /
dgo ba ser zhon rlung lha ljang / /
phyag gnyis rlung gi gos 'dzin cing / /
nam mkha'i khams su brkyang pa'o / /
byang gi stegs bu la dgug pa / /
mi zhon gnod sbyin ser po ste / /
bi dza pU ra sa bon gang / /
ne'u le btsir nas 'dzin pa'o / /
de steng byi ba la zhon pa / /
log 'dren dpon po glang chen mgo / /
dkar po la phug phreng ba dang / /
mngar bsres dbyug 'dzin dgug pa'o / /
byang shar stegs bu la dgug pa / /
glang la zhon pa'i dbang phyug dkar / /
ral can rus pa'i phreng ba can / /
kha T+wAM rnge'u chung 'dzin pa'o / /
brgya byin dbang ldan bar dgug pa / /
rta bdun shing rta la zhon pa / /
nyi ma dmar po zer bcas pa / /
phyag mtshan pad+ma dmar po 'dzin / /
de g.yon ut+pal gnas pa / /
zla ba dkar po la gnas pa / /
phreng ba 'dzin pa 'khor dang bcas / /
bkug nas de ru gnas pa'o / /
de nyid dbus su de steng dgug /
ngang pa zhon pa tshangs pa che / /
thung du zhal bzhi tshangs skud can / /
tshon po phreng ba dbyug pa 'dzin / /
klu dang cig shos gnyis par steng / /
shing rta la zhon thags zangs gnag /
dgug bya ral gri 'dzin pa'o / /
lha min tshogs dang bcas pa'o / /
de yi g.yon du de steng du / /
pad+ma la bzhugs dgug bya ba / /
sa yi lha mo ser mo yi / /
bum pa 'dzin pa bsam par bya / /
'di rnams rin chen dbu rgyan can / /
rin chen rnam pa sna tshogs kyis / /
rab tu spras pa'i rgyan gyis brgyan / /
phyogs skyong shin tu che ba rnams / /
rang 'dra ba yi tshogs bskor ba / /
rnam smin 'od dang sku mdog gis / /
mun pa thams cad sel byed pa / /
rang gi lha yis dgug byas dgod / /
de ltar rab tu bkug byas nas / /
cho ga'i rim pa 'di yis ni / /
shes bya'i sgrib mun bsal nas ni / /
de rnams rab tu sbyar bar bya / /
thugs kyi 'od zer las byung ba / /
gshin rje gshed sogs khro bo bcu / /
sku stod zhal gsum phyag drug blta / /
smad ni gsal shing gzugs gnas pa / /
g.yas pas mgul ba brtan byas nas / /
ri rab las grub tho ba yis / /
g.yon pas brdab cing gong ma rnams / /
rim pa bzhin du gdab par bya / /
oM AHbig+h+nA kri sarba duSh+TAn /
ku be ra ga Na pa tis pa'i wA ra Na kI la ya hUM phaT /
oM AHTak+ki rA dzas rba duSh+TAn /
ag+ni sa ba ri wAr Na ki la ya hUM phaT /
oM AHnI la daN+Da sarba du Sh+TAn /
nai r-i tis pa ri wA ra Na kI la ya hUM phaT /
oM mahA ba la sarba du Sh+TA na /
bA yu nas pa ri wA ra Na kI la ya hUM phaT /
oM AHa tsa la sarba du Sh+TA na /
I sha nas pa ri wA ra Na kI ya hUM phaT /
oM b+h+rUM tsakra sarba du Sh+TA na /
arka tsan+d+ra pra ti ma hA sa pa ri wA ra Na kI la ya hU~M phaT /
oM AHsum+b+ha sarba du Sh+TA na /
tsa ma ri pa ti de ba bra Nas pa ri wA ra Na kI la ya hUM phaT /
sngags de dag ni brjod byas nas / /
gdab bya 'debs byed btab pa rnams / /
sgrib pa mnyam nyid shes pa yis / /
brtsal phyir rim bzhin phur pas gdab / /
de dag lus 'di phur btab nas / /
thal ba nyid gyur brlag byas nas / /
rnam par shes pa mar me ltar / /
gnas pa sa bon gyis bkug ltar / /
zhal bzhugs byang chub sems gyur nas / /
rdo rje'i lam byung mtsho skyes nang / /
babs pa bsam pa'i gnod sems rnams / /
bsal phyir sngags 'dis byin gyis rlab / /
oM AHoM shrI he ru ka badzra sa ma ya mu dra sarba du Sh+TA na sa ma ya mu dra pra ban tsa kra e ShA ma a sha ya do ShaM a ba na ya hUM phaT /
rdo rje he ru ka yis ni / /
sngags kyis shes bya'i sgrib mun bsal / /
de nas bdud rtsi 'khyil pa yi / /
phreng ba bzlas pas nyon mongs bsal / /
na maHsa man+ta kA ya wA ka tsit+ta badzA NaM /
na mo badzra daM Sh+To ta kaT b+hai ra ba ya a si mu sa la pa ra shu pA sha ha sta ya /
oM a mri ta kuN+Da li /
kha kha khA hi khA hi /
tiSh+Tha tiSh+Tha /
ban+d+ha bad+d+hA /
ha na ha na /
da ha da ha /
gardza gardza /
bi s+pho Ta ya bi s+pho Ta ya /
sarba bi g+h+nAn pi nA ya kA nAM /
ma hA ga Na pa ti dzI bi tAn+ta ka rA ya /
sarba Sh+TaM a sha ya do Sha a pa na ya hUM phaT /
de yis sgrib mun bsal nas su / /
mtsho skyes nang gnas khu ba las / /
cho ga gsum gyis legs bsgrubs pa'i / /
sku rnams phyogs su dgod par bya / /
badzraM hUM rUM kaM muM baM yaM b+haM saM 'u maM a b+he ma maM laM /
bya ba'i sa bon rnams su gyur / /
de las / /
rdo rje 'khor lo gu n+d+he dang / /
dbyug pa gri dang klu zhags dang / /
rlung gos bi dza pU ra dang / /
pad+ma rtse gsum pad+ma dang / /
ut+pal pad+ma ral gri dang / /
pad+ma mtshan ma rnams kyi nang / /
rang rang sa bon mtshan par bsam / /
sa bon phyag mtshan de nyid las / /
brgya byin rdo rje mtshan du gyur / /
ser po zhal gsum phyag drug pa / /
rdo rje ral gri phyag g.yas la / /
'khor lo pad+ma g.yon du 'dzin / /
thugs rigs zla ba'i steng du dgod / /
khyab 'jug sgyu ma rdo rje gyur / /
nag po zhal gsum phyag drug pa / /
'khor lo ral gri phyag g.yas la / /
dung dang pad+ma g.yon du 'dzin / /
'di yang thugs rigs nyi mar dgod / /
drang srong rdo rje me ru gyur / /
dmar ser zhal gsum phyag drug pa / /
skyabs sbyin dang ni phreng ba g.yas / /
gun+d+ha dbyug pa g.yon du 'dzin / /
'di yang thugs rigs zur gsum dang / /
nyi ma'i gdan la dgod pa'o / /
gshin rje rdo rje tshe zad gyur / /
nag po skra 'greng zhal gsum pa / /
phyag drug dbyug pa ral gri dang / /
nor bu pad 'dzin brkyang bskum tshul / /
thugs rigs nyi ma'i gdan la dgod / /
bden bral rdo rje gtun du gyur / /
bung 'dra zhal gsum phyag drug pa / /
gri gug ral gri phyag g.yas pa / /
ka pA la rin chen g.yon du 'dzin / /
thugs rigs nyi ma'i gdan la dgod / /
de rnams dbu rgyan mi bskyod pas / /
cod pan la ni mtshan pa'o / /
chu lha klu yi rdo rjer gyur / /
zhal gsum dkar po klu gdong dang / /
klu yi zhabs can phyag drug pa / /
klu zhabs ral gri phyag g.yas la / /
rin chen pad+ma g.yon du 'dzin / /
gsung rigs zla ba'i gdan la dgod / /
tshe dpag med kyis dbu brgyan pa'o / /
rlung lha rdo rje rlung du gyur / /
margad ltar ljang zhal gsum pa / /
phyag drug rlung gos ral gri g.yas / /
nor bu pad+ma g.yon du 'dzin / /
las kyi rigs te zla bar dgod / /
rnga sgra yis ni dbu brgyan pa'o / /
lus ngan rdo rje 'jigs byed gyur / /
gser 'dra zhal gsum phyag drug pa / /
bi dza pU ra ral gri g.yas / /
pad+ma dung ni g.yon du 'dzin / /
gsung rigs nyi ma la dgod bya / /
log 'dren rdo rje mchu rings gyur / /
dkar po zhal gsum phyag drug pa / /
rdo rje mchu can la phug dang / /
ral gri g.yas su 'dzin pa'o / /
rin chen pad+ma g.yon du 'dzin / /
'di yang gsung rigs nyi mar dgod / /
dbang ldan rdo rje khro bor gyur / /
dkar po zhal gsum phyag drug pa / /
rtse gsum ral gri g.yas na 'dzin / /
g.yon du rin chen pad+ma 'dzin / /
gsung rigs zla ba la bkod de / /
tshe dpag med kyis gsum po brgyan / /
nyi ma rdo rje 'khyil par gyur / /
dmar po zhal gsum phyag drug pa / /
pad+ma ral gri phyag g.yas la / /
g.yon du 'khor lo rin po che / /
rin chen rigs te nyi mar dgod / /
rin chen 'byung ldan gyis brgyan pa'o / /
zla ba rdo rje 'od du gyur / /
zhal gsum phyag drug dkar po'i mdog /
ut+pal ral gri phyag g.yas la / /
rin chen pad+ma g.yon du 'dzin / /
sku yi rigs te zla bar dgod / /
tshangs pa thub pa'i rdo rjer gyur / /
ser po zhal gsum phyag drug pa / /
pad+ma ral gri phyag g.yas la / /
nor bu 'khor lo g.yon du 'dzin / /
sku rigs 'di yang zla bar dgod / /
lha min rdo rje thags bzangs gyur / /
nag po zhal gsum phyag drug pa / /
g.yas su ral gri 'khor lo 'dzin / /
g.yon du rin chen chu skyes 'dzin / /
sku yi rigs ni nyi mar dgod / /
sa gnas rdo rje sar gyur te / /
ser po zhal gsum phyag drug pa / /
pad+ma ral gri phyag g.yas la / /
g.yon du rin chen chu skyes te / /
sku rigs 'di yang zla bar dgod / /
bzhi bo rtag pas brgyan pa'o / /
sgyu ma rdo rje byin za dang / /
ma bdag sha rlon za ba dang / /
lus ngan log par 'dren pa dang / /
lha dmag zlog par byed pa rnams / /
nyi ma me yi 'od kyis 'khor / /
rten pa'i rgyab na gnas pa'o / /
lhag ma zla ba'i rgyab rten can / /
dang po rang 'od rig ma 'khyud / /
rdo rje skyil mo krung gnas pa / /
zab mo yang dag gsal ba'i sku / /
rin chen sna tshogs rgyan ldan pa / /
mtshan dang dpe byad kyis 'od gsal / /
rang rang phyogs kyi nam mkha' gang / /
rang rang dang 'dra 'khor tshogs rnams / /
zhal gsum phyag drug rig mar ldan / /
yang dag bskyed nas nyer sgrub sogs / /
yid 'ong gsang ba 'dus pa yi / /
gzhung gis byin brlabs sbyang bar bya / /
de bzhin nam mkha' mnyam pa yi / /
'gro ba ma lus sa bon gyis / /
bkug nas zhal zhugs zhu bar gyur / /
rdo rje'i lam byung mtsho skyes nang / /
ye shes rim pa lnga las byung / /
rdo rje sems dpa'i mos pa yis / /
zhu gyur pad+ma'i nang gnas pa / /
spyan sogs lha mo glu dbyangs kyis / /
bskul pas k+Shi la sogs pa yis / /
sa bon nyi shu gcig tu gyur / /
de las mtshan ma sa bon mtshan / /
sa bon phyag mtshan las byung ba'i / /
sa snying la sogs gzugs bskyed nas / /
sku mdog zhal dang phyag mtshan rnams / /
sgrub pa'i thabs gsungs grags pa rnams / /
nam mkha'i khams kun spros pas gang / /
de ltar mgron rnams kun sbyang nas / /
yo byad rnams ni sta gon gnas / /
gser dang dngul dang zangs ma'i snod / /
lcags dang nya phyis la sogs pa'i / /
snod mchog nang du khur ba dang / /
zan dang sdig med sha khrag dang / /
mdzes pa'i lha bshos nya sha dang / /
mon sran gre'u 'o ma dang / /
chu dang mar me dri me tog /
bldag rgyu btung rgyu bza' rgyu sogs / /
rgyas pa mdun du mthong bya ste / /
glu dang gar dang rol mo dang / /
gdugs dang rgyal mtshan ba dan dang / /
bla re la sogs mchod pa'i tshogs / /
de bzhin phyi rol kun bskor bkod / /
med na kham phor la sogs la / /
mon sran gre'u chu zan dang / /
gzhan ma dag kyang rnyed pa bzhin / /
cho ga bzhin du dbul bar bya / /
'khor lo snga ma bzhin du bsgrubs / /
pad+ma sa bon bcu po las / /
ba spu'i bu ga las byung ba'i / /
gzugs sogs lha mo spros pa yis / /
nam mkha'i khams kun rab bkang nas / /
mgron rnams so sor 'khyud byas te / /
de bzhin me tog la sogs pa / /
sa bon gyis bskul so sor thengs / /
mchod pa mnyam nyid bya ba'i phyir / /
sngags kyis byin gyis brlab par bya / /
oM sarba ta thA ga ta pU dza badzra swa b+hA ba At+ma ko\u0f85haM /
de nas rdo rje dril bu ni / /
gsor gsil bskor ba'i bde bas kyang / /
lha rnams thams cad dges bya'i phyir / /
chos thams cad kyis bstod par bya / /
rdo rje mi bskyod ye shes che / /
rdo rje dbyings ni mkha' chen po / /
rdo rje gsum mchog dkyil 'khor gsum / /
rdo rje sgrogs la phyag 'tshal lo / /
rnam par snang mdzad dag chen po / /
rdo rje zhi ba dga' ba che / /
rang bzhin 'od gsal mchog gi mchog /
ston pa rdo rje phyag 'tshal lo / /
rin chen rgyal po rab tu zab / /
rdo rje nam mkha' dri ma med / /
rang bzhin dag pas gos pa med / /
rdo rje sku la phyag 'tshal lo / /
rdo rje dpag med 'dod chags che / /
mi rtog nam mkha' rdo rje 'dzin / /
'dod chags pha rol phyin pa thob / /
'od gsal rdo rje phyag 'tshal lo / /
dngos grub rdo rje rdzogs sangs rgyas / /
bsam pa thams cad yongs rdzogs pa / /
rang bzhin dag pas rdo rje sems / /
rdo rje sems dpa' phyag 'tshal lo / /
de nas yaM byung gzhu 'dra dang / /
raM byung gru gsum med dkyil du / /
a byung pad+ma 'dab brgyad la / /
rdzas rnams mi 'chi lnga ru dmigs / /
de steng zla ba nyi ma la / /
bruM sogs bsams nas de'i 'od kyis / /
rigs lnga'i sangs rgyas bkug byas te / /
sa bon las ni thim gyur stobs / /
rlung gis me bus pad nang gi /
bdud rtsi khol bas gcig gyur te / /
rlangs pa hUM byung rdo rje dkar / /
lte bar hU~M bsams zhu gyur pas / /
pad nang bdud rtsi la babs te / /
zla ba shel ltar dag bsams nas / /
steng du oM bsams zhu gyur pas / /
nang du thim byas gsal byas te / /
'od zer lnga ni rab 'bar bsam / /
de nyid gsum gyi gsang sngags nyid / /
rab tu bzlas pas byin brlabs te / /
de ltar sbyang byas gtor ma rnams / /
sa bon gyis bskul pad+ma yis / /
nam mkha'i khams kun bkang byas te / /
lha rnams ji snyed phyag g.yon bteg /
thengs par byas nas so so yi / /
lce ni hUM las rdo rje yi / /
bum par hUM bsam de 'od kyis / /
lce'us chu ni 'thungs bzhin du / /
bdud rtsi 'thungs pas zad med de / /
de yi stobs kyis gnyis med kyi / /
ye shes yongs su myong bar bsam / /
de nas tshigs bcad 'di rnams kyis / /
rab tu brjod de dbul bar bya / /
oM phyogs bcu'i 'jig rten khams gnas pa / /
dus gsum las ni byung ba kun / /
mkha' dang rgya mtsho sprin gyi tshogs / /
shin tu rgya che phra rab kyi / /
rdul gyi dkyil 'khor so so yi / /
nang du gnas pa'i tshogs chen po / /
nam mkha'i dbyings dang mnyam pa yi / /
chos kyi dbyings kyi rang bzhin can / /
phyogs bcu skyong ba thams cad dang / /
sems can khams rnams ma lus pa'i / /
so so sbyor ba'i tshul gnas pa / /
de dag kyang ni 'di lta ste / /
rdo rje mtshon cha sgyu ma rdo rje dang / /
rdo rje me dang rdo rje zad dus dang / /
rdo rje gtun dang klu yi rdo rje dang / /
rdo rje rlung dang rdo rje 'jigs byed dang / /
rdo rje mchu rings rdo rje khro bo dang / /
rdo rje 'khyil pa rdo rje 'od chen dang / /
thub pa'i rdo rje rdo rje thags bzangs dang / /
sa yi rdo rje 'khor dang so sor bcas / /
sa snying phyag na rdo rje nam snying dang / /
'jig rten dbang dang sgrib sel kun du bzang / /
gzugs dang sgra dang dri yi rdo rje ma / /
ro dang reg bya chos dbyings rdo rje dang / /
spyan ma dang ni mA ma kI dang ni / /
na bza' dkar mo dam tshig sgrol ma dang / /
rnam snang mdzad dang rin chen dbang phyug dang / /
snang mtha' yas dang don yod grub pa rnams / /
mi bskyod pa yi tshogs chen thams cad la / /
bdag gis me tog dang ni spos dang ni / /
mar me dri zhim zhal zas dam pa dbul / /
rol mo la sogs dag dang ldan pa yi / /
gtor ma'i yo byad 'di ni thugs rje yis / /
bzhes shing dgongs shig bdag la rab tu dgongs / /
bdag la gser dang dngul dang 'gron bu dang / /
nor phyug tshe ring ba dang bzhon pa dang / /
na tsha med dang dam tshig bde ba kun / /
'phrog par byed pa bgegs kyi sde dpon dang / /
gdug dang shin tu gdug pa can dag dang / /
mi dang mi ma yin pa thams cad dag /
rmugs par gyis shig rab tu rmugs par gyis / /
chings shig chings shig khyed kyis yang dag chom / /
de bas nga yi 'gron bu gser dngul dang / /
nor gyi dbyig dang tshe ni ring ba dang / /
bzhon pa dang ni na tsha med la sogs / /
bde ba chen po rab tu 'phel bar mdzod / /
bdag ni byang chub snying po ma thob par / /
khyed rnams bdag gi grogs la rtag tu spyon / /
bdag gi nad rnams dag ni zhi ba dang / /
bdag la bgegs kyi gnod pa zhi bar gyis / /
kye bcom ldan 'das ni rdo rje 'dzin pa mchog /
skyon can kun gyi phyag rgyab shig pa po / /
bdag gis gtor phul bdag la zhi ba dang / /
dus 'di nas ni bsrung bar mdzad du gsol / /
de ltar 'dod bzhin gsol btab nas / /
de dag rnams kyang mthun pa ru / /
bdag la dngos grub gnang bsams nas / /
mgrin gcig tu ni legs so zhes / /
gsungs pa'i ku cos khams bkang ba'i / /
sgra kun grag par dmigs nas su / /
tshigs bcad 'di yis bshags par bya / /
'jig rten 'di na 'khod pa'i mgron rnams kun / /
phyogs skyong sems can kun dang lha yi lha / /
rang bzhin gyis grub sbyor bas sbyangs pa rnams / /
bdag ni brtson dang mi ldan bkren chen te / /
mchog gzhan ci yang bdag la ma mchis na / /
gzhan don dgongs pa'i mgon po khyed rnams kyis / /
thugs dang mi 'gal rang gi mthus bzhes shig /
bdag ni rnam g.yeng rmugs dang le lo yis / /
sems ma 'dus dang mi gsal ma bsgrubs pas / /
mgon po khyed rnams thugs dang 'gal ba gang / /
rang bzhin bdag gis chos gzigs bzod par mdzod / /
de ltar brjod pas dga' 'gyur te / /
'gal ba dag ni sos par dmigs / /
yang na a yis dang por rdzogs / /
brjod pa byin brlabs gtor ma dbul / /
de nas rdo rje dril bu dang ldan pa'i / /
bde ba'i dbyings rab brjod bya ste / /
bskor nas pad+ma'i lag bskor lnga / /
byas nas sngags 'dis gshegs su gsol / /
oM sems can don kun byas nas su / /
rang gi yul du gshegs su gsol / /
yang ni byon par mdzod cig muH / /
gshegs gsol yi ge brgya pa yis / /
las kyi skyon kun bsal bar bya / /
oM badzra satwa sa ma ya /
ma nu pA la ya /
badzra sa twa twe no pa /
tiSh+Tha dr-i D+ho me b+ha ba /
a nur k+to me b+ha ba /
su to Sh+yo me b+ha ba /
su po Sh+yo me b+ha ba /
sarba sid+d+ha m+me pra yats+tsha /
sarba karma su tsa me /
tsit+t+waM shre yaHku ru hUM ha ha ha ha ho /
b+ha ga bAn sarba ta thA ga ta /
badzra mA me muny+tsa /
badzrI b+ha ba ma hA sa ma ya satwa AH /
de ltar brjod nas gtor ma rnams / /
mngon sum dus su phyogs bcur gtor / /
gzhan ma sa phyogs gtsang sar spung / /
chu gnas sems can rnams dang ni / /
mi ni dbul ba rnams la sbyin / /
khyi dang bya rog la sogs la / /
nan tan gyis ni sbyin mi bya / /
de bzhin de yis rim pa yis / /
zhi ba la sogs ji bzhin du / /
rang 'dod phyogs su kha bltas te / /
de yis kha dog 'khor lor ldan / /
sngon bzhin phyogs bcur skyong ba rnams / /
bkug nas bsam pa'i nyon mongs bsal / /
shes bya'i sgrib pa yang bsal nas / /
de dge stong byas sa bon las / /
bsregs nas rje dpon du gyur pa / /
yi dam lha yi phyag mtshan sogs / /
spro dang bsdu ba byas nas su / /
snga ma'i rten ni gyur byas nas / /
thams cad kun mkhyen sku thob bya / /
'phro ba'i zer byung thugs dbang gis / /
phyogs bcu'i khams kun khyab par byas / /
sku dang mkhyen pa byad pa dbang / /
rgyas btab mtshan nyid shes byas nas / /
myur ba sa bon sogs tshul gyis / /
mchod byas dges byas tshim par byas / /
gtor ma sngon bzhin byin brlabs nas / /
phul te tshim byas gnyis med kyi / /
ye shes yongs su myong bar bsam / /
yid kyis rdo rje dril bzung nas / /
mi bskyod la sogs tshigs bcad kyis / /
bstod pas dgyes te lan cig gsungs / /
de nas phrin las bsgrub pa rnams / /
bsgrub bya'i don du gsol ba btab / /
'di yis gtor ma byin brlabs sngags / /
oM AHbadzra dr-ika sarba du Sh+TA na sa ma ya mu draM pra b+haM dza ka ma ma shI n+taM ku ru swA hA hUM /
de bzhin rgyas pa'i mtha' ru oM / /
pu Sh+Ti ku ru zhes bya'o / /
dbang gi mtha' ru che ge mo / /
ba shaM ku ru zhes bya'o / /
mngon spyod la ni hUM dang phaT / /
mA ra ya ni zhes bya'o / /
dgug pa'i mtha' ru dzaHzhes bya'o / /
bskrad pa la ni phaT mthar bzhag /
u ts+tsha ta ya zhes pa'o / /
de bzhin las kyi bye brag gis / /
ji ltar 'dod pa bzhin du sbyar / /
sngon du gsungs pa'i sngags rnams brjod / /
de dag rab tu dgyes bsams nas / /
rang gi gnas su gshegs su gsol / /
de ltar ma lus bstan pa yi / /
gtor ma'i cho ga mchog 'di ni / /
bla ma mchog gis legs sbyangs pa'i / /
sems dul dang ldan brtson 'grus can / /
gsang shes de nyid rig pa po / /
dkyil 'khor la sogs rtog pa'i tshogs / /
shes shing sgrub pa lhur len pa / /
de la 'di ni sbyin par bya / /
gang zhig bla ma la mi gus / /
dad med 'jungs pa rnam g.yengs pa / /
le los sems sbyong rnam spangs pa / /
blun chen de la sbyin mi bya / /
bdag gis gtor ma'i cho ga 'di byas dge ba yis / /
rnal 'byor 'di sgrub bar chad zhi zhing 'dod don grub / /
gtsug lag tshad mas rnal 'byor chen po'i lam bgrod de / /
bcu gsum dge ba rdo rje 'dzin pa'i sar 'gro shog /
slob dpon chen po bi ta pA das mdzad pa rdzogs so // //
rgya gar gyi mkhan po ka ma la gu h+ya dang /
bod kyi lo tsA ba chen po mnga' bdag lha ye shes rgyal mtshan gyis bsgyur cing zhus te gtan la phab ba //
[ ]
