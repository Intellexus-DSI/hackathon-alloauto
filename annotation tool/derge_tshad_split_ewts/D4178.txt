@## / /
rgya gar skad du /
da sha ku sha lA karma pa tha ni rde sha /
bod skad du /
mi dge ba bcu'i las kyi lam bstan pa /
'jam dpal gzhon nur gyur pa la phyag 'tshal lo / /
mi dge las kyi lam bcu ni / /
rang bzhin kha na tho bcas / /
bde ba don du gnyer ba yis / /
'bad pa yis ni spang bar bya / /
bcu po de dag gang zhe na / /
lus kyi dbye ba rnam gsum ste / /
ngag gi dbye ba rnam pa bzhi / /
yid kyi rab tu dbye ba gsum / /
mi dge bcu ru de dag 'dod / /
de rnams rab tu bshad par bya / /
de la re zhig lus kyis ni / /
srog gcod ma byin len log g.yem / /
ngag gi brdzun tshig phra ma dang / /
tshig rtsub dang ni 'khyal pa rnams / /
yid kyi log lta brnab sems gnod / /
de la srog gcod gang zhe na / /
srog dang ldan par gyur pa la / /
srog dang ldan par 'du shes la / /
gnod sems nye bar gnas pa dang / /
rim pa bzhin du byas ldan dang / /
srog ni bcad par gyur pa ste / /
yan lag lnga po de dag dang / /
ldan pa srog gcod yin par bshad / /
ma byin len pa gang zhe na / /
gzhan dag gi ni yin pa dang / /
gzhan gyis bdag gir byas pa dang / /
gzhan gyi yin par 'du shes dang / /
rku sems nye bar gnas pa dang / /
rim pa bzhin du byas ldan dang / /
gnas nas spags par gyur pa ste / /
yan lag drug po de dag dang / /
ldan pa ma byin len par bshad / /
de la log g.yem gang zhe na / /
log par g.yem pa rnam bzhi ste / /
yul min pa dang dus min dang / /
yan lag min dang bgrod min pa'o / /
de la'ang yul min bya ba ni / /
dam chos mchod rten sku gzugs dang / /
byang chub sems dpa'i bzhugs gnas stsogs / /
mkhan po dang ni slob dpon dang / /
pha ma drung na gnas pa ni / /
yul min de ru mi bya'o / /
de la dus min bya ba ni / /
zla mtshan 'dzag dang sbrum ma dang / /
bu chung dang bcas mi myos dang / /
sdug bsngal yid mi bde sogs dang / /
yan lag brgyad gnas dus min yin / /
yan lag min pa gang zhe na / /
kha dang bshang lam byis pa dang / /
brlab bsdams lag pas bskyod pa yin / /
bgrod par bya min zhes bya ni / /
gzhan bzung chos kyi rgyal mtshan ldan / /
rigs kyis bsrungs dang rgyal mor gnas / /
gzhan gyis blangs dang smad 'tshong dang / /
nye du dag dang 'brel ba ni / /
de dag bgrod bya min pa yin / /
rnam pa de dag rnams la ni / /
rang gi chung ma bsten pa yang / /
'dod log spyod par 'gyur ba yin / /
brdzun du smra ba gang zhe na / /
dngos po gnas par gyur pa dang / /
'du shes gzhan du bsgyur ba dang / /
brdzun du smra bar gyur pa dang / /
rim pa bzhin du byas ldan dang / /
yan lag lnga po de dag dang / /
ldan pa brdzun du smra bar 'gyur / /
de la phra ma gang zhe na / /
gzhan dag dbye phyir phra ma yin / /
de la tshig rtsub gang zhe na / /
gzhan gyi gnad bsnun byed pa ni / /
yid du mi 'ong tshig smras yin / /
de la 'khyal ba gang zhe na / /
'dod pas nye bar blang ba dang / /
chags pa yid ni nyer bskyed nas / /
'brel med smra ba 'khyal pa yin / /
de la brnab sems gang zhe na / /
gzhan gyi nor dang longs spyod la / /
mchog tu mngon par chags pa yin / /
gnod sems zhes bya gang zhe na / /
sems can rnams la sdang ba yis / /
rdeg dang 'ching dang gnod pa ste / /
de dag sems can la byed pa'o / /
log lta zhes bya gang zhe na / /
sbyin med mchod sbyin yod min dang / /
'jig rten pha rol yod min dang / /
dge sbyong bram ze lha rnams med / /
rdzogs sangs rgyas dang dgra bcom dang / /
rang sangs rgyas dang legs spyod dang / /
nyes par spyod pa yod min zhes / /
bya ba log par lta ba yin / /
'phags pa dran pa nyer gzhag dang / /
theg pa chen po'i mdo rnams las / /
bcom ldan 'das kyis rgyas gsungs pa / /
'di ni mdo ru bsdus pa yin / /
mi dge las kyi lam bcu ni / /
dmyal ba chen po'i rgyu ru bshad / /
dge bcu las kyi lam bsten pas / /
dmyal la sogs par ltung ma yin / /
sems can rnams la phan pa'i phyir / /
skye zhing skye ba rnams su ni / /
gang zhig skye ba las rgyal ba'i / /
byang chub rang bzhin des 'grub shog /
mi dge bcu'i las kyi lam bstan pa zhes bya ba /
slob dpon rta dbyangs kyis mdzad pa rdzogs so // //
rgya gar gyi mkhan po a dzi ta shrI b+ha dra dang /
zhu chen gyi lo tsA ba dge slong shAkya 'od kyis bsgyur ba'o //
[ ]
