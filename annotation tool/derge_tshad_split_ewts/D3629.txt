@## / /
rgya gar skad du /
kr-iSh+Na ya mA ri sA d+ha naM /
bod skad du /
gshin rje gshed nag po'i sgrub thabs /
bcom ldan 'das gshin rje'i dgra la phyag 'tshal lo / /
gang gis brtse ba'i dbang gis dman dang mchog rnams kyang / /
stobs kyis gdul bya'i skye rnams drag por ston mdzad cing / /
phan pa sna tshogs sgrub mdzad sgyu ma'i gar gyi skur / /
gshin rje mthar byed de la bdag ni phyag 'tshal lo / /
dang por bsgrub bcas mchog tu bde ster stan la 'dug /
bsam gtan khang pa dri bzangs kyis byugs yid mngon dga' / /
bsam gtan ting 'dzin yid kyis snying gar aM yig las / /
dmar po'i rnam par rab byung gtum po smig rgyu'i gzugs / /
de yi steng gnas 'od zer dang bcas kha dog mthing / /
hUM yig 'od zer brgya 'gyed gshin rje gshed la sogs / /
yang dag mchod bya yid kyis rnam 'phrul me tog spos / /
mar me la sogs rnam mang gis mchod gus phyag 'tshal / /
sngon du byas pa'i sdig rnams bshags pa la sogs bya / /
'gro rnams ma lus stong nyid mngon bya de nas kyang / /
oM shU n+ya tA la sogs sngags mchog tshig tu bya / /
bdag nyid rang gi ngo bo gus pas yongs bsgoms pa / /
aM yig dmar po las byung nyi ma la gnas mthing / /
hUM yig gzugs la rdo rjes mtshan pa'i dbyug pa mthing / /
dbyug pa la gnas hUM yig rab 'phro dra ba can / /
rgyal ba ma lus bskul zhing gdan drangs rab tu gzhug /
de nyid blta zhing ma lus yongs bsngo phyi nas ni / /
bdag nyid myur du gshin rje mthar byed rnam bsgom bya / /
sku mdog mthing nag zhal gcig phyag gnyis khro bcas pa / /
phyag g.yas na ni rdo rjes mtshan pa'i dbyug mthing bsnams / /
phyag g.yon thugs kar sdigs mdzub zhags pa dang bcas pa / /
zhal gyi pad+ma smin ma sma ra dmar ser 'bar / /
stag gi pags pa'i na bza' gsang phyogs yang dag ldan / /
zhal nas ljags ni ltos 'gro bzhin du rnam par bskyod / /
sna tshogs chu skyes 'dab bcas steng du nyi ma la / /
yang dag bzhugs shing drag po ma he la zhon sgrogs / /
zhal ni mche gtsigs mi'u thung lto ba rab tu 'phyang / /
spyan ni gnyis pa nyi ma'i dkyil 'khor dang mtshungs pa / /
klu brgyad khros pa'i rgyan gyis brgyan cing thod pa yi / /
phreng ba dkar po mnyam gshibs bcings shing zhal 'phro ba / /
mi mgo rlon pa'i do shal mgul du rab bcings shing / /
aSh+Ta ha yi gad rgyangs bdud kyi dpung las rgyal / /
phyi nas bcom ldan 'das kyi thugs kar nyi ma la / /
rab zhugs hUM yig dang ldan dbyug pa sngon po bsam / /
der gnas hUM yig 'od kyis khams gsum snang byas shing / /
der zhugs yun mi ring bar slar yang nang du bya / /
rim pa 'dis ni spro bsdu ji ltar 'dod par bya / /
slar yang dam tshig sngon ma bzhin du kun byas te / /
thun mtshams bzhi ru 'di ni ma lus bsgom bya zhing / /
ngal bar gyur na ji bzhin bsgrubs la sngags bzlas bya / /
bcom ldan gshin rje mthar byed sgrub thabs bsdus byas pa'i / /
byams pa dpal bdag dpag med bsod nams gang 'di yis / /
'gro ba ma lus bcom ldan gshin rje mthar byed gyur / /
bdag kyang myur du 'dir ni gshin rje mthar byed shog /
de la sngags kyi rgyal po 'di'o / /
oM hrIHSh+T+rIH bi kr-i tA na na hUM hUM phaT phaT swA hA /
gshin rje gshed nag po'i sgrub thabs rdzogs so //
[ ]
