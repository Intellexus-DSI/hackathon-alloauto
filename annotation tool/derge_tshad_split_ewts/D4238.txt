@## / /
rgya gar skad du /
san+ta nan+ta na sid+d+hi TI kA /
bod skad du /
rgyud gzhan grub pa'i 'grel bshad /
dpal 'jam pa'i dbyangs la phyag 'tshal lo / /
'gro ba'i bla ma gang zhig gis / /
'di kun sems tsam du gsungs pa / /
de la rab tu phyag 'tshal nas / /
rgyud gzhan grub pa dbye bar bya / /
rang lus blo sngon zhes bya ba la sogs pa'i tshigs su bcad pa 'dis ni rab tu byed pa 'di'i 'grel pa dang /
brjod par bya ba dang /
dgos pa rnams bstan te /
de la rgyud gzhan yod pa nyid ni brjod par bya ba yin no / /
rgyud gzhan yod pa nyid du grub pa ni dgos pa yin no / /
dgos pa de yang rab tu byed pa 'dis sgrub pas 'di ni rab tu byed pa dang lhan cig thabs dang thabs kyis bsgrub par bye ba'i mtshan nyid kyis 'brel pa yin no / /
rgyu dang 'bras bur 'brel pa la sogs pa 'di kho na'i khongs su 'dus pas logs shig tu ma brjod do / /
phyi'i don du smra ba rnams rnam par shes pa tsam nyid kyi ltar na rgyud gzhan yod pa nyid du mi 'thad do zhes rgol lo zhes grag ste /
'di ltar de dag ni 'di skad ces zer ro / /
gang gi ltar na sems tsam yod kyi phyi'i don med pa de'i ltar na srog chags gzhan rtogs par bya ba la /
mngon sum gyi tshad ma ni med de /
shes pa thams cad rang gi cha tsam la dmigs pa'i phyir ram yang dag par na dmigs pa med pa'i phyir ro / /
lus dang ngag gi las med pa'i phyir rjes su dpag pa yang med de /
'di ltar lus dang ngag gi rnam par rig byed dag gi srog chags gzhan rjes su dpag par bya ba yin na /
rnam par shes pa tsam nyid kyi phyogs la ni lus dang ngag gi las rnam par rig byed dag med do / /
lung yang gzugs kyi phung po'i nang du 'dus pa'i phyir de spangs na mi srid pa kho na yin no / /
'di ltar lung ni sgra'i bdag nyid dam yig 'bru'i ngo bo nyid gcig yin par 'gyur grang na /
'di gnyi ga yang khyed kyi phyogs la med do / /
lung yang gzugs ni yul de lta bu la tshad ma nyid yin par yang mi 'dod de /
'di ltar 'di'i yul ni tshad ma gnyis kyi yul las 'das pa yin par 'dod do / /
de lta bas na lung gi sgo nas kyang srog chags gzhan la rtogs par nus pa ma yin no zhe na /
phyi'i don du smra ba de ltar log par rtogs pa la 'di skad ces brjod par bya'o / /
kho bo cag kyang mngon sum gyis srog chags gzhan rtogs par mi 'dod pa kho na ste /
tshu rol mthong ba rnams kyis ni mngon sum gyi srog chags gzhan shes par mi 'gyur ro / /
lung yang yig 'bru'i ngo bo nyid ma yin no / /
'on kyang ston pa po'i dbang gis ngag dang tshig dang yi ge khyad par can du snang ba'i shes pa skye ba gang yin pa yin no / /
de ni rtogs par byed pa'i rgyud la yod pa yin yang nye bar gdags pa'i sgo nas de bzhin gshegs pa'i 'am ser skya'i 'am /
gzegs zan pa'i tshig ces byed pa po'i yin par tha snyad 'dogs so / /
'di ltar sangs rgyas pa thams cad ni rjod par byed pa'i sgra'i spyi'i rnam pa can gyi shes pa yin par 'dod kyi sgra'i khyad par ni yod kyang ma yin te /
de ni sngon ma mthong ba'i phyir zhes bya ba la sogs pa'i gtan tshigs kyi khyad par rnam par rjod par byed pa nyid yin pa bgag pa'i phyir ro / /
kho bo cag kyang lung gi srog chags gzhan rtogs par ni khas mi len gyi 'on kyang rjes su dpag pas yin no / /
rjes su dpag pa de yang ji ltar lus dang ngag gi las med kyang 'jug pa de bstan pa'i phyir rang lus blo sngon 'gro ba'i zhes bya ba la sogs pa smos te /
'di ni re zhig bsdus pa'i don yin no / /
yan lag gi don ni brjod par bya ste /
blo zhes bya ba ni shes pa'o / /
de yang 'dir 'gro ba dang 'ong ba dang kun du smra bar 'dod pa'i ngo bo yin par yongs su gzung ste /
de ni bya ba'i rgyu yin pa'i phyir ro / /
bya ba gang la de sngon du 'gro ba yod pa de ni blo sngon du 'gro ba yin no / /
sngon zhes bya ba'i sgra ni 'dir rgyu yin par ston te /
rgyu ni snga na yod pa yin pa'i phyir ro / /
gal te phyi rol gyi don du smra ba rang gi rgyud la blo sngon du 'gro ba'i bya ba de dag mngon sum dang rjes su dpag pa dag gis dmigs nas phyis gzhan gyi rgyud la 'dzin pa'i phyir brjod par 'dod pa'i ngo bo'i rnam par shes pa'i blo shes par 'gyur ro zhe na /
de'i tshe tshul 'di ni sems tsam la yang mtshungs so / /
bya ba zhes bya ba ni 'dir nye bar mtshon pa tsam du zad do / /
kha gdangs pa dang /
khrag la sogs pa yang sems gzhan rtogs par byed pa yin pa'i phyir ro / /
gal te zhes bya ba smos pas ni 'chad par 'gyur ba'i tshul gyis ni pha rol po phyogs la rjes su dpag pa med par ston to / /
rjes su dpag pa khas blangs nas mtshungs par 'gyur ba bstan pa'i phyir /
gal te bdag nyid la zhes bya ba la sogs pa smos te /
sems kyi g.yo ba ni sems kyi g.yo ba'o / /
'dir g.yo ba zhes bya ba'i sgra ni byed pa la bya'o / /
bya ba dang brjod pa zhes bya ba'i sgra dag ni lus dang ngag gi rnam par rig byed la bya'o / /
des na don ni 'di yin par 'gyur te /
gal te bdag nyid la bya ba dang brjod pa 'gro bar 'dod pa dang smra bar 'dod pa sngon du 'gro ba can dag mthong ba'i phyir gzhan gyi rgyud la yang bya ba dang brjod pa de dag dmigs nas sems kyi g.yo ba rjes su dpog par byed na /
tshul de ni sems tsam du smra ba la yang 'dra ste /
de bas na de yang gzhan gyi sems rjes su dpog par byed par 'gyur ro / /
'dir g.yo ba zhes bya ba khyad par med par bshad mod kyi 'on kyang gang du sems g.yo ba zhes bya ba'i skabs dang sbyar ba yin te /
de'i phyir skabs kyi dbang gis spyi'i sgra yang khyad par la 'jug par 'gyur ro / /
de la 'di snyam du phyi'i don du smra ba ni gzhan gyi sems kyi mtshan mar bya ba la lus dang ngag gi las dag rtags nyid yin par khas len par byed kyi /
shes bya nang gi yin par smra ba la ni de dag med na ji ltar mtshungs snyam du sems na /
de'i phyir /
de yang shes pa gzhan gyi zhas bya ba la sogs pa smos te /
shes bya nang gi yin par smra ba yang /
gzhan gyi sems kyi g.yo ba'i khyad par med par lus dang ngag gi rnam par rig byed kyi rnam pa can gyis shes pa lus dang ngag gi rnam par rig byed du snang ba dag yod par ni mi 'dod do / /
bdag gi shes pa las gzhan pa'i shes pa gang yin pa de ni shes pa gzhan yin no / /
de dang mtshungs pa dang ldan pa'i g.yo ba ni shes pa gzhan gyis g.yo ba ste de'i khyad par la de skad ces bya'o / /
khyad par zhes smos pas ni byed par 'dod pa dang smra bar 'dod pa yongs su bsdu'o / /
phyi rol gyi don du smra ba'i gzhung lugs kyi dogs pa bsu ba'i phyir /
gal te gzhan gyi shes pa'i byed pa zhes bya ba la sogs pa smos te /
khyed kyis nam yang bya ba dang tshig gi rnam pa can gyi shes pa gzhan gyi shes pa sngon du 'gro ba can dag mi dmigs so / /
de'i phyir khyed ji ltar rjes su dpog par byed ces bya ba ni phyogs snga ma'i dogs pa yin no / /
shes bya nang gi yin par smra bas 'dra ba'i phyir ma yin no zhes bya ba smos te 'di ni nyes pa med de /
'di ltar klan ka 'di ni khyed la yang mtshungs so / /
mtshungs pa de nyid bstan pa'i phyir /
pha rol pos kyang zhes bya ba la sogs pa smos te /
phyi'i don du smra bas kyang gzhan gyi sems kyi g.yo ba sngon du 'gro ba can gyi bya ba dang brjod pa de dag nam yang ma mthong ngo / /
de'i phyir des kyang gzhan gyi sems rtogs par mi 'gyur ro / /
glan ka 'di ni shin tu rnar mi 'ong pa yin te /
bsgrub par bya ba la ni 'brel pa grags pa btsal bar bya ba ma yin mod kyi /
'on kyang nyes pa mtshungs pa kho nas pha rol po choms par 'gyur bas nyes pa gzhan mi brjod do / /
'dir phyi'i don du smra ba gzhan gyi sems rjes su dpog pa'i thabs yod do snyam du sems pa'i dogs pa bsu bar gal te bdag nyid kyi sems gzhan la yod pa dag gi zhes bya ba la sogs pa smos te /
gang gi phyir bdag nyid kyi sems rgyud gzhan pa yod pa'i bya ba dang brjod pa dag gi rgyu nyid yin par mi rung ba de'i phyir gzhan gyi sems rjes su dpag par byed do zhes bya ba'i phyogs snga ma'i dogs pa yin no / /
grub pa'i mtha' smra bas ji ltar mi rung zhes bya ba la sogs pa smos te /
ci ste bdag nyid kyi sems gzhan la yod pa bdag gi rgyu mtshan nyid du mi rung ba brjod par bya dgos so / /
pha rol pos mi rung bar bstan pa'i phyir rang gi kun nas slong bar byed pa'i sems so sor yang dag par myong ba med pa'i phyir zhes bya ba smos te /
gzhan gyi rgyud la yod pa bya ba dang brjod pa dag la brtag pa gnyis bya ste /
bdag nyid kyi sems kyi rgyu mtshan can dag gcig pa'am /
gzhan gyi sems kyi rgyu mtshan can dag gcig yin par 'gyur grang na /
re zhig bdag nyid kyi sems kyi rgyu mtshan can dag ni ma yin te /
'di ltar de dag kun nas slong bar byed pa'i sems rang gi rgyud la yang dag par myong ba med do / /
gtan tshigs bsdu ba bdag nyid kyi sems kyi rten can yang zhes bya ba la sogs pa smos te /
nga 'gro'o nga smra'o zhes bya ba lus dang ngag gi las bdag nyid kyi sems kyi rgyu mtshan can gang dag yin pa de dag ni rang gi rgyud la dmigs so / /
'di la brten pa bdag nyid kyi sems yod pas na zhes bya bar tshig rnam par sbyar te /
rten can zhes bya ba'i sgra ni 'dir rgyu mtshan la bya'o / /
bdag nyid kyi sems kyi rgyu mtshan can rang gi rgyud la mthong yang des na cir 'gyur zhe na /
de'i phyir de dag kyang zhes bya ba la sogs pa smos te /
gal te gzhan la yod pa'i bya ba dang brjod pa dag kyang bdag nyid kyi sems kyi rten can yin par 'gyur na ni de'i tshe de dag kyang bdag nyid la mthong bar 'gyur ro / /
'o na de dag ji ltar mthong zhe na /
de lta ma yin par zhes bya ba la sogs pa smos te /
'di 'gro'o 'di smra'o zhes bya ba de lta bur yul rnam par chad pa dag tu mthong ngo / /
bdag nyid kyi sems kyi rgyu mtshan can nyid med na shugs kyis sems gzhan grub pa yin no zhes bya ba ni phyogs snga ma'i dogs pa yin no / /
grub pa'i mtha' smra bas gzhan la yang zhes bya ba la sogs pa smos te /
shes bya nang gi yin par smra ba la yang rang gi rgyud la bya ba dang /
brjod par snang ba'i shes pa yul rnam par chad par snang ba dag kun nas slong bar byed pa'i sems so so yang dag par myong ba med do / /
gtan tshigs bsdu ba yang 'dra bar bstan pa'i phyir rnam par rig byed du snang ba'i shes pa rang gi sems kyi g.yo ba'i rgyu mtshan can dag kyang zhes bya ba la sogs pa smos te /
bya ba dang tshig tu snang ba'i shes pa rang gi sems kyi g.yo ba'i rgyu mtshan can gang dag yin pa de dag kyang kha nang du bltas pa'i snang ba ste /
nga 'gro'o nga smra'o zhes bya bar bdag nyid dang 'brel pa'i rnam par rig byed du snang bar rtogs pa yin no / /
gzhan gyi rgyud la yod pa dag ni 'di 'gro'o / /
'di smra'o zhes bya bar kha phyir bltas par snang bar rtogs pa yin no / /
de lta bas na rgyu mtshan gzhan la skye'o zhes bya bar grub pa yin no / /
rang gi sems kyi g.yo ba ni rang gi sems kyi g.yo ba ste gang la rgyu mtshan de yod pa zhes bya bar tshig rnam par sbyar ro / /
phyi'i don du smra bas kha phyir bltas pa'i shes pa dag gi rgyu g.yo ba nyid yin pa the tshom za ba'i phyir kha phyir bltas pa'i snang ba dag rgyu mtshan med par zhes bya ba la sogs pa smos te /
kha phyir bltas pa'i snang ba'i shes pa gang yin pa de dag rgyu mtshan med par ci ste mi 'dod de /
g.yo ba'i rgyu mtshan can dag ma yin du zad mod ces bya ba'i tha tshig go / /
kha phyir bltas pa zhes bya ba'i sgra ni dmigs pa rnam par chad pa la bya'o / /
gang dag la kha phyir bltas par snang ba'i ngang tshul yod pa de dag ni kha phyir bltas pa'i snang ba dag go / /
'di dag la rgyu mtshan med pas na rgyu mtshan med pa ste /
rgyu mtshan tsam bkag par grag mod kyi /
'on kyang skabs kyi dbang gis na g.yo ba tsam bkag pa yin par blta bar bya'o / /
grub pa'i mtha' smra bas rgyu mtshan med pa nyid yin na zhes bya ba la sogs pa smos te /
gal te bya ba dang tshig gi rnam pa can gyi shes pa rnam par chad par snang ba dag g.yo ba med par yang yod par 'gyur na ni /
de'i tshe kha nang du bltas pa dag kyang g.yo ba'i rgyu mtshan can nyid yin par mi 'gyur ro / /
'di ltar gal te 'ga' zhig g.yo ba med par bya ba dang tshig gi rnam par 'gyur ba de'i tshe khyad par med pas bya ba dang tshig gi rnam pa can gyi shes pa thams cad kyang g.yo ba med par 'byung bar 'gyur ro snyam du bsams pa yin no / /
de la 'di snyam du rnam par chad pa dang rnam par ma chad pas byas pa'i khyad par yod pa kho na ste /
de bas na rnam par chad par snang ba dag ni rgyu mtshan med pa nyid yin la /
cig shos ni rgyu mtshan dang bcas pa nyid du 'gyur ro snyam du sems na /
de'i phyir rnam par chad pa dang rnam par ma chad par snang ba zhes bya ba la sogs pa smos te /
rnam par chad par snang ba ni rnam par chad par snang ba'o / /
des byas pa'i khyad par bye brag gi mtshan nyid de ni gang gis na /
kha phyir bltas par snang ba dag ni g.yo ba'i rgyu mtshan can ma yin par 'gyur la /
gzhan dag ni g.yo ba'i mtshan nyid can yin par 'gyur ba /
shes pa dag ni rgyu mtshan g.yo ba tha dad pa nyid du byed pa ni ma yin no / /
rnam par byed pa ni 'dir rnam par phye ste 'jog pa'am 'gog pa yin no / /
rgyu mtshan tha dad pa nyid med na nyes pa ci yod ce na /
des na rnam par ma chad par zhes bya ba la sogs pa smos te /
'di la gang gis na shes pa tha dad par 'gyur ba bya ba dang tshig tu snang ba nyid la khyad par ci yang med do / /
de bas na khyad par med pa'i phyir yang na ni gnyi ga yang g.yo ba'i rgyu mtshan can nyid du mi 'gyur ro / /
yang na ni gnyi ga yang g.yo ba'i rgyu mtshan can yod pa yin no / /
de ltar shes pa gnyis mtshungs par bsgrubs nas mjug bsdu ba'i phyir /
de bas na snang ba'i khyad par rnam par ma chad pa'i khyad par can zhes bya ba la sogs pa smos te /
gang gi phyir de ltar shes pa gnyis mtshungs pa nyid yin pa de'i phyir bya ba dang tshig tu snang ba rnam par ma chad pa'i khyad par can gang yin pa de 'ba' zhig g.yo ba'i rgyu mtshan can yin pa de ni ma yin no / /
'o na ji lta zhe na /
rnam par chad par snang ba la yang bya ba'i khyad par du snang ba tsam g.yo ba'i rgyu mtshan yin no / /
'di la rnam par chad pa'i khyad par yod pas zhes bya bar tshig rnam par sbyar ro / /
bya ba'i khyad par zhes smos pas ni bya ba dang brjod pa dag ston par byed pa yin no / /
kho na zhes bya ba'i sgra ni tsam gyi don yin par blta bar bya'o / /
de bas na 'dir bsdus pa'i don ni rnam par chad pa dang ma chad pa'i khyad par la mi ltos par spyir bya ba dang brjod par snang ba tsam g.yo ba'i rgyu mtshan can yin te /
'di ltar la la ni rnam par chad par snang yang g.yo ba sngon du 'gro ba mthong la /
la la ni rnam par 'chad par snang yang bdag nyid kyi g.yo ba sngon du 'gro ba can du ma mthong ngo zhes bya ba yin no / /
'khrul ba'i gtan tshigs de nyid thabs kyis rab tu bstan pa'i phyir /
mda' dang rdo 'phangs pa zhes bya ba la sogs pa smos te /
mda' rnams dang rdo rnams ni mda' rdo dang /
mda' dang rdo'o / /
de dag ni mda' dang rdo yang yin la /
'phangs pa yang yin pas zhes bya bas tshig rnam par sbyar ro / /
mda' dang rdo 'phangs pa rnams dang / /
sgyogs dang sprul pa dang gzhan gyis rab tu bskyod pa zhes tshig rnam par sbyar ro / /
sogs pa smos pas ni sgyu ma la sogs bsdu'o / /
de dag gi bya ba'i khyad par ni ci rigs par yul gzhan du 'gro ba la sogs pa'i mtshan nyid yin te /
de la rdo dang sgyogs dag gi bya ba'i khyad par ni yul gzhan du 'gro ba'i mtshan nyid yin no / /
sprul pa'i bya ba'i khyad par ni bya ba brjod pa'i mtshan nyid yin no / /
gzhan gyis rab tu bskyod pa'i bya ba'i khyad par ni g.yo ba'i mtshan nyid yin no / /
shes pa gang dag la mda' 'phangs pa la sogs pa'i bya ba'i khyad par de dag tu snang ba yod pa de dag la de skad ces bya'o / /
'di dag gi bya ba'i khyad par rnam par chad par snang mod kyi 'on kyang g.yo ba sngon du 'gro ba can yang yin no / /
de ltar rnam par chad par snang ba g.yo ba sngon du 'gro ba ma yin pa nyid kyis ma khyab po zhes bya bas bstan pa yin no / /
rnam par ma chad par snang ba la yang 'khrul par bstan pa'i phyir /
gzhan gyis byas pa'i g.yo ba la sogs pa rnam par ma chad pa yin pa yang zhes bya ba la sogs pa smos te /
gzhan gyis byas pa'i g.yo ba zhes bya bar tshig bsdu'o / /
sogs pa smos pas ni 'khor ba la sogs pa bsdu ste /
gzhan gyis byas pa'i g.yo ba la sogs pa rnam par ma chad par snang ba dag kyang bdag nyid kyi g.yo ba sngon du 'gro ba can nyid yin par ma mthong ngo / /
'di skad du 'di dag ni rang gi lus dang 'brel pa yin mod kyi /
'on kyang bdag nyid kyi g.yo ba sngon du 'gro ba can yang ma yin no zhes bshad pa yin no / /
de ltar gnyi ga la yang 'khrul pa yod par bsgrubs nas mjug bsdu ba'i phyir /
de lta bas na 'dir bya ba'i khyad par tsam gyis zhes bya ba la sogs pa smos te /
gang gi phyir de ltar gnyi ga la 'khrul pa yod par bsgrubs pa de'i phyir bya ba tshig tu snang ba tsam las gzhan gyi sems rjes su dpag par nus kyi rnam par chad pa dang /
rnam par ma chad par snang ba tsam las ni ma yin no / /
bya ba'i khyad par zhes bya ba'i sgras ni lus dang ngag gi rnam par rig byed du snang ba ston par byed do / /
tsam zhes bya ba'i sgras ni rnam par chad pa dang rnam par ma chad pa'i khyad par sel bar byed do / /
de la 'di snyam du mda' 'phangs pa la sogs pa'i bya ba'i khyad par du snang ba rnams ni rnam par chad par snang ba nyid yin yang g.yo ba sngon du 'gro ba can nyid yin la /
de las gzhan pa'i rnam par chad par snang ba rnams ni ma yin par 'gyur ro snyam du sems na /
de'i phyir de la 'ga' zhig de sngon du 'gro ba nyid ma yin na zhes bya ba la sogs pa smos te /
gal te rnam par chad pa dang /
rnam par ma chad pa'i shes pa dag las gang yang rung ba zhig g.yo ba'i rgyu can nyid yin par mi 'dod na /
de'i tshe 'ga' yang g.yo ba sngon du 'gro ba can nyid yin par mi 'gyur ro / /
ci'i phyir zhe na /
khyad par med pa'i phyir ro zhes bya ba smos so / /
'di ni go bar zad do / /
mjug bsdu ba'i phyir /
de lta bas na bya ba'i khyad par gyi spyi ni zhes bya ba la sogs pa smos te /
gang gi phyir 'ga' zhig de sngon du 'gro ba ma yin pa nyid yin na /
thams cad de sngon du 'gro ba ma yin pa nyid du thal bar 'gyur ba de'i phyir bya ba'i khyad par bor te /
bya ba'i khyad par gyi spyis g.yo ba'i khyad par gyi spyi rjes su dpag par bya ba yin no / /
bya ba'i khyad par zhes bya ba smos pa ni bya ba dang brjod pa dag ston par byed do / /
spyi zhes bya ba'i sgras ni kha nang dang phyir bltas pas byas pa'i khyad par yongs su spong bar byed do / /
g.yo ba'i khyad par zhes bya ba smos pas ni /
smra bar 'dod pa nyid yongs su gzung ngo / /
spyi zhes bya ba smos pas na 'dod chags dang zhe sdang dang gti mug la sogs pa'i khyad par yongs su spong bar byed de /
'di ltar 'dod chags nas smra'o zhes bya ba'am /
sdang ba'am /
rmongs te smra'o zhes bya bar rjes su dpag par nus pa ni ma yin no / /
de lta bas na 'dir bsdus pa'i don ni bya ba dang brjod pa tsam las g.yo ba tsam rjes su dpag par bya ba yin gyi /
rtags ni khyad par la 'khrul pa'i phyir g.yo ba'i khyad par ni ma yin no zhes bya ba 'di yin no / /
phyi'i don du smra ba dang mtshungs pa nyid du bstan pa'i phyir /
de la ji ltar bya ba dmigs la zhes bya ba la sogs pa smos te /
gal te phyi'i don du smra ba bya ba dmigs la /
bdag nyid la g.yo ba mi dmigs pas shugs kyis gzhan la g.yo ba rjes su dpog par byed na /
de dang 'dra bar shes bya nang gi yin par smra ba la yang bya bar snang ba dmigs la bdag nyid la bya ba mi dmigs pas shugs kyis gzhan la g.yo ba rjes su dpog par byed do / /
gang du phyi'i don du smra bas rnam par chad par snang ba rgyu mtshan med pa can nyid yin par glengs pa de la yang mtshungs par bstan pa'i phyir 'di mtshungs so zhes bya ba la sogs pa smos te /
phyi'i don du smra ba yang srog chags gzhan dang 'brel par snang ba'i bya ba dang brjod pa dag rgyu mtshan med pa can du ci ste mi 'dod de /
phyi'i don du smra ba rgyu mtshan med pa dag tu khas mi len pas /
gdon mi za bar khas blang dgos par bstan pa'i phyir /
des na gdon mi za bar zhes bya ba smos te /
phyi'i don du smra ba de skad du rgol zhing rtogs pas gdon mi za bar bya ba dang brjod pa de gnyis ni g.yo bas bskyed par bya ba'i ngo bo nyid yin pa'i phyir g.yo ba med na de gnyis mi 'byung ngo zhes bya ba'i 'thad pa 'di brjod dgos so / /
gal te rigs pa 'di khas blangs su zin kyang des na ji ltar 'gyur zhe na /
pha rol po yang der snang ba dag la de dang 'dra bar zhes bya ba la sogs pa smos te /
shes bya nang gi yin par smra ba yang rnam par chad par snang ba'i shes pa dag la de dang 'dra bar g.yo bas bskyed par bya ba'i ngo bo nyid yin pa'i phyir de med na mi 'byung ngo zhes smra bar 'gyur ro / /
de lta bas na phyi rol gyi don du smra ba dang shes bya nang gi yin par smra ba 'di dag ni phan tshun khyad par yod par mi 'gyur ro / /
'di skad du ji ltar phyi'i don du smra ba gzhan dang 'brel pa'i bya ba dang /
brjod pa dag g.yo bas bskyed par bya ba'i ngo bo nyid yin pa'i phyir de med na mi 'byung bar smra ba de bzhin shes bya nang gi yin par smra ba yang kha phyir bltas par snang ba'i shes pa dag ni g.yo bas bskyed par bya ba yin pa de /
de med na mi 'byung ngo zhes smras te /
de lta bas na 'di gnyis la phan tshun khyad par ci yang med do zhes bshad pa yin no / /
phyi'i don du smra ba'i dogs pa bsu bar /
gal te der snang ba dag ces bya ba la sogs pa smos te /
rnal 'byor spyod pa bya ba dang /
brjod par snang ba'i shes pa dag g.yo ba'i rgyu can nyid du smra ba'i rmi lam gyi gnas skabs na yang de gnyis g.yo ba'i rgyu mtshan can nyid yin par ci ste mi smra zhes bya ba phyogs snga ma'i dogs pa yin no / /
grub pa'i mtha' smra bas / /
thams cad mtshungs te zhes bya ba la sogs pa smos te /
gong ma 'ba' zhig mtshungs pa ni ma yin no / /
'o na ci zhe na /
'di yang gong ma dang bcas te thams cad du mtshungs so zhes bya ba'i tha tshig go / /
mtshungs pa de nyid bstan pa'i phyir / /
pha rol po yang rmi lam na / /
gzhan gyi bya ba dang tshig dmigs pa dag ces bya ba la sogs pa smos te /
phyi'i don du smra ba yang rmi lam gyi gnas skabs na /
gzhan dang 'brel pa can gyi bya ba dang /
brjod pa dmigs pa gang dag yin pa de dag gzhan gyi sems kyi rgyu mtshan can yin pa ci ste mi smra /
phyi rol gyi don du smra ba lan gyi dogs pa bsu bar /
gal te de dag med pa'i phyir ro zhe na zhes bya ba smos te /
rmi lam na bya ba dang /
brjod pa dag nyid kyang med na de ji ltar g.yo ba med pa'i rgyu can du 'gyur zhes zer na shes bya nang gi yin par smra bas /
de bzhin du dmigs par mtshungs na ci ste med ces bya ba smos te /
ji ltar gnyid ma log pa'i gnas skabs na bya ba dang brjod pa dag dmigs pa de bzhin du rmi lam gyi gnas skabs na yang dmigs te /
de lta bas na bya ba dang brjod pa dmigs par mtshungs na ci'i phyir de dag med /
phyi'i don du smra ba'i gzhung lugs kyi dogs pa bsu bar /
gal te mi gnyid kyis zhes pa la sogs pa smos te /
mi gnyid kyis nyams pa'i phyir 'khrul pa yin no / /
de'i phyir don gyis stong pa'i rnam par shes pa dag 'byung ste /
des na rmi lam na de dag med de zhes bya ba ni phyogs snga ma'i dogs pa yin no / /
'dir grub pa'i mtha' smra ba pha rol po'i ltar na zhes bya ba la sogs pa smos te /
shes bya nang gi yin par smra ba'i ltar na yang gnyid kyis 'khrul pa de kho na'i phyir gzhan gyi dbang med par bya ba dang brjod pa'i rnam pa can shes pa dag 'byung bar 'dod do / /
re zhig de ltar mdo sde ba dang lhan cig mtshungs par bshad pa yin no / /
bye brag tu smra ba'i dogs pa bsu bar /
gal te rmi lam na yang shes pa don dang ldan pa yin la zhes bya ba la sogs pa smos te /
rmi lam na yang shes pa don dang ldan pa yin la /
rmi lam gyi gnas skabs na srog chags dmigs pa gang dag yin pa'i sems can de dag kyang bden par yod de de'i phyir ga la mtshungs zhes bya ba ni phyogs snga ma'i dogs pa yin no / /
grub pa'i mtha' smra bas /
gal te pha rol po la bsngo ba'i phyir lung dang rigs pa dang bral ba'i zhes bya ba la sogs pa smos te /
gang zhig lung dang rigs pa dang bral ba de ni lung dang rigs pa dang bral ba yin no / /
lung dang rigs pa dang bral ba'i phyir rgol ba 'di ni mi bzang ba yin pas rgol ba dam pa ma yin pa'o / /
gal te bye brag tu smra ba rnams kyis rnal 'byor spyod pa la bsngo ba'i phyir de khas len par byed na 'dis bdag pham par gyur na ni mi rung bas de'i tshe rnal 'byor spyod pa yang sems can gzhan gyi dbang de lta bu can du 'dod pa las su yang zlog par mi byed do / /
de yang 'di skad du khyod kyi rmi lam gyi gnas skabs na sems can du 'dod pa gang dag yin pa de dag gi dbang kho nas kho bo'i rnam par rig byed du snang ba dag 'byung bar 'gyur ro zhes smra bar 'gyur ro / /
des na ji ltar mi mtshungs rigs pa dang lung dang bral ba nyid ni 'di lta bur blta bar bya ste /
lung ni 'ga' las kyang rmi lam du rmis pa'i gzugs yod par mi 'byung ngo / /
rigs pas kyang 'thad pa ma yin te /
'di ltar rmi lam du rmis pa'i gzugs thogs pa dang bcas pa nyid dang bstan du yod pa nyid du 'gyur ro / /
des na glang po che la sogs pa skar khung la sogs par 'jug pa yang mi 'thad la /
yul 'dra ba na gnas pa dag gis kyang mthong bar 'gyur ro / /
'on te bstan du yod pa dang /
thogs pa dang bcas par mi 'dod na ni de'i tshe de gzugs nyid kyang ma yin no / /
rnam par rig byed du ma yin pas nges pa yang ma yin te /
de khas mi len pa'i phyir ro / /
gang gi tshe bdag nyid phyir byung bar mthong ba de'i tshe rgyud gnyis su yang thal bar 'gyur ro / /
srog chags gzhan mthong ba na sngon med pa'i sems can 'byung bar thal bar yang 'gyur ro / /
rmi lam na mi tshangs par spyad pa byas pas phas pham pa nyid du yang thal bar 'gyur te /
rmi lam du rmis pa'i gzugs yod par 'dod pa la ni de lta bu la sogs pa'i skyon mang por thal bar 'gyur ro / /
de ltar re zhig mtshungs par bsgrubs nas rang gi phyogs la rigs pa dang lung dang bral ba nyid yongs su spang ba'i phyir /
'di 'ba' zhig gi ltar na zhes bya ba la sogs pa ste /
'di ni brlams te smras par zad kyi rnal 'byor spyod pa 'ba' zhig gi ltar na gnyid ma log pa'i gnas skabs bzhin du rmi lam na yang bya ba dang /
tshig gi rnam pa can gyi shes pa de lta bu gzhan gyi rgyud kyi dbang can yin pa yod de /
khyad par ni 'di tsam zhig yod do / /
gnyid ma log pa'i gnas skabs na ni mngon sum du dbang yin la /
rmi lam gyi gnas skabs na ni phal cher brgyud pa yin no / /
rmi lam na yang mngon sum du 'jug pa srid pa bstan pa'i phyir /
re 'ga' rmi lam na yang zhes bya ba la sogs pa smos te /
'di ni go sla'o / /
mngon sum du 'jug pa nyid bstan pa'i phyir /
lha la sogs pa byin gyi rlabs kyis zhes bya ba la sogs pa smos te /
lha la sogs pa'i byin gyi rlabs kyis ded dpon shin tu dga' ba'i rnam par rig byed du snang ba'i shes pa dag byung ngo / /
sogs pa smos pas ni rnal 'byor pa dang /
srin po la sogs pa'i byin gyi rlabs bsdu'o / /
rang gi phyogs kyi mjug bsdu ba'i phyir /
de bas na 'di'i zhes bya ba la sogs pa smos te /
de bas na rnal 'byor spyod pa la 'di skad du smra ba /
'di'i ni rgol ba dam pa ma yin pa la brten pa ma yin no / /
yang gzhan du mtshungs par bsgrub pa'i phyir mdo sde pa la 'dri bar /
re zhig bya ba de nyid kyis zhes bya ba la sogs pa smos te /
rnam par rig byed du snang ba rtogs par byed pa nyid yin pas bsam pa ni re zhig gzhag la /
thang cig khyed nyid la brgal zhing brtag par bya ste /
khyed kyis brtags pa'i bya ba de nyid kyis gzhan gyi sems ci'i phyir rtogs par byed /
de ltar brgal zhing brtags pa dang /
mdo sde pas sems kyi 'bras bu yin pa'i phyir ro zhes bya ba smras te /
gang gi phyir sems kyi 'bras bu yin pa de'i phyir de rtogs par byed pa yin no / /
grub pa'i mtha' smra bas /
de'i 'bras bu nyid yin pa ni zhes bya ba la sogs pa smos te /
gal te bya ba sems kyi 'bras bu yin pa'i phyir sems rtogs par byed pa yin na /
sems kyi 'bras bu nyid de ni bya bar snang ba'i shes pa la yang 'dra bas bya bar snang ba des kyang gzhan gyi sems ci'i phyir rtogs par mi byed /
grub pa'i mtha' smra bas gtan tshigs bsdu ba'i thabs kyis pha rol por snang ba'i shes pa kho na rtags nyid yin par khas len du gzhug pa'i phyir /
gzhan yang gal te bya ba de zhes bya ba la sogs pa smos te /
ci bya ba 'di yod pa tsam gyis gzhan gyi sems rtogs par byed dam 'on te shes na yin /
re zhig gal te yod pa tsam gyis yin na ni de'i tshe bya ba ma dmigs pa'i srog chags dag gis kyang /
gzhan gyi sems rtogs par 'gyur ro / /
pha rol po'i gzhung lugs kyi dogs pa bsu bar /
gal te rtags ni zhes pa la ltos pa'i phyir mi 'gyur ro zhe na zhes bya ba la sogs pa smos te /
rtags ni yod pa tsam gyis rtogs par byed pa ma yin no / /
'o na ci zhe na /
shes na yin te de'i phyir 'di ni nyes pa med do / /
grub pa'i mtha' smra bas / /
de la de'i tshe zhes bya ba la sogs pa smos te /
gal te rtags zhes pa la ltos nas rtogs par byed pa yin par 'dod na /
kye ma 'o na ni brgyud pa 'di cung zad kyang mi dgos so / /
brgyud pa de nyid bstan pa'i phyir /
gzhan gyi sems las ni bya ba'o zhes bya ba la sogs pa smos te /
brgyud pa ni gzhan gyi sems las ni bya ba 'byung ngo / /
bya ba las shes pa 'byung ngo / /
shes pa las ni de rtogs pa'o zhes bya ba yin no / /
yang rigs pa gang zhig yin zhe na /
bya bar snang ba gzhan gyi sems las rab tu skye ba'i chos can gyi shes pa kho na zhes bya ba la sogs pa smos te /
gzhan gyi sems las rab tu skye ba'i chos can bya bar snang ba'i shes pa kho na rtogs par byed pa yin par 'dod par gyis shig /
'di la gzhan gyi sems las rab tu skye ba'i chos yod pas zhes bya bar tshig rnam par sbyar ro / /
bya ba yin yang rung bya bar snang ba'i shes pa yin yang rung 'di la khyad par ci zhig yod /
de'i phyir de rtogs pa ni tha mar yang zhes bya ba la sogs pa smos te /
gang gi phyir bya ba khas blangs kyang gzhan gyi sems rtogs pa ni bya bar snang ba'i shes pa la rag las pa kho na yin pa de'i phyir de nyid yin gyi bya ba yongs su brtags pas ci zhig bya /
de ltar pha rol po pham par byas nas rang gi phyogs kyi lugs brjod pa'i phyir /
g.yo ba tsam spyi ni bya ba dang brjod pa'i shes pa'i spyi'i zhes bya ba la sogs pa smos te /
bya ba dang brjod pa'i shes pa'i spyi ni bya ba dang brjod pa'i shes pa'i spyi'o / /
de'i rgyu ni g.yo ba tsam khyad par med pa yin par 'dod /
des na bya bar snang ba'i shes pa'i spyi g.yo ba tsam gyis spyi rtogs par byed pa yin par 'dod pas 'bras bus rgyu rtogs par bshad pa yin no / /
de shes pa'i phyir spyi zhes bya ba 'dir spyi zhes bya ba'i sgras ni rnam par chad pa dang rnam par chad par snang bas byas pa'i khyad par bstsal ba yin no / /
g.yo ba tsam zhes pa 'dir tsam zhes bya ba'i sgras ni 'dod chags la sogs pa byas pa'i khyad par can gyi g.yo ba bstsal ba yin no / /
de ltar rgyu dang 'bras bu'i ngo bo spyir bstan nas 'bras bu'i khyad par bstan pa'i phyir /
de la bdag nyid kyi g.yo ba'i rgyu mtshan can ni zhes bya la sogs pa smos te /
bdag nyid kyi g.yo bas kun nas bslang ba'i shes pa gang yin pa de ni kha nang du bltas par snang bar 'jug pa yin la /
gzhan gyi g.yo bas kun nas bslangs pa ni kha phyir bltas par snang ba yin no / /
kha zhes bya ba'i sgra ni 'dir dmigs pa la bya'o / /
phal che'i dbang du byas zhes bya bas ni mda' 'phangs pa la sogs pa dang /
gzhan gyis byas pa'i g.yo ba la sogs pa bstan par byed pa yin no / /
de la 'di snyam du gnyid ma log pa'i gnas skabs na ni rgyu dang 'bras bu'i ngo bo yod la rag na rmi lam gyi gnas skabs na go ji ltar zhe na /
de'i phyir 'di dag gi rgyu dang 'bras bu'i ngo bo de ni zhes bya ba la sogs pa smos te /
rgyu dang 'bras bu'i ngo bo bstan ma thag pa gang yin pa de ni gnyid ma log pa dang /
gnyid log pa'i gnas skabs dag na mtshungs pa yin no / /
sogs pa smos pas ni 'dod pa dang mya ngan la sogs pas nyams pa'i gnas skabs yongs su bsdu'o / /
rmi lam na kun nas slong bar byed pa'i g.yo ba nyid med pa ma yin nam /
de ji ltar na rgyu dang 'bras bu'i ngo bo mtshungs she na /
de'i phyir 'khrul pa'i gnas skabs na ni zhes bya ba la sogs pa smos te /
'khrul pa'i gnas skabs na ni gnyid kyis nyams pa la sogs pa'i gnas skabs so / /
bdag nyid ji lta ba bzhin gyis zhes bya ba 'dis ni rmi lam gyi ni gnyid kyi khyad par ro / /
dmyal ba la sogs pa ni las kyi rnam par smin pa'i gnas skabs yongs su bsdu'o / /
rkyen gyi khyad par ni gnyid la sogs pa'o / /
nye bar brten pa ni nye bar brten pa'o / /
rkyen gyi khyad par la nye bar brten pa ni rkyen gyi khyad par la nye bar brten pa ste /
rkyen gyi khyad par nye bar brten zhes bya ba'i tha tshig go / /
gzhan gyi g.yo ba ni gzhan gyi sems dang mtshungs par ldan pas g.yo ba'o / /
sogs pa smos pas ni bzhin mdangs bzang ba dang /
khrag la sogs pa skyed par byed pa'i sems yongs su bsdu'o / /
de ni gzhan gyi g.yo ba la sogs pa yang yin la /
rgyu mtshan yang yin pas zhes bya bar tshig rnam par bsdu'o /
rgyu mtshan nyid ni 'dir bdag po'i rkyen nyid yin par blta bar bya'o / /
bya ba la sogs par snang ba'i rnam par shes pa gang la de las gzhan pa'i g.yo ba la sogs pa'i rgyu mtshan gyis 'byung ba'i ngang tshul yod pa ni gzhan gyi g.yo ba la sogs pa'i rgyu mtshan gyis 'byung ba'i rnam par shes pa'o / /
de'i bag chags ni nus pa dag go / /
gzhan gyi nye bar sbyor ba ni gzhan gyi sems kyi byed pa'o / /
sogs pa smos pas ni de las gzhan pa'i rkyen de'i dus na yod pa dag yongs su bsdu'o / /
bar du chod pa ni dus kyis bskal pa'o // /
kyang zhes bya ba'i sgras ni bar du mchod pa ste /
lha la sogs pa'i byin gyis rmi lam mthong ba na yang ngo / /
de dag gi 'jug pa rnyed pa ni bya bar snang ba'i rnam par shes pa skyed par rung ba'i bdag nyid du nye bar gnas pa yin no / /
'di skad du 'khrul pa'i gnas skabs na rkyen khyad par can la brten pa'i phyir gzhan gyi g.yo ba la sogs pa'i rgyu mtshan gyis 'byung ba'i rnam par shes pa'i bag chags rnams res 'ga' gzhan gyi nye bar sbyor ba bar du chod kyang 'jug pa rnyed par 'gyur ro zhes bshad par 'gyur ro / /
gang la gzhan gyi nye bar sbyor ba gtan med pa de la ni /
de dag 'jug pa rnyed pa ma yin no / /
de ltar rmi lam gyi gnas skabs na yang bya bar snang ba'i shes pa rnams g.yo ba'i rgyu mtshan can nyid du bsgrubs nas mjug bsdu ba'i phyir /
de lta bas na gnas skabs thams cad du zhes bya ba la sogs pa smos te /
gang gi phyir de ltar 'khrul pa med par bsgrub pa de'i phyir gnyid ma log pa dang /
gnyid log pa'i gnas skabs gnyi ga na yang bya bar snang ba dag gis sems kyi g.yo ba rjes su dpag par bya ba kho na yin no zhes bya bar gnas so / /
sogs pa smos pas ni brjod pa dang khrag la sogs pa'i rnam par rig byed yongs su bsdu'o / /
de ltar rang gi gzhung lugs la skyon med par byas nas gzhan gyi gzhung lugs la skyon yod par bstan pa'i phyir /
bya bas g.yo ba rtogs na ni zhes bya ba la sogs pa smos te /
gang zhig bya bas g.yo ba rtogs par 'dod pa de'i ltar na rmi lam la sogs pa na yang bya bas g.yo ba rtogs par 'gyur ro / /
'on te rmi lam bya bas g.yo ba rtogs par mi 'dod na ni de'i tshe gnyid ma log pa'i gnas skabs na yang rung ste /
nam yang bya bas g.yo ba rtogs par mi 'gyur ro zhes bya ba'i tha tshig go / /
ci'i phyir zhe na /
de'i phyir gzhan gyi g.yo ba med par yang zhes bya ba la sogs pa smos te /
'di ltar yang rmi lam na gzhan gyi sems kyi g.yo ba med par yang bya bar dmigs par 'gyur ro / /
gang zhig gang med par yang 'byung ba de ni de rtogs par byed pa'i rigs pa ma yin no / /
phyi'i don du smra bas phyir brgal bar 'dod nas /
dmigs pa 'byung bar 'gyur gyi zhes bya ba la sogs pa smos te dmigs pa ni g.yo ba med par yang 'byung bar 'gyur gyi bya ba ni ma yin no / /
bya bas ni kho bo cag g.yo ba rtogs par byed pa yin par 'dod pa na /
de yang 'khrul pa'i gnas skabs na med do / /
ci ste med ce na /
de'i phyir don gyis stong pa'i rnam par shes pa 'byung ba'i phyir zhes bya ba smos te /
gang gi phyir 'khrul pa'i gnas skabs na don gyis stong pa'i shes pa dag 'byung ba de'i phyir 'di ni nyes pa med do zhes bya ba ni phyogs snga ma'i dogs pa yin no / /
grub pa'i mtha' smra bas rnam pa thams cad du tha snyad gdags pa mtshungs pa las zhes bya ba la sogs pa smos te /
tha snyad gang la rnam pa thams cad yod pa de ni rnam pa thams cad du tha snyad gdags pa'o / /
rnam pa thams cad du tha snyad gdags pa mtshungs pa la /
rmi lam gyi gnas skabs na ni shes pa don gyis stong pa 'byung ngo / /
gnyid kyis ma log pa'i gnas skabs na ni don dang bcas pa yin no zhes bya ba'i shes pa'am /
khyod kyis dbang 'di ga las thob /
'di skad du /
gnyid ma log pa'i gnas skabs bzhin du gnyid log pa'i gnas skabs de yang mthong ba'i rnam pa la sogs pa thams cad yod na /
de ji ltar de na shes pa don gyis stong pa yin zhes bshad pa yin no / /
pha rol gyi gzhung lugs kyi dogs pa bsu bar /
gal te gnyid la sogs pa zhes bya ba la sogs pa smos te /
gnyid la sogs pas 'di'i gnas skabs gang gis na don gyis stong pa'i shes pa dag 'byung bar 'gyur ba de lta bur gzhan du gyur pa yin no zhes bya ba ni phyogs snga ma'i dogs pa yin no / /
grub pa'i mtha' smra bas gal te 'di lta bu srid pa yod na zhes bya ba la sogs pa smos te /
gal te 'khrul pa'i dbang gis gnas skabs gzhan du gyur pa las /
don gyis stong pa'i shes pa 'byung bar khas len na ni de'i tshe 'khrul pa'i rgyal po chen po ma rig pa nyid yod pas de'i dbang gis shes pa thams cad don gyis stong pa 'byung ngo zhes bya bar 'dod pa gyis shig /
de ltar na yon tan ci zhig 'thob ce na /
de ltar na don gzhan du smra ba zhes bya ba la sogs pa smos te /
don gzhan du smra ba ni don gzhan du smra ba'o / /
don gzhan du smra ba nyid nyams par 'gyur ba yin pas /
don gzhan du smra ba nyams par 'gyur zhing ma rungs par 'gyur ba ste /
'di'i dge ba'i chos rnams las nyams par 'gyur ba'i phyir ro / /
don gzhan du smra ba gang la nyes pa'i glags du ma lan gdab pa'i mtshan nyid kyis sba bar mi nus pa yod pa 'di na nyes pa du mas sba bar mi nus pa can no / /
gang la tshegs chen po yod pa de ni tshegs chen po can no / /
gdab pa gcig gis zhes bya bas ni lan gdab pa gcig gis so / /
nges par choms par 'gyur ba ni bsal bar 'gyur ro / /
glags sba bar mi nus pa nyid ni gcig lan btab pa na nyes pa gzhan dang gzhan 'byung ba'i phyir ro / /
de nyid kyi phyir na 'di tshegs chen po can yin no / /
'di skad du gang gi tshe ma rig pas bslad pa'i phyir shes pa thams cad don gyis stong pa nyid du khas len pa de'i tshe /
don gzhan du smra ba glags du ma sba bar mi nus pa can tshegs chen po can gang yin pa 'di lan cig btab pas gsal bar 'gyur ro zhes bshad pa yin no / /
de ltar rgyud gzhan grub pa yongs su rdzogs par bya ste /
klan ka ngan pa'i lhag ma yongs su spang bar 'dod na gzhan gyi gzhung lugs kyi dogs pa bsu bar /
ji ga de dag mthong nas lus dang ngag gi rnam par rig byed dag las zhes bya ba la sogs pa smos te /
ji ga zhes bya ba 'dis ni mi bzod pa ston par byed de /
lus dang ngag gi rnam par rig byed du snang ba dag las /
de dag kun nas slong bar byed pa'i sems rjes su dpag par rigs pa ma yin nam /
de las 'di snyam du 'di yang mtshungs so zhes bya bar sems na /
de'i phyir /
rgyud gzhan dang 'brel pa'i zhes bya ba la sogs pa smos te /
khyod kyis nyan pa po'i rgyud dang 'brel pa'i rnam par rig byed du snang ba'i shes pa gang dag g.yo ba rtogs par byed pa yin par 'dod pa de dag smra ba po'i rnam par rig byed du ji ltar 'gyur /
rgyud ni 'dir nyan pa po'i rgyud do / /
de la ltos nas gzhan zhes bya ba'i sgras ni smra ba po yongs su gzung ngo / /
ci'i phyir 'os pa ma yin zhe na /
de dag ni nye bar len pa dang nye bar len pa ma yin pa las byung ba ma yin pa'i phyir ro zhes bya ba smos te /
nyan pa'i rgyud dang 'brel pa'i rnam par rig byed du snang ba dag ni smra ba po'i brjod par 'dod pa dang /
lhan cig nye bar len pa dang /
nye bar len pa las byung ba'i dngos po med de /
rgyud tha dad par gtogs pa'i phyir ro snyam du bsams pa yin no zhes bya ba ni phyogs snga ma yin no / /
'dir grub pa'i mtha' smra bas /
gzhan gyi sems kyis kun nas bslang ba'i rnam par rig byed kyi ngo bo can nyid yin pa'i phyir /
der snang ba'i shes pas kun nas slong par byed pa'i sems rtogs par byed do zhes ni mi zer ro zhes bya ba la sogs pa smos te /
gzhan gyi sems kyis kun nas bslang ba'i ni /
gzhan gyi sems kyis kun nas bslang ba'i'o / /
'di ni gzhan gyi sems kyis kun nas bslang ba yang yin la /
rnam par rig byed kyang yin pas gzhan gyi sems kyis kun nas bslang ba'i rnam par rig byed do / /
der snang ba'i shes pa gang la de'i ngo bo rang bzhin yod pa de la de skad ces bya ba'o / /
de'i ngo bo ni de'i ngo bo nyid de /
gzhan gyi sems kyis kun nas bslang ba'i rnam par rig byed kyi ngo bo can nyid yin pa de'i phyir ro / /
'di la rnam par rig byed du snang ba yod pas ni 'di ni der snang ba'o / /
'di skad du kho bo cag ni gang gi phyir de snang ba'i shes pa gzhan sems kyis kun nas bslang ba'i rnam par rig byed kyi ngo bo nyid yin pa de'i phyir kun nas slong ba'i rnam par rig byed kyi ngo bo nyid rtogs par byed do zhes bya ba 'di khas mi len to zhes bshad pa yin no / /
gal te khas mi len na 'o na ci zhig khas len zhe na /
de'i phyir 'o na ci zhe na /
de'i 'bras bu yin pa'i phyir ro zhes bya ba smos te /
gang gi phyir rnam par rig byed du snang ba'i shes pa gzhan gyi sems kyi 'bras bu yin pa de'i phyir gzhan gyi sems rtogs par byed do / /
'dir gzhan gyi sems ni smra ba po'i sems yin par 'dod do / /
gal te nyan pa po'i rgyud las skyes pa'i bya ba dang tshig gi rnam pa can gyi shes pa dag rnam par rig byed du mi 'dod na yang rnam par rig byed gzhan gang zhig yin zhe na /
de'i phyir rnam par rig byed dag ni zhes bya ba la sogs pa smos te /
bya ba dang tshig gi rnam pa can gyi shes pa kun nas slong bar byed pa'i sems kyi rgyud las skyes pa gang dag yin pa de dag rnam par rig byed du tha snyad gdags so / /
'di skad du smra ba po kho na smra ba dang /
'gro ba'i bya ba dang /
tshig gi rnam pa can gyi shes pa gang dag yin pa de dag ni rnam par rig byed ces bya'o zhes bshad pa yin no / /
kun nas slong bar byed pa'i sems ji ltar rang dang gzhan gyi rgyud du gtogs pa'i bya ba dang tshig gi rnam pa can gyi shes pa'i rgyu'i ngo bo yin pa de bstan pa'i phyir /
kun nas slong bar byed pa'i sems kyang /
de dag gi ni zhes bya ba la sogs pa snos te /
nye bar len pa'i rgyu ni thun mong ma yin pa'i rgyu la bya'o / /
kun nas slong bar byed pa'i sems rang gi rgyud du gtogs pa'i bya ba dang /
tshig gi rnam pa can dag gi ni nye bar len pa'i rgyu kho na yin la /
gzhan gyi rgyu dang 'brel pa dag gi ni dbang po'i rkyen to / /
nye bar len pa'i rgyu de yang pha rol po'i gzhung lugs la ltos nas nye bar bkod pa yin gyi /
rang gi gzhung lugs kyis ni nye bar len pa'i rgyu kun gzhi rnam par shes pa yin par 'dod do / /
brjod par 'dod pa'i sems ni ma yin no / /
de ltar re zhig rang gi rgyud du gtogs par bya ba yang tshig gi rnam pa can dag rnam par rig byed nyid du bstan pa yin no / /
rgyud gzhan dang 'brel pa dag kyang bsgrub pa'i phyir /
rnam par rig byed kyi nye bar len pas bskyed pa de dag kyang zhes bya ba la sogs pa smos te /
rnam par rig byed kyi nye bar len pa'i rgyu gang yin pa des ni rgyud gzhan dang 'brel ba'i bya ba dang tshig gi rnam pa can gyis shes pa de dag bskyed pa yin te /
des bskyed pa 'brel pa'i rgyu des nye bar gdags pa'i rnam par rig byed dag yin par tha snyad gdags par 'gyur ro / /
rang kun nas slong bar byed pa'i sems rnam par rig par byed pas rnam par rig byed du 'dod pa yin nam /
smra ba po'i rgyud las skyes pa'i bya ba dang /
brjod par snang ba'i shes pa dag ni nyan pa pos dmigs par mi 'gyur te /
'di ltar smra ba po dang nyan pa po gnyi ga yang rang rang gi snang ba nyams su myong bar zad nas /
de ji ltar de mi dmigs pa dag gang gis na de gnyis rnam par rig byed yin par 'gyur ba rang kun nas slong bar byed pa'i rtogs par byed par 'dod ce na /
de'i phyir bdag dang gzhan dag la zhes bya ba la sogs pa smos te /
bdag dang gzhan zhes bya ba ni smra ba po dang nyan pa po'o / /
bdag dang bdag gi snang ba nyams su myong ba ni rang rang gi snang ba nyams su myong ba'o / /
rab rib can gnyis kyis snang ba nyams su myong ba ni /
rab rib can gnyis kyis zla ba gnyis mthong ba'o / /
de dang 'dra ba yin pas na de bzhin du'o / /
don gcig tu 'dzin par nges pa can gyi rnam par shes pa ni rnam par shes pa de lta bu yin par 'dod do / /
de'i rgyu ni don gcig tu 'dzin pa nges pa nyams su myong ba'i rnam pa shes pa snga ma yin no / /
des bskyed pa'i bag chags ni nus pa'i ngo bo yin no / /
de skye ba ni skye ba dang 'jig pa'i mtshan nyid brgyud de 'byung ba yin no / /
skye ba'i rang bzhin ni ngo bo nyid la bya'o / /
de'i khyad par ni don gcig tu 'dzin par nges pa can gyi rnam par shes pa nye bar bskyed par rung ba'i bdag nyid du 'dug pa yin no / /
'di ni thog ma med pa yang yin la /
dus kyang yin pas thog ma med pa'i dus so / /
de nas yod pas na thog ma med pa'i dus so / /
yang na thog ma med pa'i dus de nas thog ma med pa'i dus pa'o / /
thog ma med pa'i dus pa ni thog ma med pa'i dus pa'o / /
'di ni don yang yin gcig kyang yin pas don gcig go / /
'gro ba dang tshig la sogs pa yin te /
rang dang gzhan gyi rnam par rig byed dag blos gcig tu bzlums pa yin no / /
don gcig tu 'dzin pa'i shes pa ni don gcig tu 'dzin pa'o / /
don gcig tu 'dzin par nges pa ni nges pa'i shes pa ste /
'di ltar smra ba po yang 'di snyam du bdag gis smras pa gang yin pa 'di nyan pa pos rtogs par 'gyur ro snyam du sems pa la nyan pa po yang 'di snyam du 'dis smras pa gang yin pa de ni bdag gis rtogs so snyam du sems par 'gyur te /
de lta bu ni don gcig tu 'dzin par nges pa yin no / /
kun nas slong bar byed pa zhes bya ba'i rgyu gcig las skye ba gang dag yin pa de dag ni rgyu gcig las skye ba'o / /
smra ba po yang nyan pa po dag gi bya ba dang tshig gi rnam pa can gyi shes pa rang dang gzhan gyi rnam par rig byed kyi shes pa dag la rnam par rig byed nyid du tha snyad 'dogs pa ni rnam par rig byed du nye bar 'dogs pa yin no / /
'di skad du smra ba dang nyan pa po dag rang rang gi snang ba nyams su myong mod kyi /
'on kyang de gnyis kyi bya bar rang gi tshig gi rnam pa can gyi shes pa rgyu gcig las 'byung ba gang dag yin pa de dag don gcig tu shes par nges pa'i phyir rnam par rig byed du tha snyad 'dogs par byed do / /
don gcig tu 'dzin par nges pa ni rnam par shes pa de lta bu'i rgyu'i bag chags skye ba'i rang bzhin gyi khyad par thog ma med pa las byung ba'i phyir ro / /
'dir yang dpe ni rab rib can gnyis kyis zla ba gnyis su mthong ba bzhin te /
rab rib can gcig gis rab rib can gnyis la ltos zhes zla ba gzhan zhig ston pa las de mthong ngo zhes smras pa na /
de la ni ston pa po yang 'di snyam du bdag gis 'di la bstan to snyam du nga rgyal byed par 'gyur la nyan pa po yang 'dis bdag la bstan to snyam du sems mod kyi /
'on kyang de gnyis ni rang rang gi snang ba so sor nyams su myong bar zad do / /
de dang 'dra bar 'dir yang don gcig tu shes par nges pa'i phyir rang dang gzhan gyi rnam par rig byed kyi shes pa dag la /
rnam par rig byed du nye bar 'dogs par 'gyur ro / /
phyi'i don du smra ba rtswa ku sha la 'jug par byed pa lta bu dag gis ji ste bya ba la sogs par snang ba zhes bya ba la sogs par smras te /
rnam par shes pa gang la bya ba la sogs pa kho nar snang ba yod pa de ni bya ba la sogs par snang ba'i rnam par shes pa'o / /
de nyid 'bras bu'i rtags te /
de las skyes pa ni bya ba la sogs par snang ba'i rnam par shes pa 'bras bu'i rtags las skyes pa'o / /
gzhan gyi sems shes pa de dag gang yin pa de gzhan gyi sems kyi rang gi ngo bo yul du byed dam /
'on te ma yin zhes brtag pa gnyis so / /
rnam par brtag pa dang po la nyes pa bstan pa'i phyir /
yul du byed na ni zhes bya ba la sogs pa smos te /
gal te yul du byed na ni de'i yul logs shig na yod par 'gyur ro / /
rnam par brtag pa gnyis pa nye bar bstan pa'i phyir /
yul du mi byed na ni zhes bya ba la sogs pa smras te /
'on te yul du mi byed na ni de'i tshe gzhan gyi sems yod pa nyid du ji ltar shes /
ji ste shes par mi 'gyur snyam na de'i ngo bo nyid ma shes par bya ba la sogs pa smras te /
'di ltar yod par gdags pa ni de'i rang gis ngo shes pa la rag las pa yin na de ni de med na yod par mi 'gyur ro zhes bya ba ni phyogs snga ma yin no / /
grub pa'i mtha' smra bas /
'di yang thal bar 'gyur ba mtshungs te zhes bya ba smos te /
mtshungs pa nyid bstan pa'i phyir /
bya ba dang tshig dag gis zhes bya ba la sogs pa smos te /
phyi'i don du smra ba yang bya ba dang tshig dag gi rtags dag gis gzhan gyi sems shes pa na ci gzhan gyi sems de'i rang gi ngo bo yul du byed dam 'on te ma yin /
gal te yul du byed na ni de'i tshe gzhan gyi sems kyi rnam par shes pa la yang shes par 'gyur ro / /
'on te yul du mi byed na ni de'i tshe shes pa'am /
rtogs pa po des ji ltar shes pa yin /
phyi'i don du smra ba'i gzhung lugs kyi dogs pa bsu bar gal te rtags kyis ni spyi rtogs pa'i phyir zhes bya ba la sogs pa smos te /
gang gi phyir rtags ni spyis khyab kyi khyad par dag gis ni ma yin pa de'i phyir spyi kho na shes kyi khyad par ni ma yin no zhes bya ba ni phyogs snga ma'i dogs pa yin no / /
grub pa'i mtha' smra bas spyi de ci zhes bya ba la sogs pa smos te /
spyi de ci gzhan gyi sems nyid yin nam tha dad pa zhig gam 'on te brjod par bya ba ma yin pa zhig yin zhes bya ba brtag pa gsum mo / /
brtag pa gnyis bsal bar bya ba'i phyir gzhan nyid dang brjod du mi rung ba nyid dag cig yin na ni zhes bya ba la sogs pa smos te gzhan nyid yin pa'i phyogs ltar na ni spyi de kho na gzung gi gzhan gyi sems ni ma yin no / /
de'i phyir ji ltar shes pa des pha rol gyi sems de shes par 'gyur ro / /
brjod du med pa'i phyogs la tshul 'di nyid yin no / /
tha dad pa ma yin pa'i phyogs bsal bar bya ba'i phyir /
spyi gzhan gyi sems nyid kyang ma yin te zhes bya ba smos te /
spyi ni gzhan gyi sems kyi ngo bo nyid kyang ma yin no / /
ci'i phyir zhe na /
de yod na zhes bya ba la sogs pa smos te /
gzhan gyi sems las gzhan ma yin pa'i spyi 'dzin par khas len na /
gzhan gyi sems kyi rnam pa yang shes par thal bar 'gyur ro zhes sngar bshad zin to / /
de la 'di snyam du de lta yin du zad mod nyes pa ci yod ce na /
de'i phyir 'di ni rjes su dpag pa'i tshul yang ma yin no zhes bya ba la sogs pa smos so / /
de nyid rnam par dgrol ba'i phyir /
rjes su dpag pa ni don gyi rang gi ngo bor zhes bya ba la sogs pa smos te /
rjes su dpag pa ni rang gi mtshan nyid 'dzin par byed pa yin par mi 'dod do / /
mngon sum ni chos mi mthun pa'i dpe'o / /
ji ste rang gi mtshan nyid 'dzin par byed pa yin par mi 'dod ce na /
snang ba khyad par med pa la sogs par thal bar 'gyur ba'i phyir ro zhes bya ba la sogs pa rjes su dpag pa yang mngon sum dang 'dra bar gsal bar snang bar 'gyur ro / /
sogs pa smos pas ni mngon sum las skye ba'i chos can dang /
'das pa la sogs pa'i yul 'dzin par mi byed pa yang thal bar 'gyur ro / /
de la 'di snyam du snang ba khyad par med pa la sogs par khas len pa kho na'o snyam du sems na /
de'i phyir yang na 'di'i tshad ma yin grang zhes bya ba smos te /
snang ba khyad par med pa la sogs pa khas len na /
rjes su dpag pa don gyi rang gi ngo bo 'dzin pa'i phyir tshad ma nyid du 'gyur grang na 'di ni rigs pa ma yin no / /
gal te tshad ma nyid rang gi mtshan nyid 'dzin pa'i rgyu can du mi 'dod na /
'o na 'di ji ltar tshad ma nyid yin zhe na /
de'i phyir /
de'i rang gi ngo bo mi 'dzin pa yang zhes bya ba la sogs pa smos te /
rjes su dpag pa yul gyi rang gi ngo bo mi 'dzin mod kyi 'on kyang mngon par 'dod pa'i don la slu bar mi byed pas na tshad ma yin par 'dod do / /
glegs bam kha cig las ni 'di skad du /
de'i phyir /
'di ni tshad ma nyid ma yin no zhes 'byung ste /
der ni 'di ltar gang gi tshe snang ba la sogs pa tha dad pa de'i tshe de ni tshad ma nyid ma yin no zhes bya bar sbyar bar bya ste /
rjes su dpag pas rang gi ngo bo 'dzin pa de'i phyir tshad ma nyid yin par mi 'dod do / /
ci'i phyir zhe na /
de'i rang gi ngo bo mi 'dzin yang zhes bya ba la sogs pa smos te /
gang gi ngo bo mi 'dzin yang mngon par 'dod pa'i don la mi slu ba yod pa de'i phyir 'di tshad ma yin gyi /
rang gi mtshan nyid 'dzin pa'i phyir ni ma yin no / /
de la 'di snyam du /
rjes su dpag pa gzhan dang gzhan dag rang gi mtshan nyid mi 'dzin yang gzhan gyi sems rjes su dpag pas des 'dzin pa go ji ste bzlog ce na /
de'i phyir /
du ba la sogs pa'i rtags las skyes pa yang zhes bya ba la sogs pa smos te /
du ba la sogs pa'i rtags las skyes pa'i rjes su dpag pa ni /
me la sogs pa'i rang gi ngo bo 'dzin par byed pa yin par mi 'dod do / /
ci'i phyir zhe na mthong ba dang khyad par med par thal bar 'gyur ba'i phyir ro zhes bya ba smos te /
rjes su dpag pa yul gyi rang gi mtshan nyid 'dzin na mngon sum dang 'dra bar thal bar 'gyur la /
rjes su dpag pa 'das pa dang /
ma 'ongs pa'i yul can dang /
dngos po'i ngo bo nyid med pa'i yul can du yang mi 'gyur ro / /
mngon sum la snang ba bzhin du rjes su dpag pa'i rnam par rtog pa la snang bas don bya ba byed par yang 'gyur ro / /
de la 'di snyam du /
gzhan gyi sems rjes su dpag pa la mi slu ba de nyid med do snyam du sems na de'i phyir gzhan gyi sems kyi rjes su dpag pa la yang zhes bya ba la sogs pa smos so / /
mi slu ba nyid kyi 'thad pa thabs kyis bstan pa'i phyir 'jug par byed pas /
de'i sgo nas srog chags gzhan zhes bya ba la sogs pa smos te /
'jug pa'i byed pas gzhan gyi sems rjes su dpag pa de'i sgo nas srog chags gzhan yod par rtogs nas /
gal te yang dang yang du tha snyad la 'jug pa 'di lta ste mngon par 'dod pa dang /
rtsol ba dang gzhan dang gzhan du 'gro ba la sogs pa byed na srog chags gzhan gyi dbang gis 'byung ba'i don kun du smra ba la sogs pa 'thob po / /
yang na yang dang yang du tha snyad la 'jug pa 'di lta ste mngon par 'dod pa dang /
rtsol ba dang /
yul gzhan du 'gro ba la sogs pa byed pa na srog chags gzhan gyi dbang gis 'byung ba'i don kun du smra ba las so / /
yang na yang dang yang du tha snyad la 'jug par byed pa ni kun du smra ba'i rjes la khyim du 'jug pa dang /
de'i rjes la stan 'ding ba dang de'i rjes la yang zas dang skom sbyin pa dang /
de'i rjes la yang mal cha dang stan shom pa dang /
rkang pa bkru ba'i chu sbyin pa dang /
rkang pa mnye ba la sogs pa'o / /
yang ci'i phyir tha snyad phyi ma bsgrub pa'i phyir tshad ma nyid yin par 'dod ce na /
de'i phyir /
'jig rten ni 'bras bu de tsam la sems shing srog chags gzhan rjes su dpag pa la 'jug pa'i yang phyir te zhes bya ba la sogs pa smos te /
'bras bu 'di la de tsam yod pas 'di ni de tsam yin te /
de zhes bya ba'i sgras ni don byed pa la bya'o / /
tsam zhes bya ba'i sgra ni tshad la bya'o / /
'jig rten gang la 'bras bu de tsam la sems pa yod pa ni 'bras bu de tsam la sems pa yin te 'jug pa'o / /
'di skad du 'jig rten gyi srog chags gzhan yod par rjes su dpag pa gang yin pa de ni srog chags gzhan gyi dbang gis 'byung ba'i don bya ba 'thob pa la sems pa yin no zhes bshad pa yin no / /
yang zhes bya ba'i sgra ni 'jig rten gyi 'jug pa'i 'bras bu de tsam du zad do zhes nges par bya ba'i don yin no / /
'di ci'i phyir zhe na /
skyes bu'i don phyi ma'i khyad par du snang ba zhes bya ba la sogs pa smos te /
don phyi ma'i khyad par ni sreg pa dang 'tshed pa la sogs pa'o / /
shes pa gang la de lta bu snang ba'i ngang tshul yod pa de la de skad ces bya ba'o / /
de myong ba ni don phyi ma'i khyad par du snang ba'i shes pa myong ba'o / /
de skyes pa nyid ni skyes pa tsam mo / /
'dir re ba dang bral bas na /
'di ni re ba med pa'o / /
de'i ngo bo nyid ni de nyid de /
re ba med pa nyid de'i phyir ro / /
'di skad du gang gi tshe skyes bus mi dmigs pa'i rjes la sreg pa la sogs par snang ba'i shes pa myong ba skyes pa de kho na'i tshe 'di re ba med par 'gyur ro zhes bshad pa yin no / /
skyes bu ni de tsam gyis re ba med pa nyid yin du chug na /
de tsam gyis shes pa snga ma go ji ltar tshad ma nyid yin zhe na /
shes pa snga ma ni zhes bya ba la sogs pa smos te /
gang gi phyir shes pa snga mas ji skad bshad pa'i tshul gyis tha snyad yongs su rdzogs pas don byed par gyur pa de'i phyir tshad mar rnam par gzhag go / /
'dir pha rol pos 'khrul bar bstan pa'i phyir /
rmi lam na yang zhes bya ba la sogs pa smos te /
rmi lam na yang don phyi ma byed par snang ba'i shes pa shes pa snga ma'i rgyu mtshan can skyed mod kyi /
de tsam gyis ni shes pa snga ma tshad ma yin par rigs pa ma yin no / /
ci'i phyir rigs pa ma yin zhe na /
de'i tshe shes pa thams cad ces bya ba la sogs pa smos pa /
rmi lam na shes pa thams cad 'khrul pa kho na yin no zhes bya ba ni phyogs snga ma yin no / /
grub pa'i mtha' smra bas 'dir rnam par rig byed kyi shes pa ni zhes bya ba la sogs pa smos te /
bya ba dang tshig gi rnam pa can gyi shes pa ni g.yo ba'i dbang med par mi 'byung bas de'i phyir de dag gis de dag rjes su dpog par byed do / /
khyad par ni de bas kyang bslad pa'i gnas skabs na ni dbang chod pa'i phyir brgyud de 'byung la /
gnyid ma log pa'i gnas skabs na ni dbang chod par 'byung ngo zhes bya ba ni 'di yin te /
'di thams cad ni sngar bshad zin to / /
de ltar rnam par rig byed kyi shes pa rnams gnas skabs gnyi gar yang g.yo ba la rag lus pa can yin par bsgrubs nas rmi lam gyi gnas skabs na rnam par rig byed kyi shes pa las dus phyis 'byung ba'i shes pa rnams ji ltar na g.yo ba la rag lus pa can nyid yin pa de bzhin du bstan pa'i phyir de la ji ltar rnam par rig byed kyi shes pa snga ma rnams zhes bya ba la sogs pa smos te /
rmi lam gyi skabs na ji ltar rnam par rig byed kyi shes pa snga ma rnams g.yo ba'i dbang gis brgyud de 'byung ba ltar gnas skabs phyis 'byung ba rnams kyang de dang 'dra'o / /
de la brgyud pa ni 'di lta bu yin te /
gnyid ma log pa'i gnas skabs na ni re zhig dang por gzhan gyis g.yo ba'i dbang las rig byed kyi shes pa dag go / /
de dag las srog chags gzhan yod par rjes su dpag go / /
srog chags gzhan yod par rjes su dpag nas 'jug pa'i shes pa dag go / /
de dag gi rjes su mngon du smra ba dang phyag bya ba'i shes pa dag go / /
de dag gi yang rjes la kun du smra ba dang /
stan 'ding ba la sogs pa'i shes pa dang /
de bzhin du lung 'bogs pa dang /
'don pa dang /
kha don byed pa la sogs pa'i shes pa rnams so / /
de nas dus re zhig mna' ba'i shes pa dag go / /
de nas gnyid ldog go / /
gnyid ldog pa dang sngon goms pa'i dbang gis rnam par rig byed kyi shes pa dag skye'o / /
de nas yang srog chags gzhan yod pa'i rjes su dpag pa 'byung ngo / /
de nas yang 'jug pa dang /
kun du smra ba la sogs pa'i shes pa dag skye ba yin no / /
'jug pa la sogs pa'i shes pa rnams brgyud de skye ba skye ba de nyid bstan pa'i phyir /
rnam par rig byed kyi shes pa'i rten zhes bya ba la sogs pa smos te /
gnyid ma log pa'i gnas skabs na /
rnam par rig byed kyi shes pa'i rten gzhan gyi rgyud la yod pa'i g.yo ba gang yin pa ste /
de'i gnas skabs phyi ma ni 'chad par byed pa'i rjes su dpag pa'i 'og rol du 'byung bar kun du smra ba la sogs pa tha snyad kyi rnam pa can gyi shes pa bskyed par nus pa gang yin pa'o / /
de dag na yod pa'i sems gang yin pa'i rnam par rig byed kyi shes pa'i rten g.yo ba'i gnas skabs phyi ma pa'i sems kyi rgyud de las ji skad bshad pa'i rnam pas rmi lam gyi gnas skabs na 'jug pa la sogs pa'i shes pa rnams brgyud de skye'o / /
de la 'di snyam du brgyud de skyes ba la ni rag ste /
'khrul pa ni so na 'dug pa kho na'o snyam du sems na de'i phyir /
de yang rjes su dpag pa ci 'dra ba zhes bya ba la sogs pa smos te /
rmi lam gyi gnas skabs na yang gzhan gyi sems kyi rjes su dpag pa dus ji srid ci 'dra ba de lta bu'i mi slu ba kun du smra ba la sogs pa'i ngo bo yang dus srid tsam du yod pa kho na la /
phan tshun 'brel pa'i tha snyad kyang dus de srid tsam yod pa nyid pas 'khrul pa'i nyes pa 'ga' yang med do / /
gzhan dag ni 'di nyid la gzhan du rnam par 'chad par byed de /
rmi lam gyi gnas skabs de na yang shes pa snga ma'i rjes su dpag pa brgyud de skye ba'i chos nyid ci 'dra bar 'bras bu'i rtags ni rgyu la 'khrul pa med pa'i phyir gnyid ma sad pa'i sems la yang mi slu ba don byed par snang bar skye ba'i mtshan nyid can de lta bu yod pa kho na yin la /
tha snyad kyang dus kyis chod pa'i rnam pa can rjes su dpag pas mi slu ba'i mtshan nyid yod pa kho na yin pas cis kyang mi bzung ngo zhes zer ro / /
phyi'i don du smra ba de ltar bcom yang sran mi 'dor zhing /
yang gzhan gyi sems su dpag pa ni zhes bya ba la sogs pa smos te /
gal te gzhan gyi sems rjes su dpag pas de'i rang gi ngo bo mi 'dzin yang mi slu ba'i phyir tshad ma nyid yin na yin pa la ni rag na /
gang dag gis gzhan gyi sems mngon sum du shes pa de rnams kyi go ji ltar /
gal te re zhig gzhan gyi sems kyi rang gi ngo bo mi 'dzin yang mi shes na ni de'i tshe mngon sum 'di'i gzung ba gzhan don yin par 'gyur ro / /
'on te mi shes na ni de'i tshe rnal 'byor ba de dag ji ltar mngon sum du shes pa yin par 'dod do / /
gtan tshigs su bsdu bar ji ltar na mngon sum zhes bya ba la sogs pa smos te /
mngon sum ni don gyis rang gi ngo bo 'dzin par byed pa yin par 'dod do / /
gal te don gyis rang gi ngo bo mi 'dzin na ni mngon sum de ci 'dra ba zhig yin /
don gyis rang gi ngo bo mi 'dzin na tshad ma nyid yin pa gsal ba'i phyir /
'on te mi 'dzin na ji ltar tshad ma yin zhes bya ba smos te /
'di'i tshad ma nyid ni rang gi ngo bo 'dzin pa'i rgyu can yin no snyam pa ni phyogs snga ma'i dogs pa yin no / /
grub pa'i mtha' smra bas /
gnas ma gyur pa'i phyir rnal 'byor pa gzung ba dang /
'dzin pa'i rnam par rtog pa ma spangs pa rnams kyis gzhan gyi sems shes pa'i yang zhes bya ba la sogs pa smos te /
rnal 'byor pa gang dag la gzung ba dang 'dzin pa'i rnam par rtog pa ma spangs pa yod pa de dag la de skad ces bya'o / /
de dag gis gzhan gyi sems shes pa gang yin pa de ni tha snyad la mi slu ba nyid kyis dper na bdag cag la sogs pa dang 'brel pa'i gzugs la sogs pa mthong ba bzhin du tshad ma nyid yin gyi / /
rang gi ngo bo 'dzin pa'i phyir ni ma yin no / /
gzung ba dang 'dzin pa'i rnam par rtog pa ma spangs pa'i rgyu gnas ma gyur pa'i phyir zhes bya ba smos te /
'di ltar de dag gis kun gzhi rnam par shes pa'i mtshan nyid ma gyur to / /
de gyur pa ni gzung ba dang 'dzin par rnam par rtog pa'i bag chags spangs pa yin no / /
gal te gzhan gyi sems shes pa rang gi ngo bo 'dzin pa ma yin no / /
'o na de ji ltar rnam pa gsal ba can yin zhe na /
rnal 'byor gyi dbang gis ni zhes bya ba la sogs pa smos te /
bsgoms pa'i stobs kyis ni rnal 'byor pa rnams la gzhan gyi sems shes pa gzhan gyi sems kyi rnam pa'i bye brag gsal bar rjes su byed pa 'byung bar 'gyur te /
dper na las kyi stobs dang /
lha la sogs pa'i byin gyi rlabs kyi stobs kyis rmi lam bden pa mthong ba rnams la shes pa don gyis rnam pa gsal ba can 'byung ba de lta bu'o / /
de la 'di snyam du 'o na ni bsgoms pa'i stobs kho nas rnal 'byor pa rnams kyis gzhan gyi sems shes pa des /
sems kyi rang gi ngo bo ci ste mi 'dzin snyam du sems na /
de'i phyir de dag la yang gzhan gyi sems shes pa'i yul can nyid kyis zhes bya ba la sogs pa smos te /
de bsgoms pa'i stobs las skye yang gzhan gyi sems kyi rang gi ngo bo yul du byed par nus pa ni ma yin te /
rnal 'byor pa de lta bu rnams kyis gzung pa dang 'dzin pa'i rnam par rtog pa ma spangs pa'i phyir ro / /
gal te rnal 'byor pa rnams kyis gzhan gyi sems kyi rang gi ngo bo mi shes na /
ji ltar gzhan gyi sems shes pa zhes bya bar nges par 'dzin par 'gyur zhe na /
de'i phyir /
de dag kyang rang gi sems snang ba zhes bya ba la sogs pa smos te /
rnal 'byor pa rnams kyang rang gi sems dang snang ba gzhan gyi sems dang rnam pa mtshungs pa kho na las gzhan gyi sems shes pa zhes bya bar nges par bzung nas tha snyad 'dogs so / /
gal te rang gi ngo bo 'dzin pa ma yin pa 'o na ji ltar na mngon sum yin /
ji ltar na tshad ma nyid yin zhe na /
de'i phyir mngon sum de ni de'i rnam pa'i rjes su byed pa zhes bya ba la sogs pa smos te /
gang gi phyir gzhan gyi sems kyi rnam pa gsal bar rjes su byed pa de'i phyir mngon sum yin par 'dod la /
gang gi phyir mi slu ba de'i phyir tshad ma yin par 'dod do / /
'o na de bzhin gshegs pa gzung ba dang 'dzin pa'i rnam par rtog pa spangs pa rnams kyis gzhan gyi sems mkhyen pa gang yin pa de /
ci gzhan gyi sems kyi rang gi ngo bo yul du mdzad dam /
'on te mi mdzad gal te mdzad na ni de'i don yang don gzhan yin no zhes bya bar 'gyur ro / /
'on te mi mdzad na ni de'i tshe bcom ldan 'das kyis mkhyen pa yang don ji lta ba bzhin ma yin par 'gyur ro zhe na /
de'i phyir /
bcom ldan 'das rnams kyi don du don thams cad thugs su chud pa ni bsam gyis mi khyab ste zhes bya ba smos te /
rnal 'byor pa rnams kyi gtso bo de bzhin gshegs pa rnams kyi sangs rgyas kyi yul ni bsam gyis mi khyab ste /
de dag gis ni gzhan gyi sems mkhyen pa bsam gyis mi khyab pa 'ba' zhig tu ma zad kyi /
khyad par med par don thams cad rnam pa thams cad du mkhyen pa yang bsam gyis mi khyab po / /
ci'i phyir zhe na /
gnas skabs de ni rnam pa thams cad du shes pa dang brjod pa'i yul las 'das pa'i phyir ro zhes bya ba smos te /
de bzhin gshegs pa'i mkhyen pa las gzhan pa'i shes pas nges par gzung bar mi nus pa'i phyir shes pa'i yul las 'das pa yin no / /
de nyid kyi phyir rang gi ngo bo ji lta ba bzhin du ma rtogs pas brjod pa'i yul las 'das pa yin no / /
yang de bzhin gshegs pa rnams kyis don thams cad mkhyen pa ni rnam pa gnyis te /
me long lta bu'i ye shes kyis chos thams cad kyi ngo bo nyid de bzhin nyid mkhyen pa dang /
so sor rtog pa'i ye shes kyis dngos po thams cad du mkhyen pa'o / /
de la me long lta bu'i ye shes gzung ba dang 'dzin pa'i rnam par rtog pa dang yang dag par bral ba chos thams cad kyi ngo bo nyid de bzhin nyid rig pas don thams cad mkhyen pa don dam par thams cad mkhyen pa ni yin te /
'jig rten las 'das pa'i ye shes kyi ngo bo yin pa'i phyir ro / /
so sor rtog pa'i ye shes 'jig rten las 'das pa'i ye shes kyi rjes las thob pa gzung ba dang 'dzin pa'i rnam par rtog pa dang ldan pas dngos po phra ba dang /
bsgribs pa dang /
bskal pa thams cad rnam pa thams cad du mkhyen pa ni 'jig rten pa'i rnam pa thams cad mkhyen pa yin te 'jig rten las 'das pa'i ye shes kyi rjes las thob pa 'jig rten pa'i ye shes kyi ngo bo yin pa'i phyir ro / /
de'i phyir so sor rtog pa'i ye shes la don thams cad mkhyen pa'i tshul mi 'gal lo / /
de la gzung ba dang 'dzin par rnam par rtog pa yod par khas blangs pas phyin ci log pa yang ma yin te /
de phyin ci ma log pa nyid du gzigs pa'i phyir ro / /
mnyam pa nyid kyi ye shes ni rten cing 'brel par 'byung ba'i dngos po tsam gyi yul can yin pa'i phyir ro / /
me long lta bu'i ye shes la dmigs pa yin no / /
bya ba sgrub pa'i ye shes ni rang dang spyi'i mtshan nyid kyi yul can yin no / /
de ltar na de bzhin gshegs pa ni ye shes bzhi'i rang bzhin yin la /
de la me long lta bu'i ye shes ni 'jig rten las 'das pa yin no / /
de'i rjes las thob pa gzhan dag ni 'jig rten pa yin no / /
de lta bas na bcom ldan 'das kyis don thams cad mkhyen pa ni ye shes bzhi po 'di dag la ci rigs par sbyar bar bya'o / /
bdag gis rgyud gzhan grub pa ni / /
yi ge rnam phye nas bshad pa'i / /
dge ba rnyed pa gang yin des / /
'gro bas grub pa thob gyur cig /
rgyud gzhan yang dag grub pa yi / /
'grel bshad tshig tsam rnam 'grel pa / /
sangs rgyas nyid ni 'dod pa yi / /
dul ba'i lhas ni byas pa yin / /
rgyud gzhan grub pa'i 'grel bshad slob dpon dul ba'i lhas mdzad pa rdzogs so // //
rgya gar gyi mkhan po shi shud+d+ha siM ha dang /
zhu chen gyi lo tsA ba dpal brtsegs rak+Shi tas bsgyur cing zhus te gtan la phab pa'o //
[ ]
