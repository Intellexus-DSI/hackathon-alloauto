@## / /
rgya gar skad du /
tshin+da muN+Da badzra bA rA hI sA d+ha naM /
bod skad du /
rdo rje phag mo dbu bcad ma'i sgrub thabs / /
dpal rdo rje phag mo la phyag 'tshal lo / /
rnal 'byor ma yi 'khor lo gtso / /
'jig rten gsum brgyan sems can rnams / /
kun gyis phan 'byung dpal rdo rje / /
rnal 'byor ma khyod la phyag 'tshal / /
sngags pas tho rangs langs te /
rnal 'byor ma dang mthun pa'i sa'i char stan bde ba la 'dug ste / /
ji skad brjod pa'i phyogs su bltas nas /
dang por re zhig sngags pas / /
gnas dang bdag dang rnal 'byor bsrung ba'i don tu /
oM AHhUM /
zhes brjod do / /
de nas dam tshig can rang gi lte ba'i dbus su pad+ma dkar po rnam par rgyas pa bsgoms te /
de'i steng du 'od zer lhag pa dang bcas pa'i nyi ma'i dkyil 'khor blta'o / /
de'i steng du a rka'i me tog 'dra ba'i yi ge hrI las yang dag par byung ba'i sna tshogs pad+ma dang nyi ma'i dkyil 'khor la gnas pa'i chos 'byung rnam par bsgoms nas /
der yi ge hrIHyongs su gyur pa las bcom ldan 'das ma rdo rje phag mo sku mdog ser mo dpal dmar ba nyid kyis phyag gi gri gug gis nyid kyis dbu bcad nas phyag g.yon pas steng du 'dzin cing / /
gri gug dang bcas pa'i phyag 'og tu brkyang ba la /
zhabs g.yas brkyang bas bzhugs pa /
thod pas dbu brgyan pa / /
dbu skra dang na bza' grol ba /
phyag rgya lngas btab pa'i sku can gyi sangs rgyas mkha' 'gro ma dbus su bsgom par bya'o / /
de nas dbu bcad pa'i mgrin pa'i sbubs nas gyen du 'bab pa'i khrag gi rgyun rang gi zhal du 'jug cing / /
de bzhin du ngos gnyis na gnas pa'i rnal 'byor ma gnyis po'i zhal du yang 'jug par bsgom par bya'o / /
de nas g.yon ngos na bzhugs pa'i lha mo rdo rje rab bsngags ma mdog ljang gu dang /
g.yas kyi char bzhugs pa'i ma lha mo rdo rje rnam par snang mdzad ma mdog ser mo ste /
g.yon du ni g.yon dang g.yas pas gri gug dang thod pa / /
g.yas su ni g.yas dang g.yon pas gri gug dang thod pa 'dzin pa / /
g.yas su ni zhabs g.yas brkyang / /
g.yon du ni zhabs g.yon pa brkyang ba / /
dbu skra dang na bza' grol ba bsgom par bya'o / /
ngos gnyis na bzhugs pa dbus dang bcas pa'i rnal 'byor ma rnams 'gying zhing 'jigs su rung ba bsgom par bya ste /
'di ni bsgom par bya ba'i gnas yin no / /
de nas mchod pa brjod par bya ste / /
mdun du tsan+dan dmar po yi / /
chu yis maN+Dal byas nas ni / /
der ni nyi ma'i dkyil 'khor la / /
gnas pa'i chos 'byung bri bar bya / /
de nas der ni hrIH yig las / /
skyes gyur sngar bshad mtshan nyid can / /
rdo rje rje btsun lha mo ni /
rim gyis cho ga bzhin du mchod / /
de la oM sar+b+ba bud+d+ha DA ki nI ye hUM swA hA /
zhes bya ba'i sngags kyis chos kyi 'byung gnas kyi dkyil du me tog dbul bar bya'o / /
de nas der yon chab dang me tog dang spos dang dri dang mar me dang kun du bzang pos mchod par bya'o / /
de nas de bzhin du g.yon ngos su oM badzra wa r+N+Na nI ye hUM swA hA /
zhes pa'i sngags kyis so / /
de nas g.yas ngos su oM badzra bai ro tsa nI ye hUM swA hA /
zhes pa'i sngags kyis so / /
de nas gzhan yang / /
ud+hi la pu l+li ra ma la gi ri ka ma la khyam shrI ha ta /
zhes pa'i sngags kyi bstod pas mchod pa bya'o / /
gzhan yang d+har+m+ma saM b+ho ga ni ra ma Na ma hA su kha kA ya /
zhes pa'i sngags brjod par bya'o / /
de nas oM sar+b+ba bud+d+ha DA ki nI ye / /
oM badzra wa r+N+Na nI ye /
oM badzra bai ro tsa nI ye hUM hUM hUM phaT phaT phaT swA hA /
zhes pa'i sngags sngon du bsnyen pa 'bum phrag gcig yongs su bzlas na /
bgegs thams cad nye bar zhi bar byed do / /
'bum phrag gnyis bzlas pas bud med rnams g.yo bar byed do / /
'bum phrag gsum bzlas na grong khyer g.yo bar byed do / /
'bum phrag bzhi bzlas na rgyal po g.yo bar byed do / /
'bum phrag lnga bzlas na ji ltar 'dod pa'i don sgrub par byed do / /
chu 'gram mam / /
dur khrod dam /
shing gcig gi drung ngam / /
lha gnas sam /
ma mo'i khyim mam /
grong mtshams su de bzhin du bsgrub par bya'o / /
nam mkha'i gos kyi rang bzhin can / /
skra bshig pa yi rnal 'byor pas / /
ji srid rnam rtog kun spangs kyi / /
rab tu thub pa gnas par bya / /
oM sarba bud+d+ha DA ki nI ye / /
oM badzra war+N+Na nI ye /
oM badzra bai ro tsa nI ye /
puSh+paM d+hU paM dI paM gan+d+haM ba liM /
gr-ih+Na gr-i d+Na ma ma rak+Sha hUM hUM hUM phaT phaT phaT swA hA /
zhes pas gtor ma sbyin no / /
lha mo dpal gyi blo gros mas mdzad pa'i sgrub thabs rdzogs so // //
bal po'i paN+Di ta A tsA R+Ya b+ha ren+d+ra ru tsi dang /
lo tsA ba blo ldan shes rab kyis bsgyur ba'o //
