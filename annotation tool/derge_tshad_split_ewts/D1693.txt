@## / /
rgya gar skad du /
Ar+ya tA ra sto tra /
bod skad du /
'phags ma sgrol ma la bstod pa /
bcom ldan 'das 'jam pa'i dbyangs la phyag 'tshal lo / /
sgrol mdzad 'khor ba'i rgya mtsho mtha' yas pa / /
stod pa las sgrol thugs rje'i spyan yangs ma / /
bde gshegs yum gyur lha mo sgrol ma la / /
lus ngag yid gsum gus pas phyag 'tshal lo / /
khyod kyis mdzad pa'i phrin las rgya che ba / /
ma lus brjod par sus kyang mi spobs te / /
che long rags pas rnam brgyad mang po sogs / /
ngo mtshar legs spyad gtam snyan 'di skad thos / /
shin tu rmad byung yon tan rgya mtsho'i gter / /
dge tshogs nor bu dam pa rin chen gling / /
sna tshogs pad+mo'i tshal ni dri bsung can / /
phreng mdzes tshig gi me tog mchod par bzhes / /
skal ldan rigs can lam mtshon med pa zhig /
rang yul ma slebs ri dgas rgyal pos bdas / /
khom ldan skyes bus gsum la skyabs 'gro byas / /
sgrol mas rjes bzung seng ges gus phyag 'tshal / /
don gnyer 'gron la gdong dmar gangs ri'i mdog /
rdul 'dzag rab khros khro gnyer mche ba gtsigs / /
byin rlabs mthar thug gzungs sngags bstod pa'i mthus / /
de ma thag tu glang chen 'jigs las skyabs / /
shing skam khri la tshe tshad brgya bzhag ste / /
log lta'i rgyal pos drang srong me lha mchod / /
thams cad mkhyen pas me tog phreng 'dzin mdzad / /
dngos su zhal bstan bdud rtsi'i char rgyun phab / /
tshong dpon nor ldan shul rings lam du zhugs / /
'jigs pa'i thang la mi rgod chom rkun byung / /
yi dam lha mos 'jigs med bde sar bskyal / /
drin lan ma brjed rten la mchod pa phul / /
gzugs mdzes bu mos pha rol nags su phyin / /
dug sbrul gdug pa'i kha rlangs sprin ltar 'thibs / /
'bras ldan ljon pa'i shing gi bsil grib la / /
spyi bor phyag bzhag mi bzad nad las thar / /
sbyin pa'i 'bras med dbul phongs rkun po'i mis / /
dkor mdzod blangs pas btson khang ra bar bcug /
dad ldan slob mas thugs dam rgyud bskul bas / /
thugs rje'i phyag gis lcags sgrog mdud pa dkrol / /
tsan+d+ra go mi dge bsnyen 'phags pa mchog /
rgyal po'i chad pas gang+gA'i chu la bskur / /
gus ldan zhe sa bcas pa'i sdeb sbyor gyis / /
'dzum zhal dge mas sing ga'i gling la bzhag /
rgyal brgyud lam 'khrul dur khrod gnas su 'khyams / /
log 'dren 'byung po'i gdon gyis zin gyur tshe / /
rig pa'i rgyal po rig sngags bcu bzlas pas / /
bar chad bdud kyi tshogs las rgyal bar gyur / /
seng ge glang chen me dang chom rkun dang / /
dug sbrul btson khang chu dang 'byung po'i gdon / /
'dus byas rgya mtsho las 'bras 'jug ngogs can / /
byang sems klu dbang bden gnyis gtsug gi nor / /
pha rol phyin drug rin chen rgyan gyis spras / /
lnga bcu lhun grub phrin las gzi brjid can / /
'jigs brgyad sgrol mas gzhan yang sems can gyi / /
phyi rol grub mtha' ngan pa log lta'i ri / /
lung rigs rdo rje'i mtshon gyis bcom nas kyang / /
lus ngag yid gsum sku gsum dkon mchog gsum / /
yang dag mtha' bral lta ba ma rtogs na / /
tshig gi bsnyems pas don la mi rtogs te / /
sems can gnas lugs nam mkha'i chos nyid la / /
ma rig 'khrul pa'i dra ba bsal du gsol / /
bsod nams chung bas dge ba'i sems med cing / /
mi dge'i mun bsgribs yang dag lam ma rnyed / /
bdag 'dzin bdud kyi srid mtsho 'dir 'khyams rnams / /
bshes gnyen thabs mkhas gru gzings ded dpon gyis / /
chu bzhi'i pha rol yid 'ong po ta la / /
bde mchog gnas chen lha yi pho brang du / /
'gro kun yan lag bdun ldan chos spyod cing / /
nyer mkho'i yo byad bka' babs brgyad gnang nas / /
phrin las lha mos zhal bzhes ma bsnyel bar / /
bshes gnyen ngan pa'i bdud dang mjal ba rnams / /
dal 'byor chud zos mi tshe stong 'dzad cing / /
zas nor don med gnas su brlag gyur pa / /
lus sems sdug bsngal chu yi rba rlabs kyis / /
nyon mongs 'khrul ba'i sems can ma lus dang / /
bka' 'bangs tha ma bdag cag thams cad la / /
rnam dag thos bsam sgom gsum bstan du gsol / /
rnam dag thos bsam sgom gsum bstan nas kyang / /
phan bde'i dge ba byang chub mchog tu bsngo / /
khyod kyi phrin las nyi ma'i dkyil 'khor de / /
chags sdang gti mug sprin gyi grib ma yis / /
sgrib par ma gyur dpal ldan 'phags pa'i sku / /
dge tshogs sprin chen lhun po'i rtser bzhugs la / /
sa 'dzin spo la rta bdun rgyal po ltar / /
lham me lhang nger gsal ba'i bkra shis shog /
gtsang bdag bde dang rtag pa nyid thob pa / /
skye rga na 'chi med pa chos kyi sku / /
brnyes gyur lhun gyis grub cing 'dus ma byas / /
bsam zhing brjod pa'i yul las 'das gyur kyang / /
chu nang zla ba nam mkha'i 'ja' bzhin du / /
sprul skus 'gro don mdzad par smon lam 'debs / /
klu sgrub pad+mo'i ge sar las / /
nyi ma sbas pa bung ba yis / /
legs blangs bdud rtsi'i dga' ston gyis / /
bu slob sbrang bu'i lus rgyas shog /
kha che'i slob dpon nyi ma sbas pas rje btsun sgrol ma la bstod pa rdzogs so // //
rgya gar gyi paN+Di ta sA d+hu kI rti dang /
bod kyi lo tsA ba ldan ma tshul khrims seng ges bsgyur ba las phyis dpal sa skya'i gtsug lag khang du dag par byas so //
