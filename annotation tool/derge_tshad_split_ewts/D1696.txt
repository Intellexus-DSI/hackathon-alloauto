@## / /
rgya gar skad du /
bo d+hi tsit+ta ma hA su kha AM na ya /
bod skad du /
byang chub kyi sems bde ba'i man ngag /
bde ba chen po byang chub kyi sems la phyag 'tshal lo / /
gsang rgyud mtha' dag las man ngag gang ba'i don /
byang chub kyi sems 'da' ka ma'i man ngag 'di ltar lags te /
'chi 'pho dus su 'di ltar ro / /
da ltar bdag gi lus khyab par gnas pa'i sems 'di ni 'ubs kyis 'dus nas /
snying ga'i dkyil na 'od mtshon gang ba cig gnas so / /
yi ge shis pas 'od du mi lta ste /
hUM yungs 'bru tsam cig lhang nger gnas so / /
de nas tshor ba dang bral drod shor te /
'jig rten pa'i spyod yul dang bral ba'o / /
de tsam na 'od mthing ga de snying gi dkyil nas /
byang chub kyi sems kyi gsang ba'i lam g.yas kyi srog rtsa dar dkar gyi skud pa 'dra ba'i nang nas yar yengs kyis byung ste /
spyi bo'i gtsug tu byung /
ril gyis dril nas /
lhang gis shar tsam na /
de nas yar 'dom gang tsam gyis chod nas rnam par dag pa chos kyi pho brang /
rang bzhin lhun gyis grub pa'i gnas na /
dpal kun du bzang po bzhugs te /
rang gis khyab gdal ba dang bzhin lhang nge bar te /
sku la mdun dang rgyab mi mnga' bar /
bde ba chen po'i nang du lhang nger bzhugs pa dang /
bdag gi sems hUM ngam thig le yungs 'bru spyi bo nas yar byung ba gnyis kar sbyin la sbrang bu chags pa'am /
chu dang 'o ma 'dres pa'i tshul du /
kun du bzang po dang gnyis gcig tu lhang nger gnas par gyur to / /
de ltar chos kyi dbyings kyis gar khyab par kun du bzang pos khyab /
kun du bzang pos gar khyab par bdag gi sems kyis khyab ste /
gzung 'dzin gyi rnam rtog dang bral nas chos kyi sku thob ste /
skyid pa chen po g.yung drung gi gnas su khyab gdal la lhang nge bar gnas so / /
de'i ngang las mi 'gyur lhang nger gnas pa ni /
rdzogs pa chen po'i lta ba mur thug pa'o / /
de'i ngang las sa ler gnas pa ni /
rdzogs pa chen po'i bsgom pa mthar phyin pa'o / /
de'i ngang las yud tsam bar mi 'da' ba ni /
rdzogs pa chen po'i dam tshig mthar phyin pa'o / /
de lta bu'i don la sems rtse gcig tu bsgom mo / /
byang chub kyi sems bde ba chen po'i man ngag rdzogs so // //
rgya gar gyi mkhan po dI paM kA ra shrI dz+nyA na nyid dang /
zhu chen gyi lo tsA ba dge ba'i blo gros kyis bsgyur cing gtan la phab pho brang byang chub 'od kyis zhus pa'o //
