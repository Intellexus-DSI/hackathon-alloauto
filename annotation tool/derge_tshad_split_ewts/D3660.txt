@## / /
rgya gar skad du /
mA rI ts+yai de wI sA d+ha naM /
bod skad du /
lha mo 'od zer can gyi sgrub thabs /
lha mo 'od zer can la phyag 'tshal lo / /
de la dang por re zhig nyi ma'i dkyil 'khor bsams la /
de'i steng du sa bon lnga pa'i lnga pa la /
dang po'i gnyis pa rdzogs par byas la /
zla ba phyed pa dang thig les brgyan pa bsams la /
de las byung ba'i lha mo 'od zer can sku mdog dmar ba /
zhal drug pa zhal dang po dmar po /
gnyis pa nag po /
gsum pa ljang gu /
bzhi pa ser po /
lnga pa dkar po /
steng gi dbu phag gdong nag po /
a shwa ka dang mchod rten gyis brgyan pa /
gsus khyim che ba thod pa'i phreng ba can dbu skra dmar ser gyen du brdzes pa /
sbrul gyi zhags pa stag lpags kyi sham thabs bsnams pa /
bgegs rnams ltung bar mdzad pa /
kha dog sna tshogs pa'i phag gi shing rta la g.yon brkyang bas bzhugs pa /
phyag g.yas na ral gri dang /
rdo rje dang gtun shing dang mda' dang rdo rje rtse gcig pa dang dgra sta bsnams pa /
g.yon na sdigs mdzub zhags pa dang bcas pa dang /
thod pa dang a shwa ka'i zhags pa dang /
tshangs pa'i mgo bo dang /
gzhu dang tri shU la bsnams pa /
spyan gsum par bsam mo / /
mdun du shing zlum po'i dbus su lag pa gnyis pa sdigs mdzub bsgreng bar bsams la /
bdag nyid bcom ldan 'das yum 'od zer can yin no zhes nga rgyal bskyed par bya'o / /
de nas phyag rgya bcing bar bya'o / /
rdo rje thal mo kha sbyar la gung mo gnyis gshibs la myu gur bya ste mthe bo gnyis skyil krung du bsnol la /
mdzub mo gnyis rtse mo dgug par bya'o / /
de nas bzlas pa'i sngags ni oM mA rI ts+yai mAM hUM hUM phaT phaT swA hA /
lha mo 'od zer can gyi sgrub pa'i thabs rdzogs so / /
slob dpon chen po phyag rgya chen po'i dngos grub brnyes pa dri ma med pa'i lhas mdzad pa'i sgrub thabs bcu gcig rdzogs so //
[ ]
