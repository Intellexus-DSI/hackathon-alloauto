@ / /
dbang bskur ba'i cho ga bzhugs so // @# / /
dpal dgyes pa'i rdo rje la phyag 'tshal lo / /
de nas ri mo'i dkyil 'khor gyi las kyi rim pa bshad par bya'o / /
dang por bsnyen pa bya ste /
rang gi yi dam lha'i 'dab 'byams bzlas /
dkyil 'khor gyi gtso bo'i 'dab 'bum bzlas lha dang lha mo gzhan gyi 'dzab khri bzlas /
de yang tshul ji ltar bzlas she na /
dkyil 'khor gar byed pa'i sar maN+Dal gru bzhi pa khru gang ba byas la /
de la ba'i rnam lnga dang /
tsan+dan la sogs pa'i dri zhim pos byug /
bdud rtsi rnam pa lngas kyang gtor bar byas la /
de nas dri'i thig le dgu byas te de'i steng du me tog gtsang ma bzhag ste /
de dkyil 'khor gyi lha yin par bsams la /
de nas de la spyan drangs la bstims la / /
de nas phyi nang gsang ba'i mchod pa dang /
bstod pa dang /
bdud rtsi myang ba yan chad bya'o / /
de nas yi dam lha'i nga rgyal byas la /
yi dam lha'i 'dzab bzlas /
gtso bo'i nga rgyal byas la /
gtso bo'i sngags bzlas /
lha mo brgyad po rang rang gi nga rgyal byas la /
oM AH gau rI hUM /
be tA lI /
tsau rI /
pra mo hA /
puk+ka sI /
sa ba rI /
tsaN+DalI /
oM AH Do m+bi nI hUM /
zhes bzlas pa dang /
yi dam gyi lha'am /
dkyil 'khor gyi gtso bo'i 'dzab mi dgos zhes rmi lam na zer na /
'dzab ma rdzogs kyang 'phro bcad la /
de'i 'og tu mchod bstod byas la yi ge brgya pas gshegs su gsol lo / /
dkyil 'khor gyi las bya'o / /
de ni dang po'i bsnyen pa'o // //
sa gzhi yongs su gzung bar bya'o / /
de la yang brgyad de /
sa btsal zhing brtag pa dang /
sa bslang ba dang /
sa brtan par gzung ba dang /
sa sbyang ba dang /
sa byin gyis brlab pa dang /
bgegs bskrad pa dang /
phur ba gdab pa dang /
ting nge 'dzin gsum dang ldan pa'i slob dpon dbus na 'dug pa la /
gau rI la sogs pa'i lha mo bzhis phyogs bzhi nas mchod cing gsol ba gdab pa'o / /
de las btsal zhing brtag pa ni /
sa bzang po zug rngu med pa nyes pa med pa /
shar dang byang du gzhol ba /
me tog dang shing dang chu dang ldan par bya'o / /
yang na yid du 'ong bar bya'o / /
de ni btsal zhing brtag pa'o / /
sa bslang ba ni slob dpon dgyes pa rdo rje'i ting nge 'dzin du bzhugs pas /
ba'i lci ba sa la ma lhung bas maN+Dal khru gang ba zhig byas la /
des dgyes pa rdo rje'i dkyil 'khor dmigs la /
phyi nang gi mchod pa bya zhing /
'jig rten skyong ba rnams la gtor ma byin la /
pus mo g.yas pa'i lha nga sa la btsugs la thal mo sbyar nas sa bslang bar bya ste /
gang sa 'di la gnas pa'i lha dang klu dang gnod sbyin dang sha za la sogs pa rnams las bslang bar bya yis /
sa'i gnas 'di ru yon bdag che ge mo'i don du dgyes pa rdo rje'i dkyil 'khor byed par 'dod kyis /
khyed rnams la mi gnod pa dang /
bzod pa yod nas 'dir byed kyis /
nga gnas 'dir nyal bas rmi lam du mtshan ma ston cig ces brjod pas /
gtso bo'i ting nge 'dzin du bzhugs la /
bzlas pa byed cing seng ge'i nyal thabs kyis nyal bar bya'o / /
rmi lam na nged rnams la mi gnod kyis gyis shig zer na de nyid du bya'o / /
sa brtan par gzung ba ni /
sa khung na phyi de zhag gi snga dro dang po la sngar gyi maN+Dal la zhal bshal la /
de ru dgyes pa rdo rje'i dkyil 'khor dmigs la /
phyi nang gi mchod pa bya ste /
phyogs skyong rnams la gtor ma byin la 'di skad brjod do / /
sa 'di tsam zhig khugs na dgyes pa rdo rje la sogs pa'i dkyil 'khor byed kyis /
khyed rnams sems mi nur zhing bgegs med pa dang /
grogs kyis shig ces bsgo bar bya'o / /
de'i 'og tu phyogs thams cad nas /
rdzogs pa'i sangs rgyas ji snyed bzhugs / /
byang chub sems dpa' dgra bcom dag /
bdag dang che ge mo zhig gi /
don du brtan par bzhugs nas ni //
mngon shes can gyi mchod yon bzhes / /
zhes lan gsum brjod de gsol ba gdab par bya'o / /
kye bcom ldan 'das bdag gi mchod yon bzhes nas kyang /
byin gyis brlab cing brtan par bzhugs su gsol zhes brjod do / /
gal te dga' ba'i sa gzhi rmi lam du ma khugs na /
khro bo'i nga rgyal byas la mngon spyod kyi sbyin sreg byas te bgegs bskrad pas snga ma bzhin du bya'o / /
de ni sa gzhi brtan par gzung ba'o / /
sa sbyang ba ni zhi ba'i sbyin sreg tshul bzhin byas la /
me lha'i thugs kar sa'i lho mo bsams la /
de la mchod pa dang sbyin sreg byas la /
oM AHhUM muHzhes brjod pas nam mkha' la gshegs su gsol bar bya'o / /
de'i 'og tu ji tsam 'dod pa'i gnas gru bzhir dmigs la klu'i bdag po bsams te /
brko bar bya'o / /
klu'i bdag po ni ston zla gsum la glo g.yon pa sa la phab ste mgo shar du bstan nas kha lhor bltas te nyal lo / /
dgun zla gsum la mgo lhor bstan kha nub tu bltas nas nyal lo / /
dpyid zla gsum la mgo nub tu bstan kha byang du bltas nas nyal /
dbyar zla gsum la mgo byang du bstan kha shar du bltas te nyal lo / /
sa rko thabs ni /
klu'i mgo bo dang /
rgyab dang /
phang por nas brko bar bya'o / /
mngon par dga' ba'i dngos grub kyi don du /
brang gi phyogs su lkog ma dang lte ba dang pus mo tsam gyi bar dngos grub rab 'bring tha ma gsum 'dod pa'i don du g.yas g.yon na bzhugs par bsam zhing brko bar bya'o / /
sa phyung la rdo ba dang gseg ma dang /
mgal du ma dang /
sol ba dang /
rus pa dang /
gyo mo dang /
bong ba la sogs pa med par byas nas /
sa gzhan snum pa bzang po dang dri zhim bsres te blugs par bya'o / /
de nas dri zhim po dang chu bsres pa la yi ge hUM zlos shing bkang la 'thas par bcag ste /
lag mthil ltar mnyam pa'i steng du /
gzhal yas khang sgo bzhi dang rgyan la sogs pa dang ldan par bsam mo / /
de nas spos dang bdud rtsi lnga'i chu la las thams cad pa'i sngags bzlas la gtor bar bya'o / /
sman dang 'bru dang rin po che la las thams cad pa'i sngags bzlas la gzhug par bya'o / /
sa gzhi byin gyis brlab pa ni /
dkyil 'khor dbus su 'dug la /
dgyes pa rdo rje'i rnal 'byor bya ste /
khaM las sa gzhi nam mkha' ltar bsgom /
suM las ri rab ser po gru bzhi pa nam mkha' dang mnyam par bsgom /
laM las dbang chen gyi dkyil 'khor gru bzhi pa rdo rje rtse gsum pa bzhis gru bzhir mtshan pa ser por bsgom /
hUM las sa gzhi rdo rjer bsgom / /
de nas me di nI badzrI b+ha ba badzra ban+d+ha hUM zhes brjod pas sa gzhi 'od can du byin gyis brlab po / /
de ni sa gzhi byin gyis brlab pa'o / /
bgegs bskrad pa ni /
hrIH gsum brjod la slob dpon phyir byung ste /
dbang ldan gyi mtshams su 'dug la /
bdag gi snying gnas byung ba'i dkyil 'khor gyi 'khor lo las sprul pa byung bas nam mkha' khyab par bsams te /
phyogs bcu'i rgyal ba sras dang bcas pa khyed rnams kyis /
bdag dang slob mar bcas pa la byin gyis brlab cing bsrung ba'i phyir bzhugs su gsol lo zhes brjod cing snying gar zla ba'i dkyil 'khor gyi rdo rje'i dbus su bcug la bdag dang gcig tu gyur bar bsams te /
rang gi lus dgyes pa rdo rje'i nga rgyal bya ste /
hUM brjod cing sems dpa'i skyil krung phyed pa la gnas nas /
mig g.yon par Ta las zla ba'i dkyil 'khor bsam /
g.yas par ma las nyi ma'i dkyil 'khor bsam /
'bras bu gnyis las hUM shin tu g.yo ba bskal ba'i me ltar 'bar ba las rdo rje'i mig bya'o / /
de nas g.yas par rdo rje gsor zhing /
g.yon par dril bu dkrol zhing dkur bzung la /
mgo dang mig g.yon du cung zad btud de /
rkang mthil gnyis su hUM las rdo rje rgya gram du bsams la /
byang shar du gnas te 'di skad brjod do / /
nyon cig bgegs tshogs thams cad kyi / /
sku gsung thugs la gnas pa rnams / /
dpal sogs dgyes rdor dag gis ni / /
srung ba'i 'khor lo byed pa'o / /
rdo rje 'bar ba'i gzugs 'di yis / /
gal te gang gis dam tshig 'das / /
'dod gsum bskyed bya gsad bya ste / /
tshal bar 'gas pa gdon mi za / /
zhes brjod la g.yas brkyang dang /
g.yon brkyang la sogs pa'i stang stabs kyis dkyil 'khor la lan gsum du hUM brjod cing bskor bar bya'o / /
de ni bgegs bskrad pa'i rim pa'o / /
phur pa gdab pa ni /
lcags kyi phur pa sor brgyad pa dri dang bdud rtsi'i chus gtor te mdun du bzhag la stong par bsgom /
stong pa'i ngang las hUM ljang na gcig tu gyur par bsam /
de las bdud rtsi 'khyil ba zhal gsum phyag drug pa cig tu lte ba yan chad bsgom mo / /
smad phur pa zur gsum 'od 'bar ba cig bsam mo / /
de nas dbang ldan nas brtsams te bskor phyogs su /
oM he badzra big+h+nAn uts+tsha Ta ya hUM phaT /
ces bya ba'i sngags kyis phur bu la bzlas shing phyogs bcur btab la /
'og gser gyis gzhi la thug pa'i bar du dbab par bsam mo / /
de ni phur bu gdab ba'o / /
ting nge 'dzin gsum dang ldan pa'i rdo rje slob dpon la /
gau rI la sogs pa'i ting 'dzin can gyi lha mo bzhis phyogs bzhi nas mchod cing gsol ba gdab pa ni /
dkyil 'khor bri phyir shar phyogs nas gau rI'i rnal 'byor pas dbus su gtso bo la mchod pa rnam pa lnga phul nas 'di skad brjod do / /
de bzhin gshegs pa kun zhi ba / /
de bzhin gshegs pa kun gyi gnas / /
chos kun bdag med pa yi mchog /
dkyil 'khor dam pa bshad du gsol / /
zhes bskul lo / /
lho phyogs nas tsau rI'i rnal 'byor pas dbus kyi gtso bo la mchod pa rnam pa lnga phul nas 'di skad ces brjod do / /
mtshan nyid thams cad yang dag rdzogs / /
mtshan min thams cad yang dag spangs / /
kun du bzang po sku yi mchog /
dkyil 'khor dam pa bshad du gsol / /
zhes bskul lo / /
nub phyogs nas pra mo hA'i rnal 'byor pas /
dbus kyi gtso bo la mchod pa rnam lnga phul nas 'di skad brjod do / /
zhi ba'i mchog ni mchog las byung / /
ye shes spyod pa rnam sbyong ba / /
kun du bzang po gsung gi mchog /
dkyil 'khor dam pa bshad du gsol / /
zhes bskul lo / /
byang phyogs nas be tA lI'i rnal 'byor pas /
dbus kyi gtso bo la mchod pa rnam lnga phul nas 'di skad brjod do / /
sems can kun gyi sems chen po / /
rang bzhin dag pa dri ma med / /
kun du bzang po thugs kyi mchog /
dkyil 'khor dam pa bshad du gsol /
zhes bskul lo / /
de nas dkyil 'khor gyi dbus nas langs /
de bzhin gshegs pa thams cad kyis nam mkha' khyab par dmigs te /
'di skad brjod par bya ste /
oM sarba ta thA ga ta pA da ban+d+ha naM ka ro mi zhes de bzhin gshegs pa thams cad kyi zhabs la phyag byas nas /
langs la dgyes pa rdo rje'i nga rgyal bskyed la 'di skad ces brjod do / /
bdag nyid rang nyid rdo rje can / /
rdo rje sems dpa' bdag rang nyid / /
bdag ni sangs rgyas rgyal po che / /
stobs chen rdo rje can bdag gis / /
rnal 'byor dbang phyug rgyal po bdag /
phyag na rdo rje brtan bdag ste / /
bdag po rdo rje chen po'i bdag /
byin gyis brlab cing bzhugs su gsol / /
zhes bskul lo / /
sa gzhi yongs su gzung ba'o / /
da ni sta gon la gnas par bya ba ston te /
de la yang gnas pa bzhi ste /
sa'i lha mo sta gon la gnas par bya ba dang /
lta sta gon la gnas pa dang /
bum pa sta gon la gnas pa dang /
slob ma sta gon la gnas pa'o / /
de la sa'i lha mo sta gon la gnas pa ni dkyil 'khor gyi dbus su dri'i thig le byas la /
thig le'i steng du yi ge laM ser po cig bsam /
de 'od du zhu bas sa'i lha mo sku mdog ser po /
rin po che'i rgyan sna tshogs kyis brgyan pa /
zhal gcig phyag gnyis pa g.yas bgrang phreng 'dzin pa /
g.yon gser gyi bum pa thogs pa cig bsam mo / /
de nas mdun gyi nam mkhar gshegs pa'i sa'i lha mo dzaH hUM baM hoH bzhis dgug pa dang gzhug pa dang bcing pa dang /
dgyes par byas la /
mchod pa rnam lnga phul te /
thal mo sbyar nas /
skyob pa sangs rgyas thams cad kyis / /
spyod pa'i tshul dang khyad par gyi / /
sa dang pha rol phyin pa la / /
lha mo khyod ni dpang du gyur / /
skyob pa shAkya seng ge yis / /
ji ltar bdud kyi sde bcom pa / /
de ltar bdud kyi tshogs bcom nas / /
bdag gis dkyil 'khor bri bar bgyi / /
zhes lan gsum du brjod pas sa'i lha mo mnyes nas /
dga' ba'i mdangs kyis dgyes pa rdo rje'i dkyil 'khor gyis zer nas sa la thim mo / /
de ni sa'i lha mo sta gon la gnas pa'o / /
lha sta gon la gnas pa ni /
lha dgu po so so'i bzhugs gnas su dri dang bdud rtsi'i thig le byas la gdan dgu ru bsam /
de'i steng du lha so so'i snying po brjod cing /
me tog re re bzhag pas dam tshig sems dpa' lha dgu ru bsam /
de nas dzaH hUM baM hoH la sogs pa'i phyag rgya bzhis /
ye shes kyi lha dgug pa dang gzhug pa dang bcing ba dang dbang du byas la gnyis su med par bsam mo / /
de nas mchod pa rnam lnga phul la bstod pa nyi shu pa byas te /
'di skad do / /
thams cad dngos po'i rang bzhin mchog /
gdod nas thams cad bdag nyid gnas / /
thabs dang shes rab gnyis dag pa / /
dgyes pa rdo rje bdag phyag 'tshal /
de nas 'di skad ces brjod do / /
bcom ldan dgyes pa rdo rje ni / /
rig pa'i rgyal po phyag 'tshal bstod /
bdag gis rdo rje dkyil 'khor 'dir /
mgon po bri bar 'dod pa ste / /
slob ma rnams la phan phyir dang / /
khyed la mchod pa'i don du yang / /
de bas bcom ldan gus bdag la / /
byin rlabs gnang ba mdzad par 'os / /
dgongs shig bdag la sangs rgyas dag /
'gro ba'i 'khor lo don byed dang / /
'bras gnas byang chub sems dpa' dang / /
gang zhig gzhan yang sngags kyi lha / /
lha rnams 'jig rten skyong ba dang / /
'byung po byang chub sems dpa' rnams / /
sems can bstan la mngon dga' ba'i / /
gang zhig rdo rje mig ldan pa'i / /
che ge mo bdag rdo rje 'dzin / /
dgyes rdor dkyil 'khor dngos byung ba / /
ji ltar nyer spyod nus pa yin / /
'gro bdag don du bri bar bya / /
slob ma bdag bcas bdag la ni / /
byin rlabs gnang ba mdzad par 'os / /
zhes lan gsum du spos thogs la brjod do / /
de ni lha sta gon la gnas pa'o / /
bum pa sta gon la gnas pa ni /
bum pa'i dbyibs ni chu'i dkyil 'khor lta bur zlum pa /
zhabs phra ba mchu 'phyang ba lto ba che ba dgu byas la /
spos kyi chus dag par bkrus la /
maN+Dal gyi steng du ras sam dar dkar bting la me tog chal par bkram la gong gi bum pa gzhag go / /
de nas tsan+dan dkar po la sogs pa'i dri zhim po la sogs pa dang /
dkar rtsi bsres la byug par bya / /
de nas pad 'dab brgyad re bri / /
de'i lte ba la rang rang gi phyag mtshan re bri /
de nas rnam rgyal gyi bum pa dngos po med par bsam /
de las yi ge khaM dkar po gcig tu gyur /
de 'od du zhu ba las bum pa gong ma 'dra ba cig byung bar bsam /
de'i nang du yi ge hrIH las pad+ma 'dab ma brgyad pa cig bsam /
de'i steng du a las zla ba'i dkyil 'khor bsam /
de'i steng du aM las nyi ma'i dkyil 'khor cig bsam /
de'i steng du yi ge hUM mthing nag gcig bsam /
de 'od du zhu ba las rdo rje mthing nag hUM gis mtshan pa cig bsam /
de 'od du zhu ba las dgyes pa rdo rje zhal brgyad zhabs bzhi phyag bcu drug spyan nyi shu rtsa bzhi pa /
phyag rgya drug dang ldan pa /
phyag g.yas pa brgyad na b+han+d+ha'i nang na glang po rta bong la sogs pa bsnams pa /
phyag g.yon pa brgyad na b+han+d+ha'i nang na sa'i lha mo la sogs pa bsnams pa /
dbu skra ser po gyen du 'greng ba /
rgyan sna tshogs kyis brgyan par bsam mo / /
yang na dkyil 'khor tshang bar bsam mo / /
de nas ris drug gi dkyil 'khor gyi dbus su gzhag go / /
de nas dzaH hUM baM hoH la sogs pa bzhis ye shes kyi lha dgug pa dang gzhug pa dang /
bcing ba dang /
dbang du bya ba la sogs pa byas la de nas gti mug rdo rje ma la sogs pa drug gis skye mched drug byin gyis brlab /
mkha' spyod ma la sogs pa gsum gyis gnas gsum byin gyis brlab po / /
rigs kyi bdag po rgyu'i dgyes pa rdo rjes dbu rgyan par bsam mo / /
de nas mchod yon la sogs pa la bsang gtor bya /
bsang gtor la sogs pa'i sngags ni /
oM sarba saM sho d+ha ni hUM phaT /
me tog la sogs pa'i sngags so / /
oM AH swA hA b+han+d+ha'i nang du bzhag pa'i bdud rtsi lnga sbyang ba'i sngags so / /
oM AH hUM swA hA /
dam tshig gi chu bsang ba'i sngags so / /
oM shrI hUM g+haM dzaM swA hA /
sha lnga sbyar ba'i sngags so / /
de nas mchod pa rnam pa lnga po de hUM lngar bsams la hUM 'od du zhu ba las /
me tog la sogs pa 'od dang ldan pa bzang por gyur bar bsam mo / /
oM AH hUM swA hA /
de nas rnam par rgyal ba'i bum pa la /
oM badzra swa b+hA ba swA hA zhes brjod la ras dbul /
dzaH hUM baM hoH khaM raM zhes brjod la mchod yon dbul /
oM ni ri ti hUM khaM zhes brjod la zhal bsil dbul /
me tog bzang po mchog 'di dag /
dri med gtsang ba'i skye gnas nas / /
bdag gis dad pas phul ba nyid / /
bzhes te bdag la bka' drin skyobs / /
oM badzra puSh+pe AH hUM swA hA /
nags tshal las byung dri yi mchog /
dri tshogs bdug spo sa bla med pa / /
bdag gis dad pas phul ba nyid / /
bzhes te bdag la bka' drin skyobs / /
oM badzra d+hU pe AH hUM swA hA / /
gdon rnams 'joms shing bkra shis pa / /
dge shing mun pa rnams sel ba / /
bdag gis dad pas phul ba nyid / /
bzhes te bdag la bka' drin skyobs / /
oM badzra dI pa AH hUM swA hA /
lhan cig skyes nas sbyar ba'i dri / /
shangs la tshim byed dag pa 'di / /
bdag gis dad pas phul ba nyid / /
bzhes te bdag la bka' drin skyobs / /
oM badzra gan+d+he AH hUM swA hA /
bshos gtsang thams cad yan lag ldan / /
bza' dang bca' bar ldan bcas pa / /
kha dog dri dang ror ldan pa / /
dbul gyis so sor bzhes su gsol /
oM badzra nai bi d+ye AH hUM swA hA /
de nas dri chab bzang po dung phor du blugs la bum pa'i kha ru gzhag /
hUM bdun bzlas pa'i srad bu dkar po rnam rgyal gyi bum pa la gdags /
me tog gi phreng ba tsan+dan dkar po'i dri chur bcug la rdo rje'i dbus su bcings la dung phor gyi kha ru gzhag go / /
de nas gtso bo'i sngags brgya rtsa brgyad bzlas pa de bum par blugs pas /
de'i stobs kyis dgyes pa rdo rje yab yum 'od du zhu nas /
de nas dri chab bzang po gang bar blugs /
de nas kha rgyan dang mgul chings la /
oM hUM swA hA zhes bzlas la bcing zhing gzhug par bya'o / /
'bru lnga sman lnga bdud rtsi lnga rin po che lnga la gtso bo'i sngags brgya rtsa brgyad kyis byin gyis brlabs la ras su gtums la /
kha rgyan la btags pa bum chu'i nang na bcug la /
spos kyis bdugs la bzhag /
de nas bum pa gzhan ma brgyad po la /
rang rang gi snying po gaM tsaM la sogs bskyed pa dang /
so so'i ye shes sems dpa'i lha spyan drang ba dang /
dgug pa la sogs pa snga ma bzhin no / /
de nas rigs drug gi dkyil 'khor du snga ma bzhin du gzhag go / /
de nas las thams cad pa'i bum pa'i nang du yi ge hUM las cho ga gsum gyi rim pas bdud rtsi 'khyil ba bskyed la spyan drang ba la sogs pa gong ma bzhin du bya'o / /
rigs drug gi dkyil 'khor gyi byang shar mtshams su bzhag la 'di skad ces gsol ba gdab par bya ste /
khyed kyi dkyil 'khor 'di ma rdzogs kyi bar du bgegs ma rungs pa rnams bsrung du gsol zhes bya'o / /
de ni bum pa sta gon la gnas pa'o / /
de nas slob ma sta gon la gnas pa ni /
phyi rol du song ste dgyes pa rdo rje'i ting nge 'dzin du gnas la /
de nas lus bsrung ba dang /
khrus dag pa dang /
gos gtsang ma bgos la /
me tog gi phreng ba rdo rje slob dpon la gtor te /
slob dpon la phyag byas nas gsol ba gdab par bya'o / /
dga' chen khyod bdag ston pa bas / /
slob dpon khyod ni dgongs su gsol / /
byang chub chen po'i tshul bstan pa / /
mgon po chen po bdag 'tshal lo / /
byang chub sems kyang bdag la stsol / /
sangs rgyas chos dang dge 'dun te / /
skyabs gsum po ni bdag la stsol / /
thar pa chen po'i grong mchog tu / /
mgon po bdag ni 'jug par 'tshal / /
zhes lan gsum brjod la /
de nas slob dpon gyis mtshan nyid dang ldan pa'i slob ma la bos te 'di skad brjod par bya'o / /
khyod ni tshul chen snod yin gyis / /
bu 'dir shog shig theg chen gyi / /
gsang sngags spyod tshul cho ga ni / /
khyod la legs par bstan par bya / /
rdzogs pa'i sangs rgyas gang 'das dang / /
de bzhin gang dag ma byon pa / /
da ltar byung ba'i mgon po rnams / /
'gro la phan phyir bzhugs pa dag /
de dag kun gyis gsang sngags kyi / /
cho ga mchog bzang 'di mkhyen nas / /
dpa' bos byang chub shing drung du / /
thams cad mkhyen pa mtshan med brnyes / /
gsang sngags sbyor ba nyes med de / /
shAkya seng ge skyob pa yis / /
bdud sde shin tu mi bzad pa / /
dpung chen dag kyang de yis bcom / /
de nas kun mkhyen thob bya'i phyir / /
bu yis blo gros 'di gyis shig /
ces brjod do / /
de nas sdig pa bshags pa la sogs pa byed du gzhug ste /
bdag gis sdig pa ci bgyis pa / /
bgyid du stsal dang yi rang ba / /
sangs rgyas spyan sngar mchis nas ni / /
de dag thams cad bshags par bgyi / /
sangs rgyas byang chub sems dpa' dang / /
rang rgyal dgra bcom 'gro rnams kyis / /
bsgom dang bzlas brjod bsod nams tshogs / /
de la bdag ni yi rang ngo / /
sems bskyed mngon par sangs rgyas dang / /
chos kyi 'khor lo bskor ba dang / /
byang chub sems dpa'i tshogs spyod dang / /
deng nas bdag ni skyabs su mchi / /
sangs rgyas 'byung ba ji lta bar / /
skal ldan byang chub sems dpa' yis / /
byang chub sems ni bskyed pa ltar / /
de nyid du ni sems bskyed do / /
mgon po bdag la dgongs su gsol / /
ma lus bzhugs pa'i sangs rgyas rnams / /
dus 'di nyid nas sangs rgyas par / /
bla med bdag la gzigs su gsol / /
sangs rgyas chos dang dge 'dun te / /
bla na med pa'i dkon mchog gsum / /
sangs rgyas rnal 'byor sdom pa ni / /
yang dag nyid du gzung bar bgyi'o / /
rdo rje rigs mchog chen po la / /
rdo rje dril bu phyag rgya yang / /
yang dag nyid du gzung bar bgyi / /
slob dpon dag kyang gzung bar bgyi / /
rin chen rigs mchog chen po yi / /
dam tshig yid du 'ong ba la / /
nyin re bzhin ni lan drug tu / /
sbyin pa rnam bzhi rtag tu sbyin / /
byang chub chen po las byung ba / /
pad+ma'i rigs mchog dam pa la / /
phyi nang gsang ba'i theg pa gsum / /
dam pa'i chos kyang gzung bar bgyi / /
las kyi rigs mchog chen po yi / /
sdom pa thams cad ldan par ni / /
yang dag nyid du gzung bar bgyi / /
mchod pa'i las kyang ci nus bgyi / /
tshul khrims kyi ni bslab pa dang / /
dge ba'i chos ni sdud pa dang / /
sems can don byed tshul khrims gsum / /
de bzhin brtan par gzung bar bgyi / /
bdag gi dge ba'i las rnams 'di dag gis / /
'jig rten mi ring sangs rgyas myur bsgrubs nas / /
sems can 'khor ba'i rgya mtshor bying ba rnams / /
bla med byang chub nyid du bsgral bar bgyi / /
zhes zhus pa dang /
slob dpon gyis slob ma la bsrung ba bya ste /
khro bo'i sngags kyis so shing la bzlas par bya'o / /
so shing gi cho ga ni u dum+Wa ra'am /
a shwa t+tha'i shing gi rtse mo las sor bcu gnyis pa'i shing gi tshad du bya /
mi g.yo ba ma gas pa 'bus ma zos pa'i so shing gi rtse mor me tog gi phreng ba bcings la /
dri zhim pos byugs la /
tshems shing stong par bsgom / /
de las hUM mthing nag 'od 'bar ba gcig tu gyur / /
de las so shing 'od can gcig byung bar bsam /
de nas so shing gi me tog gi phreng ba bgrang zhing bzlas la byin gyis brlab /
de nas ba'i lci ba sa la ma lhung ba dang /
dri zhim po dang /
bdud rtsi rnam pa lngas maN+Dal gru bzhi khru gang ba zhig nub phyogs su byas la /
de'i steng du slob ma gzhag /
rnam par snang mdzad du byin gyis brlabs la rdo rje khu tshur gyis dri chu blangs te /
oM brjod la spyi bor thig le bya /
AH brjod la mgrin par thig le bya /
hUM brjod la snying gar thig le bya /
thig le gdan du bsam /
oM AH hUM gsum mkha' spyod ma la sogs par bsams la /
me tog la sogs pa'i mchod pa bya ste /
spyi bor me tog dbul /
mdun du spos me dbul /
mar me dang /
dri snying gar dbul /
lha bshos lag par dbul bar bya'o / /
de nas shar phyogs su kha bltas te /
mi smra ba ru so shing bca' / /
bca' ba zin nas so brud cing mi gas pas phan tshun ma dor bar mdun drang por rtsa ba'i dkyil 'khor du dor ro / /
yang na khru gang gru bzhi par dor ro / /
de tshe bdag la lta ba dang / /
rtse mo gyen du 'greng 'gyur na / /
de ni dngos grub mchog ces bya / /
de bzhin gzhan du kha bltas na / /
de ni dngos grub 'bring du bshad / /
mtshams dang byang du kha bltas na / /
'jig rten pa yi dngos grub thob / /
so shing bor ba brgya zhig la / /
gal te mthur du kha bltas na / /
de ni nges par sa 'og gi /
dngos grub de la the tshom med / /
de nas dri'i chus lag pa bkrus te /
'thor 'thung gis kha bshal la dbo /
de nas oM hri bi shud+d+ha d+harmA pA paM ni sh+tsa a se sho d+ha sarba bi kalpan /
a pa na ya hUM zhes bya ba mngon par bzlas pa'i chu khyor ba gsum 'thung du gzhug go / /
de'i 'og tu slob ma rnams sems dga' bar bya ba'i phyir chos bshad par bya'o / /
de'i dgos pa ni /
ngag gi nyes pa dag par bya ba dang /
dngos grub rab 'bring gi ltas blta ba'o / /
de nas ku sha la rtsa ba'i sngags bzlas la ku sha stong par bsgom /
de nas hUM du gyur /
hUM las ku sha byung bar bsam /
mgo bo'i phyogs su zhog ces bsgo bar bya'o / /
yang ku sha hUM las bskyed la /
bdud rtsi 'khyil pa'i sngags bzlas pa de stan du yang gding bar bya'o / /
de'i dgos pa ni yid kyi nyes pa dag par bya ba dang /
rmi lam rno bar bya ba'i phyir ro / /
de nas tshon sna rnam pa lnga'i skud pa la dri dang bdud rtsi lnga'i chus gtor la stong par bsgom /
stong pa las hUM du gyur /
hUM las rdo rje'i skud par bsam /
bdud rtsi 'khyil pa'i sngags lan drug bzlas shing mdud pa drug byas pa'i skud pa dpung pa g.yon par gdags /
yi ge brgya pas kyang brtan par bya / /
de nas bzhin bzangs rnams longs shig /
sang gi nyin par khyed rnams kyis / /
thar pa chen po'i rang bzhin gyi / /
grong khyer rnams mthong bar 'gyur gyi / /
de nas snga ma bzhin du slob ma la mchod pa rnam pa lnga byas nas phyi rol du phyogs skyong gi gtor ma btang ste /
nang du bzhugs nas lha sta gon la gnas pa'i dkyil 'khor la mchod de /
gnas de nyid du ku sha'i stan la slob ma mchog /
dkyil 'khor gyi 'gram du seng ge'i nyal thabs kyis nyal la rmi lam gyi mtshan ma blta ba'i phyir /
mi smra bar yi dam gyi lha bsgom zhing bzlas pa byed cing nyal lo / /
de nas nang par mtshan mo'i mthar rmi lam gang dang gang mthong ba dri bar bya'o / /
dri ba thos nas rmi lam bzang ngan 'dzem pa med par bzlas par bya'o / /
rmi lam bzang po mthong na slob ma la rjes su yi rang ba dang /
dngos grub rab 'bring tha ma gsum bstan par bya'o / /
ngan pa mthong na ba'i rnam lnga'am bdud rtsi rnam pa lnga la bdud rtsi 'khyil pa'i sngags bzlas la 'thung du gzhug cing bsrung ba yang bya /
grub na drag po'i sbyin sreg bya zhing rtog pa bsal bar bya'o / /
de ni slob ma sta gon la gnas pa'i rim pa'o // //
las la 'jug pa la yang gnyis te /
dkyil 'khor gyi cho ga dang /
dbang bskur ba'i cho ga'o / /
dkyil 'khor gyi cho ga la yang bcu gsum ste /
thig gdab pa dang /
tshon dgye ba dang /
phyag rgya dgod pa dang /
dam tshig gi dkyil 'khor bskyed pa dang /
ye shes kyi dkyil 'khor spyan drangs la gnyis su med par bya ba dang /
de la phyi nang gsang ba'i mchod pa bya ba dang /
bstod pa dang /
bdud rtsi dang /
tshogs dang /
gtor ma'i mchod pa bya ba dang /
sbyin sreg gi mchod pa dang /
ye shes kyi lha mchod la gshegs su gsol ba dang /
dkyil 'khor bsdu ba'o / /
de la thig gdab pa'i rim pa ni /
sta gon gyi lha la mchod pa dang /
bstod pa dang /
bdud rtsi'i cho ga byas la /
oM AH hUM dz+nyA na maN+Dal muHzhes brjod la gshegs su gsol lo / /
hUM zhes brjod pas dam tshig gi dkyil 'khor dbang du bsdus la /
mdun du hUM mthing nag cig bsam /
de las 'od phyogs bcur spros par bsam /
oM rak+Sha rak+Sha hUM zhes brjod pas /
rdo rje'i ra ba la sogs pa bsam /
de nas thig gdab par bya ste /
ras kyi srad bu sngon po dang /
dkar po dang /
ser po dang /
dmar po dang /
ljang gu dang /
de kun gser ram /
dngul gyi snod dris bsgos pa'i nang du bzhag la /
hUM sngon po /
oM dkar po /
traM ser po /
hrIH dmar po /
khaM ljang gu rim pa bzhin du bsam /
de nas slob dpon bdag dbus su gnas la dgyes pa rdo rje'i ting nge 'dzin du bsgoms la /
mig g.yas su ma las nyi ma'i dkyil 'khor g.yon du Ta las zla ba'i dkyil 'khor bsams te /
oM dIp+ta driSh+Ti aM ku sha dzaH zhes bzlas pas lcags kyu 'dra ba'i 'od zer phyir byung nas dgyes pa rdo rje la sogs pa'i rigs lnga mdun gyi nam mkha' la bskul te /
de la 'di skad gsol ba gdab par bya'o / /
kye bcom ldan 'das dkyil 'khor thig gdab pa'i rdo rje srad bu stsal du gsol zhes brjod do / /
de nas ye shes kyi spyan gyis gzigs nas /
dgyes pa rdo rje la sogs pa'i thugs ka nas lcags kyus bskul ba'i tshul du ye shes kyi skud pa lnga byung ste /
dam tshig gi skud pa la so sor thim par bsam mo / /
de nas /
phan tshun rjes su rdzogs pa kun / /
phan tshun rjes su chos thams cad / /
yang dag dgug pa'i chos thams cad / /
chos shes dang po dran nas bsgril / /
zhes brjod la bsgril bar bya'o / /
de nas tsan+dan bzang po la sogs pas skud pa gser gyi snod la sogs pa'i nang du legs par bzhag la / /
slob dpon dbus su 'dug la /
me tog la sogs pas thig la mchod de /
rdo rje'i mig byas la bdag nyid nub phyogs su gnas te /
dgyes pa rdo rje'i rnal 'byor bya'o / /
oM he dzAH zhes pa ci nus brjod nas /
bdag gi snying ga nas grogs po gau rI'i tshul du sprul nas byin gyis brlab pa dang dbang bskur bar bya'o / /
de nas mdun du 'dug par bsams la /
skud pa lag pa g.yon pas bzung la /
bdag nyid kyis oM dzaH dzaH dzaH zhes bya ba gsum brjod do / /
bdag gi lag pa g.yas pas blangs te /
grogs po'i lag par gtad par bya'o / /
de nas grogs pos rkang pa mdun du bsnur nas /
g.yon pa'i rdo rje khu tshur gyis dzaH gsum brjod nas blangs te slob dpon gyi mdun du 'dug go / /
de nas thig gi sgras sems can gyi don la bde gshegs bskul ba dang /
rang bzhin gyi dkyil 'khor gsal bar bya ba'i phyir gnam thig gdab po / /
de la slob dpon nub tu 'dug la kha shar du bltas la /
oM badzra sa ma ya sU tra mA ti kra ma hUM zhes brjod cing thig gdab par bya'o / /
de bzhin du slob dpon lhor 'dug la byang du kha bltas te /
thig gdab par bya'o / /
de ni gnam thig go / /
de nas tshon sna lnga'i srad bu gnyis pa blangs te /
snga ma bzhin dus thig gdab par bya'o / /
slob dpon dang slob ma gnyis bskor phyogs ni g.yas su bskor bar bya'o / /
de ni sa thig go / /
de nas gsher thig blangs la mtshan ma'i thig gdab par bya'o / /
de la rim pa ni /
tshangs thig gnyis gdab pa ni gnam thig dang mthun te /
de nas mer gnas la byang du bltas te shar du gdab po / /
de nas rlung du gnas la lhor bltas te nub tu gdab po / /
de kar 'dug la shar du bltas te byang du gdab po / /
yang mer 'dug la nub tu bltas te lhor gdab po / /
de kar 'dug la rlung du bltas te mtshams dang po gdab po / /
yang bden bral du 'dug la dbang ldan du bltas la mtshams gnyis pa gdab par bya'o / /
de ltar btab pa la /
drug gi char ni bgo bar bya / /
dbang po drug pa nang gnyis dor / /
gnyis pa gsum pa bzhi bzhir dbye / /
bzhi pa ma bgos par ni gzhag /
lnga pa yi ni dbus ma dor / /
rta babs man chad khol mos bya / /
rdo rje ra ba me ri gnyis / /
tshad dang mthun par bskor bar bya'o / /
de nas ye shes kyi thig skud kyang snga ma bzhin du mchod nas /
oM AH hUM muHzhes brjod pas gshegs su gsol bar bya'o / /
thig skud chad na bla ma 'chi / /
zhes bya ba ni gzhan dag las shes par bya'o / /
de ni thig gdab pa'o / /
de la tshon dgye ba'i rim pa ni / /
rin po che sna lnga'am /
'bras sA lu btags pa'i phye ma kha dog lngar bsgyur ba'am /
yang na 'byung khungs rnam pa lnga'i sa bon las /
ye shes kyi skud pa la yig 'bru ji ltar bkod pa bzhin du /
sa tshon la yang bya'o / /
ye shes kyi skud pa bkug nas bstims pa bzhin du tshon la yang de bzhin bya'o / /
de nas mchod pa lnga phul nas /
oM badzra tsi tra sa ma ya hUM zhes bya ba'i sngags tshon la lan bdun bzlas shing /
tshon rtsi la 'bar ba'i mig gis blta bar bya'o / /
'bar ba'i mig ni myur bar g.yo ba'i mig go / /
de nas yi ge hi zlos shig /
rdo rje pad+ma'i phyag rgyas mtshon nas bya'o / /
de nas tshon bzang por bya ba'i phyir bden pa'i byin gyi rlabs brjod do / /
bden pa gang gis sems can rnams la /
sangs rgyas rnams sems can du dpag pas /
chags par mdzad pa'i bden pa des / /
tshon rtsi 'bar bar gyur cig ces bya'o / /
de nas 'di skad brjod la /
tshon dgye bar bya ste /
chos dbyings rang bzhin dag pa ste / /
sems can khams ni sbyong bar byed / /
rnam par snang mdzad rgyal ba'i bdag /
ces brjod la /
g.yon pa'i khu tshur gyis dbang ldan gyi mtshams nas g.yon skor du bri bar bya'o / /
de yang nang du nag po'o / /
de nas dkar po /
de nas ser po /
de nas dmar po /
de nas ljang gu mtho gang tsam du bri bar bya'o / /
de yang oM badzra tsi tra pra sa ra hUM zhes brjod cing bri'o / /
de nas gser gzhong la sogs pas bkab la /
me tog gis mtha' ma bskor la gzhag go / /
de nas pra bzang na /
e ma'o zhes brjod /
ngan na rdul tshon la bgegs bstims la phur bus gdab /
de nas slob ma mkhas pas ji ltar bde bar bri bar bya'o / /
de yang shar du dkar po /
lho ser po /
nub tu dmar po /
byang du ljang gu /
dbus su nag po'o / /
sboms na nad rnams 'byung bar 'gyur / /
zhes bya ba la sogs pa ni gzhan du blta bar bya'o / /
de ni tshon dgye ba'i rim pa'o / /
de nas phyag rgya dgod par bya'o / /
lha so so'i snying po brjod cing dbus nas rim bzhin du phyag rgya dgod par bya'o / /
der g.yas brkyang la sogs stang stabs bya'o / /
de ni phyag rgya dgod pa'o / /
dam tshig gi dkyil 'khor bskyed pa ni /
snying po brjod cing phyag rgya dgod pa'i dus su lha re re krongs krongs 'grub par bsam mo / /
yang na mngon par byang chub pa rnam pa lngas /
bdag gtso bo yab yum du bsgoms la /
de nas mkha' gsang byin gyis brlabs la /
gnyis su med par sbyor ba bya ste /
byang chub sems dpa' nam mkha' las phab pa /
de nas gaM tsaM la sogs pa lha so so'i yig 'brur gyur /
de las lha mo brgyad kyi skur gyur /
de nas gaM tsaM la sogs pa so so'i snying po brjod la mkha' las bton te so so'i gnas su dgod par bya'o / /
de ni dam tshig gi dkyil 'khor bskyed pa'o / /
ye shes kyi dkyil 'khor spyan drangs la gnyis su med par bya ba ni /
gau rI dzaHzhes brjod pas /
gau rI lcags kyu can gyis dgug /
tsau rI hU~M zhes pa brjod pas /
tsau rI zhags pa can gyis gzhug /
pra mo hA ba zhes brjod pas /
pra mo hA lcags sgrog can gyis bcing /
be tA lI hoH zhes brjod pas /
be tA lI dril bu can gyis dbang du byas so / /
de skye mched byin gyis brlab pa dang /
sku gsung thugs su byin gyis brlab pa dang /
so so'i rigs kyi bdag mos dbang bskur bar bya'o / /
de ni gnyis su med par bstim mo / /
de la phyi nang gsang ba'i mchod pa bya ba ni /
de nas shar sgor rma bya'i stan bting ba la las kyi phyag rgya ma dang gnyis su med par sbyor ba byas pa'i byang chub sems dung chos su blangs la /
ga pur dang gur kum bsres la bdud rtsir bsams la /
oM a mr-i ta swa b+hA ba bi shud+d+he zhes bya ba brjod cing srin mtheb kyi phyag rgyas gtor zhing dkyil 'khor gyi lha la bsang gtor bya'o / /
de nas phyi'i mchod pa rnam pa lnga dbul de nas nang gi mchod pa gau rI la sogs pa'i lha mo brgyad bdag gi ba spu'i bu gnas sbrul la dbul /
gsang ba'i mchod pa byang chub sems dpa' dang sha lnga dbul /
de ni phyi nang gsang ba'i mchod pa dbul /
de nas bstod pa nyi shu pas bstod /
de nas bdud rtsi'i mchod pa bya ba ni /
chang phud kyi nang du bdud rtsi blugs tshul bzhin du byin gyis brlabs te /
oM AH gu ru yi daM a mr-i ti ma hA swA dA ya hUM zhes brjod cing /
srin mtheb kyi phyag rgyas gtor zhing /
rdo rje slob dpon la mchod do / /
oM AH he badzra yi daM a mr-i daM swA dA ya hUM zhes brjod cing /
dgyes pa rdo rje la dbul /
oM AH gau rI i daM a mr-i taM swA dA ya hUM zhes brjod cing gau rI la dbul /
oM AH tsau rI yi daM a mr-i taM swA dA ya hUM zhes brjod cing tsau rI la dbul /
oM AH pra mo hA yi daM a mr-i taM swA dA ya hUM zhes brjod cing pra mo hA la dbul /
oM be tA lI i daM a mr-i taM swA dA ya hUM zhes brjod cing be tA lI la dbul /
oM AH puk+ka sI yi daM a mr-i taM swA dA ya hUM zhes brjod cing puk+ka sI la dbul /
oM AH sa ba rI yi daM a mr-i taM swA dA ya hUM zhes brjod [(]cings [,]cing sa [)]pa rI la dbul /
oM AH tsaN+DalI i daM a mr-i taM swA dA ya hUM zhes brjod cing tsaN+DalI la dbul /
oM AHro mi'i nI i daM a mr-i taM swA dA ya hUM zhes brjod cing Dom+bi la dbul /
de nas mkha' 'gro ma nyi shu la yang dbul lo / /
de ni bdud rtsi'i mchod pa'o / /
tshogs kyi mchod pa ni /
tshogs kyi zhal zas la las thams cad pa'i sngags bzlas pa /
dri dang bdud rtsi'i chus gtor zhing bsang /
de nas tshogs tshul bzhin du bdud rtsir byin gyis brlab /
de nas phud bkrol la pad+ma'i phyag rgyas phud blangs la /
oM AH he badzra i daM pa liM kha hi zhes brjod cing gtor chen gyi nang du dbul lo / /
de bzhin du lha kun la dbul lo / /
de nas gtor chen gyi sngags rings bzlas la dbul /
de nas bstod pa nyi shu pas bstod do / /
de nas de'i lhag ma pad+ma'i phyag rgyas blangs la lhag ma'i sngags brjod cing lhag ma'i gtor ma dbul lo / /
rnal 'byor pas yi dam gyi lha so sor bsgoms la lce rdo rjer byin gyis brlabs la /
rin po che'i phyag rgyas blangs la so sor rol pas /
phung po khams dang skye mched kyi lha rnams tshim par bsam mo / /
de nas rol pa'i lhag ma la /
uts+tshiSh+TA'i sngags bzlas la /
yi dags lhag ma za ba rnams tshim par bsam mo / /
mgo zug nas ma thon gyi bar du nyin lan gsum du phyogs skyong gi gtor ma gtang /
mtshan mo lan gsum du mkha' 'gro ma'i gtor ma gtang ngo / /
de ni tshogs mchod pa'o / /
de nas sbyin sreg gi mchod pas mchod pa ni /
sa bzung ba'i dus su sbyin sreg gi mchod pa zhi ba'i sbyin sreg bya /
mchod pa'i dus su rgyas pa'i sbyin sreg bya /
thon kar slob ma'i bgegs zhi bar bya ba'i phyir /
slob ma g.yon phyogs su bzhag la zhi ba'i sbyin sreg bya'o / /
de ni sbyin sreg gi mchod pa'o / /
dbang bskur ba'i cho ga la gnyis te /
dkyil 'khor du gzhug pa dang /
dbang bskur ba'i thabs so / /
dkyil 'khor du 'jug pa la gnyis te /
slob dpon 'jug pa dang /
slob ma gzhug pa'o / /
slob dpon 'jug pa ni /
slob ma gzhug pa'i cho gas dkyil 'khor gyi gtso bo dang gnyis su med par 'jug go / /
de nas slob dpon gyis 'di skad brjod par bya'o / /
'dod chags chen po kun 'byung bas / /
'khor lo de ni gzugs brnyan 'dra / /
slob ma'i don du grong khyer bcas / /
de kho na nyid bde par brjod / /
ces bya'o / /
de nas slob ma rnams yol ba'i phyi rol du bzhag ste /
sta gon la gnas pa'i skabs bzhin du sdom pa blangs te /
gos dmar po bgos /
mig dang gdong g.yogs te /
las thams cad pa'i sngags bzlas shing /
chus bsang gtor byas la /
dga' ba khyod gang yin zhes dri bar bya'o / /
slob mas dga' ba skal chen bdag yin no / /
zhes lan gdab par bya'o / /
de nas shar phyogs kyi sgor bzhag ste /
oM sarba ta thA ga ta he badzra pU dzo basba nA ya /
At+ma nAM ni r+ya ta yA mi te he badzra a d+hi tiSh+Tha maM zhes brjod pas byang chub tu sems bskyed par bya zhing snying gar rdo rje bzhag la /
oM sarba yo ga tsit+ta uta pA dA ya mi /
su ra te sam ya s+t+waM /
ma hA sid+d+ha badzra ya thA su khaM zhes brjod do / /
de nas mig dgab /
ras la me tog phreng ba bcings la /
na mo rat+na tra yA ya /
he badzras pa ri bA ra /
rak+Sha rak+Sha /
sarba ba ye bya zhes brjod pas slob ma bsrung ngo / /
de nas de la khyed de bzhin gshegs pa thams cad kyis byin gyis brlabs par 'gyur gyis /
khyed kyis de bzhin gshegs pa thams cad kyi /
gsang ba'i dkyil 'khor ma mthong ba rnams la smra bar mi bya zhing /
dad pa rnams la ni ma yin no / /
de nas shar sgor dkyil 'khor khru gang ba la 'dab brgyad dmar po cig byas la /
dbus su rdo rje mthing nag /
shar gyi 'dab ma la 'khor lo dkar po /
lhor rin chen ser po /
nub tu pad+ma dmar po /
byang du ral gri ljang gu /
me'i mtshams su rin po che'i shing /
srin po'i mtshams su se 'bru /
rlung gi mtshams su rgyal mtshan /
dbang ldan gyi mtshams su ka pA la /
shar sgor rdo rje lcags kyu /
lho sgor rdo rje zhags pa /
nub tu rdo rje lcags sgrog /
byang du rdo rje dril bu /
der seng ge'i khri bcas la slob ma rdo rje rtse mo la 'jur bcug la /
dzaH brjod cing dzaHyis bkug ste /
a khaM bIr hUM zhes brjod pas bcug ste stegs bur bzhag la /
sdom pa 'dzin du gzhug go / /
deng khyod de bzhin gshegs pa thams cad kyi rigs su zhugs kyis ngas khyod la rdo rje ye shes gang gis /
de bzhin gshegs pa thams cad kyi dngos grub kyang thob na /
dngos grub gzhan lta ci smos /
de lta bu'i ye shes bskyed par bya yis /
dkyil 'khor chen po ma mthong ba rnams la ma smra shig /
khyod dam tshig nyams par gyur te re /
zhes brjod do / /
de nas rdo rje snying gar bzung la /
de ring rdo rje sems dpa' nyid / /
khyod kyi snying la rab tu gnas / /
gal te tshul 'di smras na ni / /
snying 'gas byas nas dral nas gshegs / /
oM badzra sa twa hUM zhes brjod do / /
de nas dung chos sam nya phyis la sogs par chu blugs la / /
de'i nang du gur kum dang /
tsan+dan dang /
sbrang rtsi dang bsres pa blugs /
bdud rtsi lnga yang blugs la hUM gis sbyang /
AH sa rtogs par bya /
oM gyis spel zhing 'bar bar byas /
de nas badzrod ka ma hA badzra /
ku raM bi shwa na /
lan bdun bzlas la /
lag pa g.yas su sbyin par bya /
de nas /
'di ni khyod kyi dmyal ba'i chu / /
dam tshig nyams na sreg par byed / /
dam tshig bsrungs na dngos grub thob / /
'thungs shig rdo rje bdud rtsi'i chu /
oM badzra u da ka Tha Tha Tha zhes brjod do / /
de nas dam tshig brtan par gyur nas /
slob ma la 'di skad ces bsgo ste /
de ring phan chad bu khyod kyi / /
phyag na rdo rje nga yin gyis / /
ngas 'di byos shig byas pa gang yin pa bya dgos so / /
khyod kyis nga la brnyas par ma byed cig /
ya nga ba ma spangs par khyod dus byas nas /
dmyal bar ltung bar gyur ta re zhes brjod do / /
de nas slob mas 'di skad smra bar bya ste /
de bzhin gshegs pa thams cad kyis byin gyis rlobs la rdo rje sems dpa' bdag la dbab tu gsol zhes zhu bar bya'o / /
de nas slob dpon gyis dgyes pa rdo rjer bsgoms la /
dbab snod snang ba mtha' yas su bsgoms la /
de'i rkang mthil 'og tu yaM las rlung gi dkyil 'khor zla gam rgyal mtshan gyis mtshan par bsgom /
de'i steng du raM las me'i dkyil 'khor gru gsum bsam /
de'i steng du dzaH hUM kha dog dmar po cig bsam /
de nas snying gar laM ser po las dbang chen gyi dkyil 'khor gru bzhi pa ser po cig bsam /
de'i steng du hUM mthing nag cig bsgom /
mgrin par paM dkar po las chu'i dkyil 'khor zlum po cig bsgom /
de'i spyi bor yaM las rlung gi dkyil 'khor zla gam sngon po cig bsam /
de'i steng du ha dkar po cig bsam /
de nas snying gnas 'od 'phros pa las phyogs bcu'i sku gsung thugs kyi lha spyan drangs la /
gnas su bsti ma mo / /
de nas spros la oM A be+e sha /
tut+te saM te badzra g+ha ma /
ma nu ta raM /
zhes pa brgya rtsa brgyad bzlas la me la spos bor te slob ma la bskor te lag tu gtad la /
me tog gi phreng ba yang lag pa g.yas par byin la /
oM A be sha A be+e sha /
to ba ya /
ra ra ra ra /
tsa le ha tsa le ya hUM a ha dz+haiM swAhA zhes brjod la /
rkang mthil gyi rlung g.yos / /
rlung gis me sbar /
me yis dzAH hUM sbar /
dzaH hUM gi 'od zer rkang mthil nas snying gar zhugs pas mi dge ba la sogs pa shes /
mgrin par zhugs pas smra /
spyi bor zhugs pas lus mi brtan zhing 'phar ro / /
de nas tiSh+Tha badzra zhes brjod nas 'phar ba gzung bas brtan par 'gyur ro / /
de nas lce la AHdmar po bsams la /
gsungs shig rdo rje dge mi dge /
zhes brjod pas legs nyes kun smra bar 'gyur ro / /
de nas mig dgab pa'i ras kyi phreng ba las me tog phyung ste /
slob ma'i lag tu gtad la /
pra tI ts+tsha badzra hoH zhes brjod nas dkyil 'khor du dor ro / /
de nas slob dpon gyis blangs nas /
stobs po che 'di long shig byas la slob ma'i mgo la bcing bar bya'o / /
de nas kyi bu /
dri med yid 'ong ldan pa yis / /
khyod kyi mig gis ji ltar mthong /
dkar po dag ni mthong gyur na / /
zhi ba'i las rnams 'grub par 'gyur / /
ser po dag ni mthong gyur na / /
rgyas pa'i las rnams 'grub par 'gyur / /
dmar po dag ni mthong gyur na / /
dbang gi las rnams 'grub par 'gyur / /
nag po dag ni mthong gyur na / /
drag po'i las rnams 'grub par 'gyur / /
rdo rje sems dpa' nyid kyis khyod / /
di ring nan tan mig phye'o / /
zhes brjod la /
oM he badzra swa yan+ti de /
tsa kru ga ta na /
tat+pa ra na /
u ta ya te /
sarba ya ga kro /
badzra tsa kru ra bud+d+ha raM zhes brjod la gdong g.yogs dgrol lo / /
de nas dkyil 'khor dbus nas byang gi sgo'i mthar thug pa'i bar du lha ngo bstan par bya'o / /
de nas slob mas me tog la sogs pa'i mchod pa byed du bcug la /
rdo rje slob dpon la phyag lan gsum byed du gzhug /
dkyil 'khor la bskor ba lan gsum bya /
rdo rje sems dpa'i dngos grub thob par gyur cig ces smon lam gdab /
de nas bdag bu dang chung ma la sogs pa dang /
rta dang ma he la sogs pa'i rkang bzhi pa dang /
gser dngul la sogs pa'i rin po che dang /
zhing dag grong la sogs pa rten dang /
dar dang mu men la sogs pa'i bgo ba dang /
sha dang khrag la sogs pa'i bza' ba dang /
rgun chang dang 'bras chang la sogs pa'i btung ba dang /
ci la dgyes pa la sogs pa yid dang mthun pa dbul bar bya'o / /
de ni slob ma dkyil 'khor du gzhug pa'i cho ga'o // //
dbang bskur ba'i thabs la yang gnyis te /
phyi dang nang ngo / /
phyi la yang bcu gcig ste /
grangs su bgrang ngo / /
de nas slob mas zhu bar bya ste /
ji ltar sngon gyi rgyal ba la / /
rdo rje sems dpas dbang bskur ldan / /
yon tan ldan pas brtser dgongs nas / /
rig pa'i dbang rnams bdag la stsol / /
zhes brjod do / /
de nas rnam par rgyal ba'i bum pa la sogs pa bum pa rnams nas chu bsdus la /
dung phor nang du blugs te mi bskyod pa 'ba' zhig tu mos pa byas te /
de la mchod bstod byas nas 'od du zhu bar bsam mo / /
de nas dgyes pa rdo rje'i gnas gsum nas 'od zer las sprul pa nam mkha' khyab pa byung bar bsam /
sprul pa'i lha mo rin po che'i bum pa thogs nas /
byang chub sems kyi chu rgyun gyis spyi bo nas dbang bskur bar bsam zhing /
bdag gis kyang dung phor gyi chu blangs la /
oM badzra ka la sha a b+hi Shiny+tsa hUM /
zhes brjod chu'i dbang bskur ro / /
spyi gtsug tu mi bskyod pa bsam mo / /
de nas gser la sogs pa'i dbu rgyan la las thams cad pa'i bum pa'i chus gtor la dbu rgyan stong par bsgoms /
de las trAM ser por gyur /
de las rin chen 'byung ldan zhal gsum phyag drug par gyur te /
de las dbu rgyan byung bar bsam /
oM mu ku Ta a b+hi Shiny+tsa mi zhes brjod pas /
dbu rgyan gyi dbang bskur bas /
rna ltag g.yas par rin chen 'byung ldan 'byung bar bsam /
de nas rdo rje la las thams cad pa'i chus gtor la /
rdo rje stong par bsgom /
de las dz-IM dmar por gyur /
de las snang ba mtha' yas zhal gsum phyag drug pa gcig tu gyur /
de nas rdo rje byung bar bsams la 'di skad brjod do / /
rdo rje yis kyang dbang bskur te / /
sangs rgyas kun gyi rdo rje'i dbang / /
de ring khyod la dbang bskur bas / /
'di de sangs rgyas thams cad kyi / /
dngos grub phyir ni rdo rje zung / /
zhes brjod la /
slob ma'i snying gar lan gsum gtugs la lag pa g.yas par byin la /
oM hUM badzra a b+hi Shiny+tsa mi zhes brjod cing dbang bskur bas /
ltag par snang ba mtha' yas 'byung bar bsam mo / /
de nas dril bu la las thams cad pa'i chus gtor la stong par bsam /
de las khaM ljang gur gyur /
de las don yod grub pa zhal gsum phyag drug bar gyur par bsams la 'di skad brjod do / /
gnyis med dngos po shes rab thabs / /
chos kyi dbyings kyi bdag nyid can / /
lag pa g.yon par 'di zung shig /
'khyud nas kun nas sbyar nas ni / /
rdo rje 'dzin 'dra'i dngos por 'dug /
ces brjod la /
oM badzra a d+hi pa ti sar+ya /
a b+hi Shiny+tsa mi na ya ka /
zhes brjod cing lag pa g.yon par dril bu byin nas dbang bskur bas /
rna ltag g.yas par don yod grub pa byung bar bsam mo / /
de nas rdo rje dang dril bu la /
las thams cad pa'i chus gtor zhing stong par bsam /
de las yi ge hUM dkar por gyur /
de las rnam par snang mdzad zhal gsum phyag drug par gyur /
de las rdo rje dril bur byung bar bsams la /
slob ma'i mtshog mar bzung la /
oM shrI nA ma a b+hi Shiny+tsa mi zhes brjod pas /
me tog gang la phog pa'i rigs kyi lha'i ming gdags so / /
ming btags pas mtshog mar rnam par snang mdzad byung bar bsam mo / /
de nas rdo rje la las thams cad pa'i chus gtor la stong par bsam /
de las hUM mthing nag tu gyur /
de las rdo rje 'od 'bar ba gcig tu gyur par bsams te /
slob dpon gyi lag par rdo rje blangs la 'di skad do / /
'di ni sangs rgyas thams cad kyi / /
rdo rje sems dpa'i lag na 'dug /
khyod kyis rtag tu bcang bar bya / /
phyag na rdo rje'i brtul zhugs brtan / /
zhes brjod la /
rdo rje rtse mo slob mas gzung /
oM sarba ta thA ga ta /
sid+d+hi badzra sa ma ya /
tiSh+Tha e Sha twaM d+ha rA ya mi swA hA /
hi hi hi hi hUM zhes brjod la /
rdo rje lag tu byin la 'di skad brjod do / /
thog ma tha ma med sems dpa'i / /
rdo rje sems dpa' dga' ba che / /
kun du bzang po kun gyi bdag /
rdo rje snying po bdag po'i gtso / /
zhes brjod la lag tu gtad do / /
de nas dril bu la /
las thams cad pa'i chus gtor la stong par bsam /
de las AH ra gyur /
AH las dril bur gyur par bsams la 'di skad brjod do / /
'di ni mchog gi dngos po yin / /
shes rab sgyu mar gyur pa'o / /
rtag tu khyod kyis gzung bar bya / /
thog ma byang chub rgyal bas gzung / /
rdo rje mchog gi ye shes ni / /
mi phyed nam mkha' lta bu'i gzugs / /
zhes brjod la slob ma'i lag pa g.yon par sbyin /
de nas rdo rje thugs kar gzung /
dril bu dkur brten la /
rdo rje sems dpa'i skur gsal bar bsgom /
de nas 'di skad brjod do / /
mi ldog 'khor lo'i dbang stsol cig /
dkyil 'khor lha yi de nyid dang / /
slob dpon gyi ni las rnams stsol / /
bdag ni rtag tu slob dpon bgyid / /
ces gsol ba gdab par bya'o / /
de nas slob dpon gyis dkyil 'khor gyi de kho na nyid dang /
lha'i de kho na nyid dang /
slob dpon gyi las bshad pas /
de'i don slob mas rtogs nas /
'khor ba las mi zlogs par bsam mo / /
de ni phyir mi ldog pa'i dbang ngo / /
de nas lag par 'khor lo byin la /
'jig rten khams ni thams cad du / /
sems can rnams la phan bya'i phyir / /
ji lta ji ltar 'dul 'gyur ba / /
de ltar chos kyi 'khor lo bskor / /
zhes brjod do / /
de bzhin du rdo rje dang /
rin po che dang /
pad+ma dang /
rgya gram rnams lag tu byin zhing gong ma'i tshigs bcad brjod do / /
de ni bka' stsal ba'i dbang ngo / /
de nas mdun na gnas pa'i slob ma /
sna bug g.yas pa nas nang du bcug nas /
thig le'i 'od zer rlung gi 'od zer gyis bsgribs pa dag par bsams nas /
sna bug g.yon pa nas phyir phyung la mdun du bzhag ste lung bstan par bya'o / /
bdag shAkya thub par bsgoms la /
khu tshur g.yon pa snying gar chos gos mtha' nas 'dzin pa'i tshul du byas la /
g.yas pa mchod sbyin gyi tshul du byas te /
'di skad brjod do / /
khyod ni bdag gis lung bstan bya / /
de bzhin gshegs pa rdor sems yin / /
sems can thar pa grub don du / /
ngan 'gro rnams ni drang bar bgyis / /
yang dag de bzhin gshegs pa khyod / /
khams gsum gyi ni thub pa khyod / /
sangs rgyas byang chub sems dpa' dang / /
'phags pa rnams kyis mgrin gcig tu / /
dgra bcom pa ni yang dag pa'i / /
byang chub tu ni khyod lung bstan / /
phyag rgya chen po'i 'bras bu rab / /
'di gsungs pa ni khyod kyis rnyed / /
ces brjod do / /
de ni lung bstan pa'i dbang ngo / /
de nas dbugs dbyung ba sbyin par bya ste /
ji ltar zhugs pa'i slob ma rnams / /
dkyil 'khor mthong bas sgrib pa 'byang /
de ring sangs rgyas rigs su ni / /
khyed rnams skye bar the tshom med / /
sdig pa thams cad med pa ni / /
gsang ba'i dkyil 'khor la zhugs pas / /
bde chen theg pa 'di las ni / /
phyi nas shi 'pho yod med de / /
srid pa yang dag dngos grub yin / /
srid dang mya ngan 'das bor ro / /
mi gnas mya ngan 'das khyod yin / /
de ni dbugs dbyung ba'i dbang ngo / /
rdo rjer rab gnas rdo rje nyid / /
cha dang dril bu chen po gzung / /
de ring rdo rje slob dpon gyur / /
slob ma bsdu ba nyid du gyis / /
zhes dgyes pa rdo rje'i rgyud las 'byung ngo / /
de'i 'og tu dam tshig sbyin par bya ste /
dngos grub dam tshig sdom pa 'di / /
khyod kyis rtag tu bsrung bar bya / /
rdo rje dril bu'i phyag rgya dang / /
byang chub sems ni gtang mi bya / /
gnod par byed la byams pa bskyed / /
rdo rje spun la bsnyen bkur bya / /
dad pa can la smad mi bya / /
slob dpon la ni brnyas mi bya / /
rang bdag yongs su bor nas ni / /
dka' thub sdug bsngal mi bya'o / /
ji ltar bde ba bde bzung nas / /
rdzogs pa'i sangs rgyas ma 'ongs 'byung / /
zhes bsgrags so / /
de ni phyi'i dbang gi dam tshig go / /
de nas gos dang bza' ba sna tshogs dang /
btung ba sna tshogs rnams /
slob ma'i mdun du bzhag la /
gos lha'i na bza' pany+tsa li ka la sogs par byin gyis brlabs nas /
bza' ba dang btung ba bdud rtsir byin gyis brlabs la /
slob ma bkra shis par 'dod pa'i phyir /
bla mas bkra shis kyi glu blang bar bya'o //
de ni phyi'i dbang ngo / /
nang gi dbang la yang gsum ste /
gsang dbang dang /
shes rab ye shes kyi dbang dang bzhi pa'o / /
de yang rtsa ba'i dkyil 'khor gyi byang phyogs su /
gsang ba'i dbang gi dkyil 'khor 'dom gang gru bzhi pa zhig byas la /
rak+ta'i chag chag dang /
rak+ta'i thig le bya'o / /
grwa bzhir mda' bzhi btsugs la ras kyi yol ba bya'o / /
de'i steng du phying dkar dang ras dkar po bting ngo / /
de'i steng du phyi nang gi me tog dgram mo / /
de nas zhu ba byas te /
byang chub rdo rje sangs rgyas la / /
mchod pa ji ltar phul ba bzhin / /
bdag kyang rab tu bsgral ba'i phyir / /
nam mkha'i rdo rje bdag la stsol / /
byang chub rdo rje dpa' chen po / /
gsang ba'i dbang ni bdag la stsol / /
ye shes bdud rtsi bdag la stsol / /
rdo rje'i 'byung ba bdag la stsol / /
zhes bskul lo / /
de nas shes rab ma lo bcu drug lon pa /
mtshan dang ldan pa /
tsan+dan dang /
gur gum dang /
ga bur la sogs pa'i chus bkrus la /
dar la sogs pa dri ma med pa dang /
rin po che sna tshogs kyis brgyan la /
dkyil 'khor gyi dbus su bzhag la /
bdag med mar byin gyis brlabs la /
mig la sogs pa gti mug rdo rje ma la sogs par byin gyis brlab po / /
lus ngag yid gsum mkha' spyod ma la sogs par byin gyis brlab /
yan lag lnga rigs lngar byin gyis brlab /
mkha' gsang byin gyis brlab /
rigs kyi bdag pos dbu brgyan par bsams la /
de la phyi nang gsang ba'i mchod pas mchod /
bstod pas bstod la /
gnyis su med par 'khyud par bya'o / /
de nas a nu rA ga'i sngags brjod /
bskyod tsam na hUM gi glu blangs /
bde ba babs tsam na pU dza'i sngags brjod /
de nas byang chub kyi sems glang po che'i lag pas b+ha ga nas brus la dung chos su blugs la /
srin mtheb kyi phyag rgyas blangs la /
slob ma'i khar gdab po / /
slob mas a ho su kha bde'o zhes brjod la /
rtog pa med par btung ngo / /
ji ltar 'das pa'i sangs rgyas kyis / /
byang chub sras rnams dbang bskur ba /
bdag gi gsang ba'i dbang gis ni /
sems kyi rgyun gyis dbang bskur ro / /
zhes dgyes pa rdo rje'i rgyud las byung ngo / /
de ni gsang ba'i dbang ngo / /
de nas dkyil 'khor gyi lho phyogs su shes rab ye shes kyi dbang maN+Dal gru bzhi pa zhig la 'dom gang ba cig byas tsan+dan la sogs pa dang /
dri chen gyis byug /
de'i steng du phying dkar ram dar dkar gding /
phyi nang gi me tog dgram /
shes rab ma byin gyis brlab pa dang /
mchod pa la sogs pa snga ma dang mthun /
de nas zhu ba bya ste /
ye shes bde ba'i gnas bzhugs pa / /
rgyal 'gyur rgyal 'gyur mgon po khyod / /
A li kA li gnyis bdag can / /
legs dgyes bde mtsho rgyal gyur cig /
mchog dang chad pa'i dbus su ni / /
rol mdzad khyod ni rgyal gyur cig /
mchog gi dbang phyug khyod kyis ni / /
shes rab ye shes dbang bdag stsol / /
zhes bskul lo / /
de nas slob dpon gyis shes rab ma'i lag pa g.yas pa slob ma'i lag pa g.yon par byin la 'di skad brjod do / /
'di ni khyod bzung bzang ba yin / /
rjes su mthun par sangs rgyas gsung / /
ye shes gsum gyi rim pa yis / /
dam pa bde ba myong byed cing / /
sangs rgyas rin chen snod kyi ni / /
g.yon ngos nas ni rtsa yi gnas / /
de yi kha khwa mu kha dngos / /
rdor dbyings dbang phyug ma nyid yin / /
thabs gzhan dag gis byang chub ni / /
nam yang rnyed par yong mi 'gyur / /
de bas lhan cig mi gnas pa / /
dus 'di thams cad ma byed cig /
de nas shes rab mas 'di skad brjod do / /
dri chen dri chu za ba 'di / /
kye bu khyod kyis nus sam ci / /
rak+ta shu kra sha chen dang / /
bud med brtul zhugs de bzhin no / /
b+ha ga'i pad+ma 'jib nus sam / /
kye bu smros dang ji lta bu / /
zhes brjod do / /
slob mas smras pa /
lha mo bdag gis ci mi nus / /
rak+ta shu kra sogs za nus / /
rtag tu bud med brtul zhugs bgyid / /
b+ha ga yang ni 'jib par bya'o / /
de nas shes rab mas smras pa /
bde ba thams cad 'dug sa ni / /
bdag gi pad rgyas e ma'o / /
gang 'dir rab tu byed pa yang / /
ji ltar pad+ma'i don gyis shig /
ces brjod do / /
de nas slob mas b+ha ga la 'o byas nas /
'khyud de gnyis su med pa'i sbyor ba byas nas /
byangachub sems phab nas man ngag gis bzung ste /
ye shes nyams su myong ba de ni shes rab ye shes kyi dbang ngo / /
dgyes pa rdo rje'i rgyud las kyang /
lha mo dga' sbyin gnas sbyin ma / /
sna tshogs gzugs can yid 'ong ma / /
khyer cig khyer cig sems dpa' che / /
khyer la mchod pa dag par byin / /
zhes 'byung ngo / /
de ni shes rab ye shes kyi dbang ngo // //
de nas dkyil 'khor gyi nub phyogs su /
bzhi pa'i dbang gi maN+Dal 'dom gang ba zhig byas la /
tsan+dan la sogs pa dang /
byang chub sems kyi chag chag btab la /
de'i steng du phying dkar la sogs pa dang /
shes rab ma bzhag la /
byin gyis brlab pa dang /
rgyan dang mchod bstod la sogs pa gong ma dang mthun par bya'o /
de nas slob mas 'di skad zhu'o / /
reg bya nang bdag nyid phyag 'tshal / /
reg bya nang 'jam phyag 'tshal lo / /
reg bya nang grol phyag 'tshal lo / /
reg bya nang sbyin phyag 'tshal lo / /
zhi ba'i dbang bskur mchog 'di ni / /
mchog gi dbang phyug bdag la stsol / /
zhes brjod do / /
de nas gu rus 'di skad brjod do / /
khyod kyis srog chags gsad par gyis / /
khyod kyis brdzun du smra bar bya / /
ma byin par yang khyod kyis long / /
gzhan gyi bur med spyad par gyis / /
de rnams byas na sdig med cing / /
bsod nams chen po 'byung bar 'gyur / /
de rnams khyod kyis nus na ni / /
bzhi pa'i dbang ni sbyin par bya / /
slob mas smras pa /
khyod kyi zhabs kyi bka' drin la /
mgon po chen po bdag gis nus / /
zhes brjod do / /
de nas gnyis su med par 'khyud nas /
sbyor ba byas nas bde ba chen po rig ma'i pho brang du phab nas /
gyen la rtog med ma'i khar bzlog ste bzung nas /
mi rtog pa'i ye shes nyams su myong ba ni rten can gyi bzhi pa'o / /
rten med pa'i bzhi pa ni /
bla ma'i zhal las shes par bya'o / /
ye shes 'di ni ches phra zhing / /
rdo rje nam mkha'i dkyil lta bur / /
rdul bral mthar phyin zhi ba nyid / /
khyod rang yang ni de yi pha / /
zhes dgyes pa rdo rje'i rgyud las 'byung ngo / /
de dag ni dbang bskur ba'i thabs so // //
bum pa'i lha gshegs su gsol ba dang /
dkyil 'khor gyi lha gshegs su gsol ba'o / /
bum pa'i lha gshegs su gsol ba ni /
bum pa la mchod bstod byas la /
oM AH hUM dz+nyA na maN+Dal muHzhes brjod la gshegs su gsol /
dkyil 'khor lha yang de dang mthun /
dkyil 'khor bsdu ba la yang gnyis te dkyil 'khor gyi lha bsdu ba dang /
rdul tshon bsdu ba'o / /
dkyil 'khor gyi lha bsdu ba ni /
thugs ka nas 'od zer 'phros nas /
dkyil 'khor gyi lha 'od kyi tshul du bsdus nas /
thugs ka'i hUM la bsdus bdag dang gnyis su med par bya'o / /
rdul tshon bsdu ba ni a kA ro'i sngags bzlas shing ra ri med par bya'o / /
bsdus la chu chen po la dor ro / /
bgegs bsrung ba la la sogs pa 'dod pa yod na sbyin par bya'o / /
dngos grub mi yal bar bya ba'i phyir /
dri'i chus dkyil 'khor du maN+Dal byas la /
lha'i grangs dang mnyam pa'i me tog dgod do / /
dbang bskur ba'i cho ga slob dpon chen po pradz+nyA shrIs mdzad pa rdzogs so // //
