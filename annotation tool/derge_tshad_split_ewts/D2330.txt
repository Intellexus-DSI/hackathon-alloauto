@## / /
rgya gar skad du /
ShaT d+harma u pa de sha nA ma /
bod skad du /
chos drug gi man ngag ces bya ba /
dpal bde mchog 'khor lo la phyag 'tshal lo / /
dal 'byor rgyu 'bras las rnams las / /
rnal 'byor don gyi snying po btsal / /
rnal 'byor lus kyi rtsa yi tshogs / /
phra rags rlung dang ldan pa ni / /
dbang du byed thabs 'khrul 'khor gyis / /
dbyung rngub dgang dang gzhil ba ste / /
la la nA dang ra sa nA / /
a wa d+hU tI 'khor lo bzhi / /
lte bar tsaN+Da lI yi me / /
phra rab las 'phel hAM las ni / /
bdud rtsi'i chu rgyun dga' bzhi'i 'gros / /
rgyu mthun la sogs 'bras bu bzhi / /
'khrul 'khor drug gis rgyas par bya / /
tsAr+ya pa'i u pa de sho'o // //
snod bcud khams gsum ma lus pa / /
sgyu ma rmi lam la sogs dpes / /
'gro 'dug spyod lam kun du sbyang / /
lha tshogs sgyu ma me long gzugs / /
rdo rje sems dpa' legs bris pa / /
gzugs brnyan gsal bar snang dang mtshungs / /
de nyid sgyu ma'i gzugs bzhin du / /
sgyu dpe bcu gnyis ltar mthong ba / /
rnal 'byor sgyu ma'i don mthong ba'o / /
nA gA dzu na'i u pa de sha'o // //
rmi lam rmi lam don shes shing / /
rgyun du zab mo'i don bsgom pa / /
nA da thig le la sogs pa / /
rigs lnga'i sa bon la dmigs nas / /
sangs rgyas zhing dang sangs rgyas blta / /
gnyid dus bde chen sgrub pa'i thabs / /
la ba pa'i u pa de sha'o // //
rnal 'byor a wa d+hU tI pa / /
a wa d+hU tIr sems gnas pa / /
snying gi thig ler sems brtan pas / /
'od dang 'od zer 'ja' ris dang / /
skya rings nyi 'od zla 'od dang / /
nyi ma zla ba shar 'dra dang / /
lha dang sku yi snang ba sogs / /
sna tshogs zhing khams dag par 'gyur / /
rnal 'byor pa yi lam chen te / /
nA gA rdzu na'i u pa de sha'o // //
rnal 'byor 'chi ba'i dus kyi tshe / /
dbang po rnams dang 'byung ba sdud / /
zla nyi rlung rnams snying gar 'dus / /
rnal 'byor ting 'dzin sna tshogs 'char / /
rnam shes phyi rol yul song na / /
rmi lam yul bzhin sna tshogs snang / /
bdun bdun dus tshe 'chi snang dang / /
de nas skye bar 'gyur ba nyid / /
de tshe lha yi rnal 'byor sgom / /
yang na de nyid ngang la gzhag /
de rjes skye la phyogs pa'i tshe / /
mnga' bdag lha yi rnal 'byor gyis / /
snang srid lha yi rnal 'byor sgom / /
des ni bar do khegs par 'gyur / /
su kha si d+hi'i u pa de sha'o // //
de las rnal 'byor 'pho ba'i tshe / /
grong 'jug lha dang sa bon gyis / /
'gro 'ong ring dang thung ba dang / /
lha la bslab cing 'phar ba'i dus / /
gang 'dod grong du 'jug par bya / /
gong du 'bo na stong ra lha / /
yaM sprod hi ka hUM dang hUM / /
lha dang bla ma'i thugs kar 'phang / /
des ni 'dod pa'i gnas su 'phro / /
su kha sid+hi'i u pa de sha'o // //
grub pa'i rnal 'byor dbang phyug til+li pa'i zhabs kyi zhal snga nas mdzad pa rdzogs so // //
rgya gar gyi mkhas pa nA ro paN+Di ta dang /
mar pa lho brag pa chos kyi blo gros kyis kha che'i gnas puSh+ma ha rir bsgyur ba'o //
[ ]
