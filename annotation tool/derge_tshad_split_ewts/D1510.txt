@## / /
rgya gar skad du /
lU yi pa a b+hi sa ma ya br-i t+ti TI kA bi she Sha d+yo ta nA ma /
bod skad du /
lU yi ba'i mngon par rtogs pa'i 'grel pa'i TI kA khyad par gsal byed ces bya ba /
dpal rdo rje rnal 'byor ma la phyag 'tshal lo / /
dga' ba bzhi yi rnam dag pas / /
gang zhig zhal bzhi par gsal / /
nyi ma zla ba me dag pa / /
gang gis 'di la spyan gsum ldan / /
bcu gnyis sa yi dag pa ni / /
de yi grangs can phyag gi phreng / /
nam mkha' du ba lta bu'i sku / /
byams pa'i dag pa nyid kyis gsal / /
bden pa gnyis kyi dag pas ni / /
brkyang bskum gnas pa'i bcom ldan 'das / /
he ru ka dpal de nyid la / /
bdag nyid rab tu gus btud nas / /
'khor lo sdom pa 'byung ba yi / /
tshigs bcad byas pa'i mngon rtogs kyi / /
khyad par gsal byed ces bya ba'i / /
TI kA bdag gis bshad par bya / /
de la thams cad kyi dang por phyag rgya chen po la 'dun pas gtor ma'i las byas nas ci bya zhe na / /
dang por ri spyil la sogs zhes bya ba la sogs pa brjod de sogs pa'i sgras rtogs gcig pa'am / /
dur khrod dam / /
khang stong la sogs pa yongs su gzung ngo / /
shrI la sogs pa ni / /
shrI yig gnyis med ye shes te / /
he zhes rgyu sogs stong pa nyid / /
ru yig rtog tshogs bral ba ste / /
ka zhes gang du'ang mi gnas so / /
zhes bya ba yi ge bzhi'i don la mngon du phyogs shing / /
sems can thams cad la phan pa dang bde ba'i sems kyis shrI he ru ko\u0f85haM zhes lan gsum brjod par bya'o / /
sdom pa zhes bya ba ni shes rab ma la 'khyud pa phyag gnyis pa / /
lhan cig skyes pa'i sdom par bdag nyid mos par bya'o / /
A li kA li la sogs pa ni /
thog mar oM yig tha mar hUM hUM phaT kyi yi ge can gyi A li kA li'i phreng ba las 'od zer kha dog lnga pa 'phros shing /
g.yon skor gyis lte ba'i phyogs su lan gsum yongs su bskor bar gnas pa las /
'khor lo gsum gyi lha tshogs spros pas bgegs kyi tshogs brlag par bsam /
de nas tshangs pa'i gnas bzhi zhes pa ni /
byams pa snying rje dga' ba btang snyoms rnams te /
de la sems can thams cad la bu gcig pa'i brtse ba nyid ni byams par gsungs /
sdug bsngal gsum ldan 'jig rten la / /
'khor ba bsgral 'dod snying rje'o / /
rang gi bsod nams gzhan phan la / /
rangs pa'i sems nyid dga' ba ste / /
chags dang sdang ba dang bral bas / /
thams cad don byed btang snyoms so / /
'di yi dgos pa 'chad de rnam par rtog pa thams cad kyi dri ma nyams pa'i phyir / /
he ru ka'i don snyoms pas stong pa nyid du mos pa'o / /
sdom par mos pa ni lus thams cad kyi bya ba'i rnam par dag pa dang /
'khor ba thog ma med pa nas grub pa'i rang bzhin du yongs su dag pa'i he ru ka'i tshul nyid kyang shugs kyis bstan no / /
A li kA li sgom pa ni gsung gi dag pa'o / /
byang chub tu sems bskyed pa ni dge ba'i rtsa ba thams cad 'phel ba'o / /
da ni rnam par dag pa'i phung po la sogs pa las / /
kun nas bslang ba'i mchod pa la sogs pa ni byang chub myur du thob pa'i rgyur 'gyur ba'i phyir gsungs te /
gzugs la rnam par snang mdzad ces bya ba la sogs pa'o / /
de la gzugs kyi phung po ni /
dbang po lnga yul lnga rnam par rig byed ma yin pa ste gzugs su rung ba yin pa'i phyir gzugs bcu gcig go / /
'dir gzugs kyi phung po skye ba'i sa bon gyi rten yin pas /
gzugs kyi gnas gtso bo mgo'i dbus der b+h+rUM dkar po'o / /
tshor ba'i phung po ni bde ba dang / /
sdug bsngal ba dang bde ba yang ma yin /
sdug bsngal ba yang ma yin zhes bya ba'i tshor ba gsum yang sems las byung ba'i rang bzhin te /
dbang po drug po la brten pas 'di rnams bco brgyad du 'gyur te /
'di yang drod la brten pa 'di'i gnas kyi gtso bo lte ba ste de la oM ser po'o / /
'du shes kyi phung po ni mig gi rnam par shes pa la sogs pa /
khams bco brgyad kyi khyad par 'dzin pa'i sgo nas ming gi sbyor ba rnams kyis sems las byung ba gang skyes pa de rnams 'du shes so / /
de yang mtha' yas pa yin te yul mtha' yas pa'i phyir ro / /
mig la sogs pa dbang po rnams kyi phal cher rtsa bar gyur pa mgrin pa yin pas der hrIHdmar po'o / /
rnam par shes pa'i phung po zhes bya ba ni /
mig gi rnam par shes pa la sogs pa lnga dang /
kun gzhi dang /
yid dang nyon mongs pa can gyi yid dang /
rnam par shes pa brgyad do / /
'di la rnam par shes pa thams cad kyi rtsa bar gyur pa kun gzhi rnam par shes pa dang /
yid kyi dbang po'i rten srog rlung yin pas de'i gnas ni snying ga ste de la hUM dkar po'o / /
bzhi po rnams las gzhan 'du byed kyi phung po zhes bya ba ni sems las byung ba rnams te /
de yang ma rig pa the tshom log par lta ba /
'jig tshogs su lta ba mthar 'dzin pa'i lta ba dang /
lta ba la mchog tu 'dzin pa dang /
tshul khrims dang /
brtul zhugs mchog tu 'dzin pa'i lta ba dang /
'dod chags nga rgyal phrag dog ser sna khong khro la sogs mang pa'o / /
de'i khongs su chud pa'i sems byung rnams kyi yang rten rlung ste /
de'i gnas rkang pa gnyis kyi khrong mo'i 'og yin te /
de dag la gzugs brnyan ltar gnyis su gyur pa'i hoHljang gu'o / /
phung po lnga po rnams kyi de bzhin nyid la spyi gtsug hrIHmthing ga'o / /
de bzhin du mig la sogs par byang chub sems dpa' kun gyi sa bon oM dkar po dang /
hUM mthing ga /
traM ser po /
a dmar po /
haM ljang gu /
hUM dkar po lte ba la sogs par ltung byed ma la sogs pa'i laM ser po /
maM mthing ga /
paM dmar mo /
taM ljang gu / /
baM dung mdog bsgom par bya'o / /
rgyud gzhan las drangs pa'i mtshan la sogs par tshigs su bcad pas bsnyad pa /
rnam snang rin chen 'byung gnas te / /
'od dpag med dang don yod grub / /
rdo rje sems dang mi bskyod pa / /
'di drug rgyal ba'i khyu mchog yin / /
brkyang bskum spyan gsum ldan pa rnams / /
dkar ser dmar po ljang gu dang / /
dkar mthing de bzhin gshegs pa rnams / /
dang po g.yas na 'khor lo 'phyar / /
g.yon pa dril bu dkur brten pa / /
gsum po rin chen pad+ma dmar / /
sna tshogs rdo rje 'phyar bas rol / /
g.yon rnams dril bu thugs kar bsnams / /
lnga pa thugs kar phyag g.yas na / /
rdo rje g.yon pas dril bu dkur / /
brten pa'o de bzhin g.yon pa gzhan / /
mi bskyod pa ni phyag g.yas kyis / /
sa gnon phyag rgyas rdo rje 'dzin / /
sa snying phyag na rdo rje dang /
mkha' snying 'jig rten dbang phyug dang / /
sgrib pa thams cad rnam sel ba / /
kun du bzang po rgyal sras rnams / /
dkar po mthing ga ser po dmar / /
sngon po dkar rnams go rims bzhin / /
dang po g.yas pas 'khor lo 'phyar / /
g.yon pas thugs kar dril bu bsnams / /
phyag rdor thugs kar rdo rje g.yas / /
g.yon gyi dril bu dkur brten pa / /
gzhan gsum g.yas pas rin chen dang / /
pad+ma dmar dang rdo rje 'phyar / /
g.yon pa dril bu thugs kar bsnams / /
pad dmar sna tshogs rdo rje 'phyar / /
drug pa thugs kar rdo rje g.yas / /
g.yon pa dril bu dkur brten pa'o / /
rang rang sa bon las byung ba'i / /
thams cad zhal gcig phyag gnyis pa'o / /
ltung byed ma la sogs pa yang / /
ser dang mthing nag dmar ljang gu / /
zhal gcig phyag bzhi pa rnams kyis / /
'khor lo rdo rje pad ral gri / /
g.yas pa'i gzhan na gri gug go / /
g.yon rnams thod pa kha T+wAM ga / /
lnga pa du ba'i mdog can te / /
zhal gsum du mdog dkar dang dmar / /
phyag drug de yi g.yon pa la / /
thod pa kha T+wAM zhags pa 'dzin / /
g.yas kyis lcags kyu tshangs pa'i mgo / /
gri gug rnams ni rim pas 'dzin / /
gcer bu skra grol lha mo rnams / /
de dag thams cad spyan gsum pa / /
zhabs gnyis brkyang bskum yang dag gnas / /
phyag rgya lnga yis rnam par brgyan / /
ltung byed ma la sogs rnams ni / /
las dang rjes su mthun pa'i ming can te sangs rgyas spyan dang mA ma kI gos dkar mo dang sgrol ma chos kyi dbyings kyi rdo rje ma'i rang bzhin no / /
ltung byed mas ni bdud thams cad ltung bar byed pas zhi bar byed pa'o / /
pad+ma gar gyi dbang phyug ma ni las kha tshar ba thams cad sgrub par byed pas gar nyid ni las kha tshar ba la dbang phyug ste don yod grub pa'i rang bzhin nyid kyi phyir ro / /
me long lta bu'i ye shes kyi rang bzhin ni rnam par snang mdzad de /
de bzhin du mnyam pa nyid dang /
so sor rtog pa dang /
bya ba grub pa dang /
shin tu rnam par dag pa chos kyi dbyings dang /
chos kyi dbyings kyi rang bzhin du gzhan de bzhin gshegs pa lnga rim pa bzhin du rtogs par bya'o / /
gti mug rnam par nyams pas gti mug rdo rje'o / /
gzhan rnams kyang de bzhin no / /
lhag ma go sla'o / /
gzugs brnyan la sogs pa ni yang na phung po lnga go rim bzhin du gzugs brnyan dang /
chu bur smig rgyu chu shing dang sgyu ma bzhin du nges par bya'o / /
de nas zhes pa ni phung po la sogs pa dag pa'i mjug thogs su bar ma chad par rdo rje'i gur bsgom par bya'o / /
de bzhin zhes bya ba ni nag po /
ljang gu /
dmar po /
ser po'o / /
mnyam pa zhes pa ni de dang dus mnyam pa kho na la'o / /
hUM byung zhes bya ba ni hUM yig las byung ba dang /
hUM yig gis mtshan pa'i rdo rje'o / /
oM me di nI badzrI b+ha ba badzra ban+d+ha hUM zhes pa'i sngags brjod nas so / /
'og khyab ni sa 'og gi mtha'i bar du'o / /
oM badzra prA kA ra hUM baM hUM zhes pa'i sngags kyis rdo rje rtse lnga'i rang bzhin rtsig pa rnams bsam par bya'o / /
oM badzra shar dzA la trAM shaM trAM zhes pa 'dis mda'i dra ba yang ngo / /
oM badzra pany+dza ra hUM baM hUM zhes bya ba'i sngags kyis rdo rje'i gur bsgom par bya'o / /
'og ces pa ni rdo rje'i gur gyi 'og tu oM badzra bi dA na hUM khaM hUM zhes pa'i sngags kyis rdo rje'i bla re bsgom par bya'o / /
oM badzra dzra lA na lA rka hUM hUM hUM zhes pa 'dis rdo rje'i dra ba 'bar ba yang ngo / /
khwa gdong ma la sogs pa zhes bya ba ni /
sogs pa'i sgras 'ug gdong /
khyi gdong /
phag gdong ma yongs su gzung ngo / /
gsang sngags bzhi zhes pa ni sum+b+ha la sogs pa zhal bzhi pa'i sngags so / /
gnyis gnyis rang rang phyogs 'od las byung ba zhes pa ni gsang sngags gnyis gnyis kyi 'od zer las skyes pa rnams so / /
gshin rje brtan ma la sogs zhes pa'i sgras ni gshin rje pho nya ma /
gshin rje mche ba ma /
gshin rje 'joms ma gzung ngo / /
khwa gdong ma la sogs pa brgyad kyis phyogs mtshams srung ba kho na bzung na gang gis steng dang 'og srung zhe na /
brjod pa steng dang 'og gi srung ba yang /
rgyud 'di la de rnams kho nas byed de /
sa 'og tshangs pa'i gnas par zhes gsungs pa'i phyir ro / /
khron par zhes pa ni rtsig pa'i nye bar byung ba la'o / /
de bzhin nyid du ro gcig gnas / /
zhes pa ni bgegs rnams bsam par bya'o / /
thim zhes pa ni khwa gdong ma la sogs pa rnams so / /
chu la chu zhes pa la sogs pa ni khwa gdong ma la sogs pa rab tu zhugs pa'i dus kho nar chu la chu brdabs pas thim pa bzhin du byung ba'o / /
de'i dus su rdo rje'i rtsig pa la sogs pa yang bu ga med par gcig tu gyur pa dang /
rnam pa thams cad kyi 'gro ba rnams bgegs dang bral bar lhag par mos par bya'o / /
srung ba'i gur la sogs pa'i mjug thogs su ci'i don du 'di la stong pa nyid du sgom zhes pa'i klan ka med de /
gang gi phyir rgyud 'di shes rab chen po dang ldan pa'i dbang gis yin te /
shes rab chen po dang ldan pa'i yang stong nyid kho na srung ba'i mchog go / /
'o na bris pa'i dkyil 'khor gyi phyi rol du rdo rje'i phreng ba yang ci'i phyir zhes pa yang ma brjod cig /
gang gi tshe kho na bcom ldan 'das kyi dkyil 'khor bskyed pa'i tshe kho nar dam tshig 'khor los yongs su bcad pa'i sna tshogs rdo rje'i phreng ba bskyed pa'i phyir ro / /
zhal bzhi pa'i sngags kyi btu ba'i cho ga la /
re khA brgyad brgyad kyis byas pa re'u mig bzhi bcu zhe dgu par 'gyur ba la a yig thog mar ha yig tha mar gnas pa yi ge bzhi bcu zhe dgu bri bar bya'o / /
de la /
bcu gsum zla tshes thig ler bcas / /
zhe brgyad pa la lnga pa'i zhabs / /
zhe gcig pa la bzhi bcu'i gdan / /
so drug pa la gsum par ldan / /
zhe brgyad pa la lnga pa'i zhabs / /
zhe gcig pa la bzhi bcu'i gdan / /
zhe dgu pa la lnga pa can / /
zla tshes thig le dang bcas pa / /
de bzhin yi ge gzhan yang ngo / /
so brgyad pa dang nyer bdun pa / /
zhes bya ba ni thog ma'i sngags / /
bcu gsum zla tshes thig le can / /
bcu dgu pa la zhe gsum gdan / /
dbyangs yig gsum pa dang ldan pa / /
zhe dgu pa la so drug gdan / /
bcu dgu la sogs yang de bzhin / /
zhe dgu dbyangs yig lnga par bcas / /
zla tshes thig ler ldan pa'o / /
zhe dgu la sogs yang de bzhin / /
so brgyad pa dang nyer bdun pa / /
bzung bas gnyis pa'i sngags yin no / /
bcu gsum zla tshes thig le can / /
bcu dgu zhe gsum pa yi gdan / /
dbyangs yig gsum pa dang ldan pa / /
zhe dgu pa la so drug ldan / /
dbyangs kyi yi ge gnyis pa can / /
so bdun pa dang zhe gnyis pa / /
bcu dgu la sogs yang de bzhin / /
zhe dgu pa la lnga pa dang / /
zla tshes thig ler bcas pa'o / /
zhe dgu pa sogs yang de bzhin / /
so brgyad pa dang nyer bdun pa / /
zhes bya ba ni gsum pa'i sngags / /
bcu gsum zla tshes thig ler ldan / /
dbyangs kyi yi ge gnyis pa blang / /
so drug zhe gnyis zhe dgu pa / /
dbyangs yig bcu gsum pa yis brgyan / /
bzhi bcu bcu dgu so dgu pa / /
gnyis pa zla tshes thig ler ldan / /
so dgu nyer bzhi zhe gsum gdan / /
zhe dgu pa la lnga pa dang / /
zla tshes thig ler ldan pa ste / /
zhe dgu la sogs yang de bzhin / /
so brgyad pa dang nyer bdun pa / /
zhes bya ba ni bzhi pa'i sngags so / /
de rnams zhes pa ni srung ba'i gur bsgom pa'i mjug thogs su /
snying gar zhes pa ni srung ba'i gur gyi dbus su gnas pa'i thugs kar ro / /
de steng zhes pa ni zla ba'i dkyil 'khor gyi dbus su hUM yig rdo rje 'dzin pa'i rang bzhin 'od zer lnga 'phro ba dang ldan pa ste / /
ngo bo nyid kyi kha dog kyang hUM yig gi dngul chu dang 'dra ba ste dbus sngo ba nyid dang /
phyi rol dkar ba nyid kyi phyir ro / /
de'i 'od zer rnams kyis bkug pa /
mdun gyi nam mkha'i phyogs su gnas pa 'khor lo sdom pa la phyag 'tshal ba sogs bla na med pa'i yan lag bdun pa'i mchod pa dang bdag nyid dbul bar bya ste /
de la /
rdo rje mkha' 'gro khyod la 'dud / /
mkha' 'gro ma yi 'khor los sgyur / /
ye shes lnga dang sku gsum ldan / /
'gro ba skyob la phyag 'tshal lo / /
zhes bya ba phyag 'tshal ba'o / /
snying gi sa bon 'od byung nas / /
pi wang 'dzin sogs mdzes rnams kyis / /
phyi nang de nyid gsang ba yi / /
mchod pas mchod pa nyid du brjod / /
de la pi wang ma /
gling bu ma /
rnga zlum ma /
rdza rnga ma rnams sngo ser dmar ljang gu rnams te rang rang gi rol mo kho na dkrol ba'i phyag gtso bo gnyis dang ldan pa rnams dang /
phyag gzhan gnyis kyis rdo rje dang dril bu 'dzin pa rnams so / /
bzhad ma /
sgeg mo /
glu ma /
gar ma rnams dmar ser sngon mo ljang gu rnams so / /
bzhad ma'i gtso mo'i phyag gnyis kyis bzhad pa'i stangs dang ldan pa /
sgeg mo gtso bo'i phyag gis rdo rje dang dril bu 'dzin pa'i phyag gtso bo gnyis kyis sgeg pa'i stangs dang ldan pa'o / /
glu ma gtso bo'i phyag gnyis kyis pheg rdob 'dzin ma /
gar ma gtso bo'i phyag gnyis kyis pad kor stangs can no / /
'di rnams phyag g.yas dang g.yon dag na thod pa dang kha T+wAM ga dang ldan pa'o / /
me tog ma /
bdug spos ma /
mar me ma /
dri chab ma rnams dkar mo du ba mar me'i rtse mo lta bu dang dmar mo rnams so / /
'di rnams kyi gtso bo'i g.yas par me tog pog phor mar me'i sdong po dang dri'i dung chos rnams so / /
phyag gzhan gsum rnams na Da ma ru dang thod pa kha T+wAM ga rnams so / /
gzugs ma ro ma reg ma chos ma rnams dkar mo /
dmar mo /
ljang gu /
dkar mo rnams te /
gtso bo'i phyag g.yas pa'i phyag gcig gis me long sbrang chang gi snod dang /
gos sna tshogs pa dang /
chos 'byung 'dzin pa rnams te /
phyag gzhan rnams na Da ma ru dang thod pa kha T+wAM ga rnams so / /
thams cad zhal gcig phyag bzhi pa la sogs pa'i dbyangs yig bcu drug gi sa bon las byung ba rnams so / /
de'i rjes su rkang pa brgyad pa'i sngags kyis bstod pa bya'o zhes pa ni mchod pa'o / /
'dod chags zhe sdang gti mug gi /
bdag gi lus ngag yid sgo nas / /
sdig bgyis bgyid stsal yi rang gang / /
de dag rgyal ba'i mdun du bshags / /
sdig pa bshags pa'o / /
de bzhin gshegs pa thams cad kyi ni bsod nams gang / /
gzhan yang rdzogs pa'i byang chub yang dag bsten rnams dang / /
rang sangs rgyas dang bla ma dam pa rnams kyi yang / /
de dag thams cad bsod nams shin tu rjes yi rang / /
zhes bya ba bsod nams la rjes su yi rang ba'o / /
dus gsum bzhugs pa'i sangs rgyas ma lus thams cad ni / /
mtha' yas phyogs khyab thugs rje'i yon tan tshogs rab ldan / /
chos bcas skyon bral 'phags pa'i tshogs rnams thams cad la'ang / /
shes nas bdag nyid gus pas rab tu skyabs su mchi / /
zhes pa ni skyabs su 'gro ba'o / /
rgyal ba'i yongs su dag pa'i yang dag lam bsten nas / /
tshangs dbang drag po sogs kyis rin thang med mi rnyed / /
'di ltar bdag gis nye bar bsags pa'i bsod nams tshogs las ni / /
byang chub mchog sems de ni rab tu bskyed par bgyi / /
rgyal ba'i lam bsten pa dang byang chub mchog tu sems bskyed pa'o / /
bdag gis 'gro rnams bsgral bya'i phyir / /
bgrod dka' srid pa'i rgya mtsho las / /
rang gi bdag nyid skad cig ma / /
sangs rgyas rnams la dbul bar bgyi / /
zhes bya ba bdag nyid dbul ba'o / /
'di ltar bsod nams kyi tshogs brjod nas he ru ka la sogs pas ni ye shes kyi tshogs brjod de /
mchod pa la sogs pa rten cing 'brel bar 'byung ba la sogs pa'i sems tsam nyid du mos par bya ste /
rang gi mgo dang mgrin pa snying gar he ru ka zhes pa'i yi ge gsum bsgoms te /
chos rnams rgyu dang bral ba de ltar rtog pa dang bral ba gang du'ang mi gnas pa zhes bya bar nges par sbyar nas /
chos rnams kyi tshul 'di ltar ma shes pas sems can rnams ni bdag dang bdag gi ba la sogs pa bzung nas 'khor bar 'khyams te /
de la bdag gis he ru kar bsgyur nas chos rnams tshul 'di ltar sems can thams cad kyis shes par bya'o zhes chos la dmigs pa'i snying rje bskyed par byas nas /
oM swa b+hA ba zhes bya ba la sogs pa'i sngags brjod cing /
khams gsum stong bar bsam par bya'o / /
de la mchod bya mchod byed mchod pa la sogs pa rnams kyis sems tsam nyid du mngon par bsgom pa la oM yig go / /
swa b+hA ba shud+d+haHsarba d+harmAHzhes bya ba ni /
gzung ba rnam par dag pa'o / /
swa b+hA ba shud+d+ho\u0f85haM /
zhes bya ba ni 'dzin pa rnam par dag pa'o / /
yang smon lam gyi dbang gis sems de gong nas gong du gnas pa'i dkar po /
dmar po /
mthing ga /
oM AHhUM gi yi ge'i tshul du gnas par bya'o / /
de nas oM yig las sku'i 'khor lo rnams spros te 'gro ba'i don byas nas snyoms par 'jug pa sngon du 'gro bas zhu bar byas nas de nyid kho na la rab tu gzhug par bya'o / /
de bzhin du AHyig las gsung gi 'khor lo'i lha rnams dang /
hUM yig las thugs kyi 'khor lo'i lha rnams so / /
de nas oM yig AH yig la /
AHyig hUM yig la /
zhabs kyu ha yig la /
ha yig mgo la /
mgo zla tshes la /
zla tshes thig le la /
thig le nA da la thim par byas nas skra'i rtse mo brgya stong gi char bzhag nas chos nyid ma rtogs na sems can rnams zhes bya ba la sogs pa sngar bzhin du snying rje chen po dmigs pa med pa'i snying rje'i sa bon du gyur par rnam par bsgoms nas /
oM shU n+ya tA dz+nyA na badzra zhes bya ba la sogs pa'i sngags brjod de /
nA da tsam gyis rnam par rtog pa yang spang ngo zhes bya'o / /
chung dus kyang stong pa nyid kyi sgom pa med par rdo rje'i gur gyi dbus kho na la /
chos kyi dbyings kyi rang bzhin chos 'byung e yig gi rnam pa steng yangs pa 'og phra ba'i rnam par bsgoms nas /
dbus su gzhal yas khang sgom par byed pa ni kha cig gi'o / /
de'i rjes su stong pa nyid las ldang ba'i rnal 'byor gyis b+hai raM ba rlung gi dkyil 'khor la sogs pa'i rim pas sna tshogs rdo rje mngon par rdzogs par byas nas /
de'i steng du sna tshogs pad+ma bsgom ste de'i mtshan nyid brjod pa /
shar sogs phyogs su gnas pa'i 'dab ma skya rengs ltar /
rlung dang me'i phyogs su 'dab ma ser po'i mdog /
yi dags bdag po dbang ldan phyogs su yang dUr ba sngon po sprin mdog nges par sna tshogs pad+ma'o / /
'di'i don ni 'di lta ste shar la sogs pa'i phyogs la gnas pa dmar po ste /
rlung mtshams dang me mtshams su ser po /
bden bral mtshams su sngon po /
dbang ldan mtshams su mthing ga'o / /
de'i lte bar A li kA li las byung ba'i zhes pa ni g.yon dang g.yas skor du gnas pa'i A li gA li'i phreng ba yongs su gyur pa las /
A li kA li'i dbyibs gzugs brnyan du gyur pa'i zla ba dang nyi ma gnyis bsam par bya'o zhes bya ba rnal 'byor ro / /
de la zhes bya ba ni me long lta bu'i ye shes kyi rang bzhin zla ba dang /
mnyam pa nyid kyi ye shes kyi rang bzhin nyi ma dag gi ngos phrad pa bde ba chen po kha sbyar ba'i dbus su hUM las byung ba'i rdo rje'i lte ba'i nang du nyi ma la gnas pa'i sa bon hUM so sor rtog pa'i ye shes kyi rang bzhin dang po bzhag pa'i nA da las rim pas skyes pa /
rdo rje 'dzin pa'i rang bzhin ni de'i rgyu yin pa'i phyir ro / /
de las byung ba'i kha dog lnga pa'i 'od zer las 'phros pa'i 'khor lo lnga'i lha rnams kyis 'gro ba de'i rang bzhin du byas te bsdus nas /
yang phyogs bcu na bzhugs pa'i grub pa thob pa dpa' bo dang rnal 'byor ma la sogs pa thams cad shes rab dang thabs kyi nyams mnyam par sbyor bas bya ba nan tan gyi ye shes kyi rang bzhin gyis zhu bar byas nas rab tu gzhug par bya'o / /
de nas mchog tu dga' ba'i rang bzhin gyi sa bon de'i dus su mngon du phyogs par byas nas bsgom par bya'o / /
de kho na'i phyir bcom ldan 'das 'di rgyu'i rdo rje 'dzin pa'i rang bzhin no zhes bya ba rjes su rnal 'byor ro / /
hUM la sogs pa las bskyed ces pa ni /
zla ba dang /
nyi ma dang /
phyag mtshan dang sa bon yongs su gyur pas lhan cig skyes pa'i dga' ba'i tshul rdzogs pa dpal he ru ka /
oM AHhUM sarba bIr yo gi nI kA ya wA ka tsi t+ta badzra swa b+hA ba A t+ma ko\u0f85haM /
oM badzra shud+d+haH sarba d+harmAH badzra shud+d+ho\u0f85haM /
zhes bya ba la sogs pa'i sngags 'di gsum brjod cing /
bcom ldan 'das shin tu rnam par dag pa chos kyi dbyings kyi ye shes kyi rang bzhin bsgom par bya'o / /
nyi ma'i 'khor lor gnas zhes pa ni ma rig pa'i mun pa sel ba'i rnam par dag pa'i phyir dang / /
khro bo'i tshul nyid kyi phyir dang /
khro bo rnams kyi yang nyi ma la gnas pa dang 'od dang ldan pa nyid kyi phyir ro / /
rtag pa zhes pa la sogs pa ni rab tu mi gnas pa'i mya ngan las 'das pa nyid kyi phyir rtag pa'i rnam par rtog pa'i rang bzhin dbang phyug mnan pa dang /
chad pa'i rnam par rtog pa'i rang bzhin u ma de ba mnan pa'o / /
de la dbang phyug ni 'jigs byed de sa bon gyi yi ge oM yongs su gyur pa las mthing nag spyan gsum pa phyag rgya lnga dang ldan pa g.yon du bsnyes pa zhal gcig phyag bzhi pa phyag dang po dag gis thal mo sbyar ba /
gzhan gnyis kyis Da ma ru dang ral gri 'dzin pa'o / /
u ma de ba ni dus mtshan mo ste sa bon hrIHyongs su gyur pa las dmar mo zhal gcig phyag bzhi ma phyag dang po dag gis thal mo sbyar ba /
gzhan dag gis thod pa dang kha T+wAM ga 'dzin pa /
spyan gsum pa phyag rgya lnga dang ldan pa g.yas su bsnyes pa'o / /
'di ni spyan gsum par bshad pa'i rjes su 'jug go / /
'khor lo la sogs pa ni /
de la 'khor lo ni sangs rgyas kyi chos thams cad tshangs pa'i dkyil 'khor gyi 'khor lo'o / /
dur khrod ni sdug bsngal dang mi rtag pa la sogs pa'i dgra rnams la bde ba'i mngon par zhen pa dang /
rtag pa rgyu med pa rgyu mi mthun pa la sogs pa'i mngon par zhen pa dang /
'khor ba la mngon par zhen pa'am ma yin pa la mngon par zhen pa zad mi shes pa'i mngon par zhen pa /
skye ba'i mngon par zhen pa /
bdag la mngon par zhen pa /
de'i rjes su 'gro ba'i mngon par zhen pa /
de kho na nyid la mngon par zhen pa /
goms par ma byas pa ste chos bcu'o / /
bcu po 'di rnams kyi rnam par dag pas dbang po la sogs pa phyogs skyong bcu rtogs par bya'o / /
nges pa'i don gyis kyang rtsa'i bu ga nas gyen du rgyu ba'i gtum mo'i ye shes kyi mes de bzhin gshegs pa rnams chos kyi 'khor lor mi snang bar byed pa'i phyir de nyid kho na dur khrod brgyad do / /
de bas na gzhan du gsungs pa dur khrod ces bya ba ni 'jig rten gyi khams thams cad 'dus pa'i rnam par shes pa brgyad kyi bdag med pa'i rang bzhin gyis brgyad do / /
gzhal yas khang gi nang zhes bya ba ni gzhal yas khang gi dbus su gnas pa'o / /
gzhal yas khang de yang b+h+rUM yig las byung ba /
rig ma dang bcas pa rnam par snang mdzad kyi bdag nyid dang /
de bzhin gshegs pa dang so so'i skye bo dag gi de bzhin nyid du tshul gcig pas mi mnyam pa'i dngos po med pa'i phyir gru bzhi pa'o / /
dran pa nye bar gzhag pa /
yang dag par spong ba /
rdzu 'phrul gyi rkang pa dang /
dbang po rnam par dag pas sgo bzhi pa'o / /
lam gyi yan lag brgyad rnam par dag pas ka ba brgyad kyis nye bar mdzes par byas pa /
dpa' bar 'gro ba dang /
nam mkha' mdzod dang /
dri med phyag rgya dang seng ge rnam par brtse ba'i ting nge 'dzin bzhi'i rnam par dag pas mdo khyams be di ka lha'i snam bu bzhis yongs su bskor ba'o / /
bsam gtan bzhi rnam par dag pas rta babs bzhis brgyan pa /
byang chub kyi yan lag bdun rnam par dag pas dra ba dang dra ba phyed pa dang /
zla ba dang /
nyi ma dang /
ba dan dang /
me long dang rnga yab bo / /
mdor na sangs rgyas kyi yon tan de dang de'i rnam par dag pas mtshan dang ldan pa'o / /
rdo rje'i phreng ba zhes bya ba ni ye shes lnga'i rang bzhin nyid kyi phyir dpral bar rdo rje lnga las byas pa'i phreng ba 'dzin pa'o / /
shar dang byang la sogs par rim pas mthing nag ljang gu dmar po ser po'i mdog /
zhal bzhi pa zhes bya ba ni stong pa nyid dang mtshan ma med pa smon pa med pa /
mngon par 'dus ma byas pa'i mtshan nyid rnam par thar pa'i sgo bzhi rnam par dag pa'o / /
bcu gnyis zhes pa ni rten 'brel yan lag bcu gnyis 'gog pa'i phyir ro / /
re re la spyan gsum pa zhes pa ni dus gsum rnam pa thams cad kyi sgo nas gzigs pa'i phyir ro / /
brkyang dang bskum pa'i zhabs zhes pa ni 'gro ba thams cad stong pa nyid kyis bsdus pa'i phyir ro / /
de yang zhabs g.yon pa bskum pa las mtho lngar g.yas brkyang pa'o zhes bya ba ni /
de kho nar phyag gnyis kyis so / /
stong pa dang snying rje dag ro gcig pa'i phyir g.yas pa'i rdo rje ni ye shes la ro mnyam pa'i rang bzhin no / /
g.yon na dril bu ni shes rab kyi pha rol tu phyin pa'i rang bzhin no / /
gti mug la sogs pa ni 'gro ba'i gti mug rnam par nyams par byas pa'i phyir /
dkar po gti mug gi rang bzhin khrag dang bcas pa brgyangs pa rang gi rgyab tu 'dzin pa'o / /
Da ma ru la sogs pa ni g.yas pa'i gong ma thog mar byas nas de bzhin du g.yon pa'i steng yang thog mar byas nas kha T+wAM ga la sogs pa rim pas 'dzin pa'o / /
de la mchog tu dga' ba'i sgras sangs rgyas thams cad bskul ba ni Da ma ru'o / /
lus ngag yid gsum gyi skyon gcod par byed pas dgra sta'o / /
dngos dang dngos min gyi rnam par rtog pa gcod par byed pa'i shes rab ni gri gug go / /
srid pa gsum gyi nyon mongs pa bral bar byed pas rtse gsum bsgreng ba byang chub kyi sems kyi rang bzhin dkar po dang /
sku gsung thugs rnam par dag pas dkar po dmar po nag po'i mgo bo gsum dang ldan pa'i kha T+wAM ga'o / /
bde ba chen po dang snying rje chen po'i rang bzhin thod pa'o / /
yang dag pa'i ye shes kyi rnam par bcings pas srung ba ni rdo rje'i zhags pa'o / /
dngos dang dngos min gyi rnam rtog nyams pa dang thar pa'i rang bzhin tshangs pa'i mgo bo'o / /
bcom ldan 'das la byang chub kyi sems rgyun g.yon ngos su 'bar ba'i phyir /
dbu la cung zad g.yon du yo ba'i zla ba phyed pa'o / /
chos kyi dbyings las kun nas slong ba nyid kyi phyir dbu la thod pa lnga'i phreng ba dang /
'gro ba thams cad kyi don byed pa'i phyir sna tshogs rdo rje dang ldan pa'o / /
bdud bzhi rnam par nyams pa'i phyir dbu la ral pa'i thor cog go / /
blo ldan la sogs pa ni de bzhin gshegs pa lnga dang /
lha mo bzhi'i rang bzhin zhi gnas dang lhag mthong bsgoms pa'i dga' ba dang sbyor ba'i phyir /
sgeg dang dpa' ba mi sdug pa /
dregs dang bzhad mdzad 'jigs su rung / /
snying rje rngam pa zhi rnams kyi / /
gar gyi nyams dgur ldan pa'o / /
'dod chags zhe sdang gti mug gi dri ma dang bral ba'i phyir stag gi pags pa'i sham thabs can no / /
A li kA li lnga bcu rnam par dag pas mi mgo khrag dang bcas pa gang gis do shal du 'dzin pa de ni de bzhin no / /
mgul rgyan dang gdu bu snyan rgyan spyi gtsug gi nor bu dang mi'i rgyus pa'i tshangs skud dang ldan pa /
lus thams cad byang chub kyi sems kyis khyab pas lus thams cad la thal bas byugs pa'o / /
mdun nas zhes pa ni 'khyud nas gnas pa'o / /
zla mtshan dang ldan pa'i phyir nyi ma la gnas pa dang nyi ma'i 'od zer can no / /
'dod chags dang bral ba'i phyir thod pa skam po'i phreng ba 'dzin pa /
bdud khrag la sogs pa ni 'khyud pa'i phyag g.yon pas 'dzin pa'i thod pa las 'dzag pa'i khrag gi rgyun gyis rje btsun la stob pa / /
'jigs byed ces bya ba ni gyen du bsgreng ba'i g.yas pa sdigs mdzub dang bcas pa'i rdo rjes phyogs bcur gnas pa'i gdug pa'i sems can yang dag par 'jigs par byed pa'o / /
bskal pa'i me ltar zhes pa ni stong pa nyid kyis 'gro ba la mi dmigs pa'i mnyam pa nyid kyi phyir ro / /
gzi brjid che ba yang rnam par dag pa'i ye shes kyis gsal bar sbyor ba'i phyir /
khrag ces pa ni zla mtshan dang ldan pa nyid kyi phyir ro / /
brla gnyis la ni bcom ldan 'das kyi'o / /
bde chen zhes pa ni lhag mthong gi tshul gyis bde ba chen po la sim na yang 'gro ba'i don byed pa'o / /
cung zad dgod dang yongs su 'khyud / /
gcer bu nyid dang skra grol ma / /
spu ldang ba dang bde chen po'i / /
phyi rol du ni rtags lnga'o / /
dngos su rtags gsum brjod pa'i phyir / /
de la rtags gnyis rtogs par bya / /
'khor lo lnga gnas lha mo rnams / /
rtags lnga po la yang dag gnas / /
zhes so / /
byang chub sems la sogs pa ni sogs pa'i sgras bdud rtsi lnga sgron ma lnga rnams ro grub par gyur ba 'byung ngo / /
'di ltar 'khor dang bcas pa dam tshig sems dpa'i thugs ka'i nyi ma la hUM yig sngon po ting nge 'dzin sems dpa' dang /
lte bar 'chad par 'gyur ba'i A li kA li la sogs pa ye shes sems dpa' zhes sems dpa' gsum gyi bdag nyid can bsgom par bya'o / /
yang na snying gar ye shes sems dpa' de'i thugs kar ting nge 'dzin sems dpa' /
de nA da dang thig le bde ba chen po'i bdud rtsi'i rang bzhin du bsam par bya'o / /
oM sarba bIr yo gi nI kA ya wAka tsit+ta badzra swa b+hA wa At+ma ko\u0f85haM /
oM badzra shud+d+haHsarba d+harmA badzra shud+d+ho\u0f85haM /
nam mkha' la spyod pa rnams ni gang de rnams kyi gnas kyang gang zhe na /
'dir brjod pa rab tu gtum mo la sogs pa dpa' mo brgyad ni /
nam mkha' la spyod pa can yin no / /
de rnams kyi gnas ni ji ltar 'dod pa bzhin /
rtsig pa la sogs pa la ma thogs par nam mkha' la 'gro ba la sogs pa dang /
'dod pa'i don yid kyis bsam pa tsam gyis thob pa yang ngo / /
srid pa'i sdug bsngal nyams su mi myong ba yang zhes bya ba nam mkha' la spyod pa'i gnas so / /
sa la spyod pa dang sa 'og na gnas pa rnams kyi gnas kyang nam mkha' la spyod pa rnams kyis thob pa'o / /
sgom pa rab tu gyur pa'i dbang du byas nas khyad par brjod de /
mig dag la pad+ma dang zla ba la kraM yig las byung ba'i gti mug rdo rje bsgom par bya'o / /
dkar po gzugs rdo rje mas kun la 'khyud pa /
rna ba dag la pad+ma dang nyi ma la rdo rje dang hUM yig las byung ba'i zhe sdang rdo rje nag po sgra rdo rje mas 'khyud pa /
sna bug dag la pad+ma dang nyi ma la rin po che dang traM yongs su gyur pa las phrag dog rdo rje'o / /
kha cig la ser sna rdo rje zhes so / /
ser po dri rdo rje mas 'khyud pa /
lce'i rtsa bar pad+ma dang nyi ma la pad+ma dmar po dang aHyongs su gyur pa las 'dod chags rdo rje dmar po ro rdo rje mas 'khyud pa /
dpral bar nyi ma dang hUM yongs su gyur pa las ser sna rdo rje ljang gu reg bya rdo rje ma dang snyoms par 'jug pa /
thugs kar pad+ma dang zla ba la rdo rje dang hUM las byung ba dbang phyug rdo rje dkar po chos kyi dbyings kyi rdo rje ma dang snyoms par 'jug pa'o / /
gti mug rdo rje la sogs pa 'di rnams nang gi skye mched kyi rnam par dag pa'i rang bzhin /
lha'i mig la sogs pa rnams sbyin pa po rim pa bzhin du sa'i snying po la sogs pa'i ming gzhan yang ngo / /
rnam par snang mdzad /
mi bskyod pa /
rin chen 'byung ldan /
'od dpag med /
don yod grub pa dang /
rdo rje sems dpas rgyas btab pa'o / /
ral pa'i cod pan can spyan gsum pa phyag rgya lnga dang ldan pa /
zhal gcig phyag gnyis pa rnams ni /
phyag g.yas pas 'khor lo /
rdo rje rin chen /
pad+ma dmar po /
sna tshogs rdo rje dang rdo rje dkar po 'dzin pa rnams te /
g.yon gyis rdo rje dril bu 'dzin pa zhabs brkyang bskum pa'o / /
'di rnams kyi shes rab ma yang /
sa bon dzaHhUM boM hoHkhoM raM las byung ba /
phyi'i skye mched kyi rnam par dag pa'i rang bzhin /
rang rang gi sku mdog dang mthun pa bzlog pa'i brkyang bskum ni khyad par ro / /
phyag g.yas pas me long pi wang dri'i dung chos ro'i snod / /
gos sna tshogs pa chos 'byung 'dzin pa /
g.yon pas rdo rje dril bu 'dzin pa rnams so / /
sgra rdo rje ma ni g.yon gyis kyang pi wang 'dzin pa /
rin chen 'byung ldan gyis rgyas btab pa'o / /
lte ba /
snying ga /
mgrin pa /
dpral ba'i pad+ma dang zla ba rnams la loM moM poM toM las byung ba'i sangs rgyas spyan /
mA ma kI /
gos dkar mo /
sgrol ma'i rang bzhin /
ltung byed ma /
gsod byed ma /
'gugs byed ma dang gar gyi dbang phyug ma rnams zhal gcig phyag bzhi pa phyag g.yas gnyis na 'khor lo dang gri gug /
rdo rje dang gri gug /
pad+ma dang gri gug /
ral gri dang gri gug 'dzin pa /
phyag g.yon pa gnyis kyis thod pa dang kha T+wAM ga 'dzin pa'o / /
gsang gnas su pad+ma dang zla ba la khaM las byung ba'i pad 'bar ma du ba'i mdog can zhal gsum dkar po dmar po'i g.yas dang zhal gyi zhal can /
phyag g.yas pa gsum gyis lcags kyu tshangs pa'i mgo bo gri gug 'dzin pa /
phyag g.yon pa gsum gyis thod pa kha T+wAM ga zhags pa 'dzin pa'o / /
spyan gsum pa phyag rgya lnga dang ldan pa /
skra grol ba gcer bu zhabs brkyang bskum pa 'di rnams lha mo lnga rim pa bzhin du sa chu me rlung nam mkha'i khams rnam par dag pa'i rang bzhin rim pas b+h+rUM hUM hrIHho /
oM las byung ba'i dkar po mthing nag /
dmar po /
ljang gu /
ser po /
rnam par snang mdzad /
mi bskyod pa /
snang ba mtha' yas /
don yod grub pa rin chen 'byung ldan rnams kyi gzugs dang rnam par shes pa 'du byed dang tshor ba'i phung po rnam par dag pa'i rang bzhin rnams kyis 'khyud pa dang rgyas btab pa'o / /
gzugs la sogs pa'i de bzhin nyid la rdo rje sems dpa' dkar po spyi gtsug tu pad+ma dang zla ba la ho yongs su gyur ba las byung ba ste /
hUM las byung ba rang gi mdog can rdo rje 'bar mas kun nas 'khyud ba /
de yang ye shes kyi khams rnam par dag pa'i rang bzhin no / /
'di la rnam par snang mdzad ni 'khor lo dang bcas pa'i phyag g.yas pa 'phyar ba'o / /
he ru ka rdo rje ni phyag g.yas pa sa gnon gyi phyag rgyar ldan pa /
'di gnyis dril bu 'dzin par bsgoms shing bsgyings pa dang bcas pa'i g.yon pas dkur brten pa'o / /
snang ba mtha' yas /
don yod grub pa /
rin chen 'byung ldan rnams pad+ma dmar po sna tshogs rdo rje rin po che 'phyar ba /
rol pa dang bcas pa'i phyag g.yas pa dang phyag g.yon pas dril bu thugs kar 'dzin pa rnams so / /
rdo rje sems dpa' ni rol pa dang bcas pa'i phyag g.yas pa thugs kar rdo rje dril bu 'dzin par bsams shing 'gying ba dang bcas pa'i g.yon pas dkur brten pa'o / /
'di la rnam par shes pa'i phung po la rdo rje sems dpa' phung po lnga po'i de bzhin nyid la mi bskyod pa zhes bya ba yang shes par bya ste /
phan tshun 'di dag ni ngo bo gcig par rtogs pa'i phyir ro / /
de nyid kyi phyir rnam par snang mdzad la rigs phan tshun rgyas btab pa ni /
mi bskyod pa'o / /
mgo dang mgrin pa snying gar rtag pa snang ba mtha' yas mi bskyod pa rnams lus ngag yid kyi dag pa'i ngo bo shes rab ma dang bcas pa rnams so / /
gti mug rdo rje la sogs pa de dag kyang /
yang dag par sbyor ba'i bde ba chen por zhu nas skye mched dang khams dang phung po dang lus la sogs pa rnams la thim pa'o / /
da ni rdo rje la sogs dag pa brjod par bya ste /
lha mo'i AHyig las byung ba pad+ma dmar po dang pad+ma gsum pa d+ya yig las byung ba'i lte ba dkar po rtse mor d+yA yig ser pos byin gyis brlabs pa'i rtse mo can /
de nas lha mo'i snying po dang nye ba'i snying po'i sngags dag gis lte ba dang snying gar /
rang gi snying po dag gis mgrin pa dang dpral bar bcom ldan 'das ma la /
bcom ldan 'das kyis 'o byed pa /
bcom ldan 'das mas kyang bcom ldan 'das la snying po dang nye ba'i snying po dag gis bcom ldan 'das kyi mgrin pa dang dpral bar 'o byed pa'o / /
de nas yi ge gsum gyis dga' ba brtsam par bya'o / /
phyi rol du yang dga' ba bzang po la cho ga 'di kho na'o / /
'di kho na'i phyir rgyas gdab pa phan tshun rnam par snang mdzad la sogs pa rnams kyi mi bskyod pas so / /
dpral ba /
mgrin pa /
snying gar /
rtag pa /
'od dpag med /
mi bskyod pa rnams shes rab ma dang bcas pa sku gsung thugs rang bzhin rnam par dag pa rnams so / /
'di rnams kyang gti mug rdo rje ma la sogs pa'i lha rnams sbyor ba'i bde bas zhu nas skye mched khams phung po sku la sogs pa rnams la bstim mo / /
da ni rdo rje la sogs pa'i dag pa brjod par bya ste /
hUM dkar po las byung ba'i rdo rje nag po byA dmar po las byung ba de'i nor bu dmar po ste /
byA yig ser pos byin gyis brlabs pa'i rtse mo'o / /
rdo rje'i sna yi rtse mor ni / /
thig le yungs 'bru tsam cig bsam / /
de bzhin de yi gnas pa la / /
snod dang bcud kyi dkyil 'khor blta / /
ting 'dzin sems pa'i thig ler gnas / /
de bzhin dkyil 'khor bsam pa'am / /
yang na phyag mtshan de'i sa bon / /
de na gnas pa'i dkyil 'khor ro / /
yang na phra ba smin mtshams su / /
haM yig thig le'i nang gnas pa / /
gzugs brnyan lta bur blta bar bya / /
dkyil 'khor byang chub sgrub byed pa'o / /
yang na /
A li kA li mnyam byas nas / /
de la ri mo nges par sbyar / /
lte ba srub dang bsrub sbyor phyir / /
'bar ba yang ni gyen du rgyu / /
gzugs la sogs pa lnga bsregs nas / /
'byung ba bzhi bcas snying ga ru'o / /
g.yas su lan gsum rab tu bskor / /
thabs la mgrin pa'i 'khor lo ru'o / /
spyi bo'i 'khor lor thur bstan khar / /
ha yig de nas kyang ni bsregs / /
mdzod spu'i bu ga'i gnas nas 'gro / /
bdud rtsi'i don du phyogs bcur yang / /
spyi bo'i dbus gnas bu ga yis / /
sangs rgyas rnams kyi nang rab zhugs / /
sangs rgyas rnams kyi thugs gnas pa'i / /
ye shes bdud rtsi blangs nas ni / /
de rnams mdzod spu'i bu ga nas / /
'thon nas glog gi 'od zer mtshungs / /
shin tu phra ba'i phyag rgya che / /
rtag tu dga' ba'i spro ba che / /
spyi bo'i dbus gnas sgo las ni / /
sgrub pa po la yang 'jug go / /
so dang mtshog ma'i phu ga nas / /
mgrin pa'i 'khor lor ngal bso te / /
phung po khams rnams tshig pa yi / /
snying gar dga' ba skyed par byed / /
de nas lte ba'i pad+mar gnas / /
de bzhin slar yang 'gro dang 'ong / /
so sor sdud dang bsam gtan dang / /
srog rtsol de bzhin 'dzin pa dang / /
rjes dran dang ni ting nge 'dzin / /
rnal 'byor re rer bsam par bya / /
bstan pa las byung mtshan ma ni / /
'dar dang 'phar ba sogs mthong nas / /
sems can kun la phan gyur pa'i / /
lha nyid 'khor lo spro bar bya / /
de ltar bsgom zhing myur bar ni / /
drod sogs rim gyis 'bras bu yi / /
rab dga' la sogs sa rnams ni / /
skye ba 'di nyid la thob 'gyur / /
de'i rjes su /
sangs rgyas byang chub sems rnams dang / /
mkha' 'gro ma rnams rnal 'byor gyis / /
gsang sngags de rnams spyan 'dren gyi / /
mngon du phyogs par byed phyir dgongs / /
ji ltar 'ga' zhig sems dpa' che'i / /
sgra chen 'o dod 'bod pa ste / /
thos pa tsam gyis byon par 'gyur / /
de bzhin sangs rgyas rim par byon / /
de nas gsang sngags rgyal po yis / /
sems kyi rdo rje nas bskul bas / /
dbye bar dka' ba'i sgrub pa ster / /
zab mo nam mkha' mthong ba can / /
'di ltar thub pa'i gsung shes nas / /
mnyam par bzhag pas gsang sngags bzlas / /
hUM yig bdag nyid can 'byung ba / /
oM gyi rang bzhin 'jug pa'o / /
gnas pa'i bdag nyid AHyig ste / /
srog rnams kyi ni rim par dgongs / /
nyin zhag gcig la rgyu ba'i rlung / /
nyi khri chig stong drug brgya'o / /
rtsa ba'i sngags sogs sngags rnams las / /
sngags pas ji ltar 'dod bzhin bzlas / /
dung chen phreng ba skud brgyus pa / /
srin lag mthe bong sbyar bas so / /
de'i rjes su phag mo la sogs pa'i lha nyid kyi rnam par mngon par zhen pa'i phyir dang /
thams cad mkhyen pa nyid thob par bstan pa'i phyir /
byang chub kyi phyogs kyi chos dang sa bcu gnas la sogs pa dang sbyar bar bya'o / /
de la gtsang ba bde ba rtag pa bdag gi log shes bzhi'i gnyen po nyid ni /
dran pa nye bar gzhag pa bzhi ste /
de la lus dran pa nye bar gzhag pa ni /
gzugs kyi phung po'i yongs su shes pa la rab tu gzhol pa'o / /
tshor ba dran pa nye bar gzhag pa ni /
tshor ba'i phung po yongs su shes pa la gzhol ba'o / /
chos dran pa nye bar gzhag pa ni /
'du shes dang 'du byed dag sgyu ma lta bur nges par gzung ngo / /
sems rjes su dran par nye bar gzhag pa ni rnam par shes pa'i phung po'i rang bzhin so sor byed pa'o / /
de la dran pa ni nyams su myong ba'i dngos po la sems mi rmugs pa'o / /
de nye bar gnas par byed pa'i shes rab kyi khyad par ni dran pa nye bar gzhag pa'o / /
'byung ba 'dus pa ni lus so / /
bde ba la sogs pa nyams su myong ba ni tshor ba'o / /
yang dag pa'i mtha' ni chos so / /
so sor snang ba tsam ni sems so / /
'di rnams la sgyu ma lta bu nyid kyis rjes su dran pa nyid ni dran pa nye bar gzhag pa'o / /
rdzu 'phrul ni ting nge 'dzin phun sum tshogs pa'o / /
de'i yan lag rnams ni rdzu 'phrul gyi rkang pa bzhi'o / /
de la dam pa'i chos thos pa la sogs pa'i mngon par zhen pa shin tu dang ba ni 'dun pa'i rdzu 'phrul gyi rkang pa'o / /
brtson 'grus la rgyun ma chad par goms pa ni brtson 'grus kyi rdzu 'phrul gyi rkang pa'o / /
shin tu rnam par dpyod pa ni dpyod pa'i rdzu 'phrul gyi rkang pa'o / /
byang chub nyid ni mngon sum du byed pa la khyad par du 'phags pa ni /
sems kyi rdzu 'phrul gyi rkang pa'o / /
yang na spong ba'i 'du byed dang ldan pa dben pa 'dod chags dang bral ba dang /
'gog pa rnams la brten pa dang rnam par bral ba yongs su gyur pa lhag par mos pa'i bsam pa ni 'dun pa ste de la bden pa dang ni lam mo / /
nyon mongs pa'i sgrib pa spangs pa'i 'dod chags dang bral ba ste mya ngan las 'das pa'o / /
zag pa dang bcas pa'i dngos po'i sbyor ba dang bral ba ni 'gog pa'o / /
'di rnams la brten pa ni dben pa dang 'dod chags dang bral ba dang 'gog pa la brten pa'o / /
rnam par bral ba ni 'dus byas pa'i dngos po thams cad kyi sbyor ba dang bral ba'o / /
de yongs su gyur pa ni de'i rgyu mthun pa'o / /
de bzhin du brtson 'grus sems dpyod pa rnams so / /
'di la shes pas dbang byed pa'i phyir mig la sogs pa bzhin du dad pa la sogs pa yang dbang po ste /
de la bden pa dang dkon mchog dang las 'bras rnams la mngon par yid ches pa ni dad pa ste dbang po'o / /
brtson 'grus kyi dbang po ni nges par bya ba nyid kyis nges par gzung ba'o / /
dran pa'i dbang po ni mi rmugs pa'i dran pa nyid kyis ma rig pa'i skabs med pa'o / /
ting nge 'dzin gyi dbang po ni sems rtse gcig pa la dbang phyug pa nyid do / /
shes rab kyi dbang po ni spang bya dang blang bya dag la de nyid du nges par gzung ba'o / /
yang na 'jig rten dang 'jig rten las 'das pa'i yang dag pa'i lta ba la sems rab tu dang ba ni dad pa'o / /
sems mngon par spro ba ni brtson 'grus so / /
dad pa'i dbang po la brten pa'i chos rnams gang gis nye bar sog par byed pa ni /
brtson 'grus kyi dbang po'o / /
brtson 'grus kyi dbang pos bskyed pa'i don la mi rmugs pa ni dran pa'i dbang po'o / /
dran pa'i dbang po las don ma nyams pa rnams gang gis mngon du phyogs par byed pa de ting nge 'dzin gyi dbang po'o / /
ting nge 'dzin gyi dbang pos rtse gcig tu byas pa'i don rnams kyis rnam par 'byed pa de shes rab kyi dbang po'o / /
ma dad pa le lo rab tu rmugs pa dang bag med pa dang rnam par g.yeng pa la sogs pa'i gnyen po mthar thug pa'i dbang po rnams kho na stobs dag ste /
dad pa'i stobs brtson 'grus kyi stobs dran pa'i stobs ting nge 'dzin gyi stobs dang shes rab kyi stobs zhes bya'o / /
rang nyid kho nas yang dag par rtogs pa'i phyir yang dag byang chub ste /
som nyi dang bral ba'i sems so / /
de'i rgyu ni yang dag pa'i byang chub kyi yan lag bdun te de la sems can kun gyi don bya ba'i phyir /
yang dag pa'i byang chub la smon lam dang thos pa dang rtog pa khong du chud pa la mi rmugs pa ni dran pa yang dag byang chub kyi yan lag go / /
chos can bdag la sogs pa yod pa ma yin pa dang /
chos kyi phung po lnga la sogs pa kho na yod pa zhes / /
gang chos rab tu rnam par 'byed pa de ni chos rab tu rnam par 'byed pa yang dag byang chub kyi yan lag go / /
yid chos nyid dang ro gcig pa ni dga' ba yang dag byang chub kyi yan lag go / /
dga' ba mi mthun pa bdag dang bdag gi ba'i bag chags bcad pa'i phyir /
lus ngag yid gsum las su rung ba nyid ni shin tu sbyangs pa yang dag byang chub kyi yan lag go / /
tshad med pa bzhi ni de bzhin nyid dang yang dag pa'i mtha' dang stong pa nyid dang /
chos kyi dbyings rnams la rtse gcig pa ni ting nge 'dzin yang dag byang chub kyi yan lag go / /
so so skye bo'i sa las nges par 'byung ba ni /
brtson 'grus yang dag byang chub kyi yan lag go / /
nyon mongs pa'i gnyen por gyur pa dang ma gyur pa nyid kyis lus ngag yid gsum gyi 'du byed rnams kyi 'bad rtsol med pa'i rgyud dang btang snyoms mi byed pa dag ni btang snyoms yang dag byang chub kyi yan lag go / /
sdig pa kho na'i rjes su mthun pa nyon mongs pa'i sgrib pa'i gnyen por gyur pa nyid kyi phyir /
'phags pa yang yin la yan lag brgyad pa yang yin pas 'phags pa'i yan lag brgyad pa ste /
shes bya'i sgrib pa spong ba bsgom pa'i ched du tshol bas lam 'phags pa'i yan lag brgyad kyang yin la lam yang yin pas 'phags pa'i lam yan lag brgyad do / /
de'i yan lag rnams ni yang dag pa'i lta ba la sogs brgyad de /
de la yang dag pa'i lta ba ni chos thams cad bdag med pa'i mtshan nyid can dang 'jig rten pha rol tu lta ba'o / /
yang dag pa'i rtog pa ni spang bya dang /
blang bya nye bar len pa dag gis spang ba dang / /
mngon sum du bya bar yid la byed pa'o / /
dge ba'i sems 'ba' zhig gis sems can mi slu bar byed pa'i ngag ni yang dag pa'i ngag go / /
dge ba bcu las mi 'da' bar bya ba ni yang dag pa'i las kyi mtha'o / /
sems can la tshul chos pa ma yin pa la sogs pa'i tshul gyis 'tsho ba ni yang dag pa'i 'tsho ba'o / /
rang dang gzhan gyi don phun sum tshogs pa'i rjes su 'brel pa lus ngag yid kyi las ni yang dag pa'i stsol ba'o / /
ji lta ba bzhin du rtogs pa'i chos nyid ma rmugs pa nyid ni yang dag pa'i dran pa'o / /
dpal he ru ka'i tshul du dmigs pa ni yang dag pa'i ting nge 'dzin no / /
'di rnams kyis sgrib pa rnams spong bar byed pa'i phyir yang dag pa'i spong ba rnams so / /
de la sgrib pa rnams ni 'dod chags la sogs pa'i nyon mongs pa dang /
snyom las la sogs pa'i nye bar nyon mongs pa rnams so / /
gang gi phyir 'di rnams spangs na yang dag par spong ba de'i phyir tha mar rgyas par bshad do / /
yang na thams cad du 'di rnams nye bar sbyor ba'i phyir /
tha mar shes rab kyi pha rol tu phyin pa dang mi mthun par bshad de /
ji srid rnal 'byor pa he ru kar ma gyur pa de srid du 'di rnams kho nas rtag tu spyod do zhes shes par bya ba'i don du'o / /
yang dag par spong ba'i rang bzhin yang 'grel bar gsal lo / /
sa bcu'i rnam par dag pas gnas la sogs pa bcur brjod par bya'o / /
de la gnas dang nye ba'i gnas la sogs pa ni rim pas /
rab dga' dri med 'od byed pa / /
'od 'phro sbyangs dka' mngon du gyur / /
ring du song dang mi g.yo ba / /
legs pa'i blo gros chos sprin ni / /
pU dzA zhes bya ba la sogs pa 'di la man ngag ni 'di lta ste /
pUM dzAM zhes bya ba la sogs pa thams cad thig le dang bcas pa bltas shing pUM yig la sogs pa'i yi ge yongs su gyur pa rtsibs med pa'i 'khor lo'i rnam pa gnas la sogs pa'i gnas rnams mgo nas brtsams te skad cig tu blta bar bya'o / /
de gnas la sogs pa rnams la de dang de'i gnas kyi rtsa rnams ni de dang de'i lha nyid kyi tshul du yongs su gyur nas lhar gnas pa bsgom par bya'o / /
rna ba zhes pa ni rna ba'i bu ga'i nang du'o / /
de bzhin lte ba mtshan ma bshang lam smin ma'i dbus mig sna rnams la yang go bar bya'o / /
ji ltar phyi rol du gnas la sogs pa'i nye bar gnas pa'i chu bo rnams kyi chab kyis gnas la sogs pa gso bar byed pa de bzhin du lus la yang rtsa rnams kyi sen mo la sogs pa rnams bskyed pa'i phyir phyi dang mnyam pa nyid do / /
phyi rol du rdo rje'i gnas ni byang chub chen po'i ming can gyi gnas dang /
chu bo nai rany+dza na'o / /
lus la bde ba chen po'i 'khor lo rdo rje'i gnas te /
dbu ma ni nai rany+dza na'o / /
'di ltar tshangs pa'i lus kyi dkyil 'khor gyi 'khor lo brtan par mos par bya'o / /
sku zhes bya ba la sogs pa ni sngar gsungs pa kho na'i mjug bsdu ba yin te de la mtho ris la sogs pa rnams dang dbyer mi phyed pa'i lus su 'gyur te /
sku gsung thugs dang mtho ris mi yul sa 'og ces bya ba nang dang phyi dang rang bzhin gcig tu 'gyur zhes bya ba'i don to / /
sa bon brjod de yi ge gsum gyi rang bzhin las zhes bya ni yi ge gsum las nA da yongs su gyur pa'i sgo nas gang hUM rang gi ngo bo bskyed pa de de bzhin no / /
rgyu de las lhan cig skyes pa'i dga' ba'i tshul gyis zhes bya ba'i don to / /
skad cig la sogs pa ni phyag mtshan la sogs pa la ma ltos par lha mo dang lhan cig skyes pa'i phyir ro / /
skad cig phyag rgya zhes pa ni /
rang dang dus mnyam pa kho nar shes rab dang sbyor ba'o / /
skad cig dkyil 'khor lo zhes pa ni /
gzhal yas khang dang dpa' bo dang dpa' mo'i dbang phyug ma rnams dang lhan cig tu dus skad cig la rdzogs pa'i phyir ro / /
skad cig gis ni gsang sngags zhes bya ba ni bskyed pa dang dus mnyam du oM AHzhes bya ba la sogs pa'i sngags brjod do / /
de nas zhes bya ba la sogs pa mdor bstan pa'i tshigs su bcad pa ste /
de nas ni de ma thag tu ye shes kyi 'khor lo rnam par bsgoms te 'chad par 'gyur ba'i cho ga ste /
ci byas nas she na /
de la gsungs pa cho ga gnyis shes nas so / /
go cha gnyis kyis lha rnams dang lag pa'i mchod pa dang khyad par med do / /
pags pa'i nang du gnas pa'i rdul phra rab de sngags kyi rang bzhin nam lha'i rang bzhin du blta bar bya'o / /
myur zhugs zhes bya ba ni ar+g+ha la sogs pa la ma ltos par ro / /
go cha gnyis zhes bya ba la sogs pa ni rgyas par bshad pa'o / /
snying gar nyi gnas zhes pa ni thugs kyi nyi ma'i dkyil 'khor la ting nge 'dzin sems dpa'i rang bzhin hUM yig bsgoms nas de'i 'od zer rnams kyis bkug pa'i ye shes sems dpa' la pi wang 'dzin pa la sogs pa sngar gsungs pa'i lha mo bcu drug gis mchod nas 'khor lo sdom pa'i rnal 'byor pa des dam tshig gi 'khor lo rab tu gzhug go / /
de nas de'i rjes su rdo rje rnal 'byor ma rnams kyis ye shes kyi bdud rtsis gang ba'i thod pa dang Da ma ru 'dzin pa snying ga'i sa bon las byung ba'i pi wang ma la sogs lha mo bcu drug gis mchod nas cung zad gzhol bar byas pa'i thod pa'i bdud rtsis bdag nyid las dbang bskur bar bya'o / /
de'i dus su yang shin tu bde ba chen po'i rang bzhin du bdag nyid bsam par bya ste lhag ma go sla'o / /
de'i rjes su ye shes lnga'i rang bzhin sku gsum gyi bdag nyid can du blta bar bya ste /
de la gang zag dang chos kyi bdag med pas nyon mongs pa dang shes bya'i sgrib pa rnam par spangs nas sgro 'dogs thams cad kyi spros pa'i rlung spangs pas dri ma med pa'i snang gsal rlung gis ma bskyod pa'i rgyun bzhin du shin tu 'od gsal ba'i ye shes kyi sgron ma me long lta bu'i ye shes kyi ming can / /
don dam pa'i bden pa la dmigs pa rang nye bar sbyor ba'i ye shes rab tu gsal ba /
'khor ba gnas pa'i bar du rab tu mi gnas pa'i mya ngan las 'das pa'i tshul gyis rab tu gnas te rnam par dag pa'i yid bzhin gyi nor bu bzhin du don thams cad phun sum tshogs par byed pa'o / /
des byin gyis brlabs pa las mnyam pa nyid kyi ye shes la sogs pa gsum kun rdzob kyi bden pa la dmigs pa'i gzhan don la nges par sbyor ba ste /
gang gi dbang thun mong dang khyad par dag gis so sor brtags nas rang rang gi lta ba bzhin du bya ba nan tan gyi ye shes kyis sems can thams cad gdul byar rung ba bzhin du dgod par byed do / /
mnyam pa nyid kyi ye shes kyi dngos po thams cad la mi rtag pa la sogs pa thun mong gi rnam pas nges par spyod do / /
yul dus gnas skabs kyi sgo nas kyang don gyi bya ba yang thun mong gi nges pas sems par byed do / /
'di ltar nges par spyad nas bye brag gi tshul gyis so sor rtog ste /
gang dge ba'i rtsa ba yongs su smin pa'am /
dad pa la sogs pa'i tshogs mngon du phyogs par 'gyur ba de'i tshe kho nar thar pa thob pa'am zhes 'di ltar thams cad kyi don sgrub par byed pa 'di ye shes gsum mo / /
kun gzhi rnam par shes pa yang shin tu rnam par dag pas yongs su gyur pas ni me long lta bu'i ye shes su brjod do / /
nyon mongs pa can gyi yid yongs su gyur pa la bdag tu lta ba la sogs pa dang bral bas shin tu rnam par dag pa ni mnyam pa nyid kyi ye shes su 'gyur ro / /
yid kyi rnam par shes pa yongs su gyur pa so sor rtog pa'i ye shes su brjod do / /
rab tu 'jug pa'i rnam par shes pa dbang po las byung ba yongs su gyur pa yang bya ba nan tan du brjod do / /
rten thams cad yongs su gyur pas kyang thub pa'i khyab pa nyid thob po / /
'di la yang sgro 'dogs pa thams cad kyis dben pas shin tu rnam par shes pa chos kyi dbyings la dmigs pas me long lta bu'i ye shes ni chos sku'o / /
mnyam pa nyid dang so sor rtog pa'i ye shes dag ni longs spyod rdzogs pa'i sku'o / /
bya ba grub pa'i ye shes ni sprul pa'i sku ste /
sngon du so sor brtags nas sems can gyi bya ba la gshegs pa'i phyir ro / /
de'i dbang gis gzhan rnams la sangs rgyas kyi phrin las snang ba'i phyir ro / /
skye ba la sogs par ston pa yang sems can yongs su smin pa'i ched du ste /
mi yin pas kyang 'di lta bu'i phun sum tshogs pa 'thob ces bya ba nges pa skyed par byed pa'i phyir te /
des nye bar bstan pa'i lam yang bsam pa la sogs pa'i rim pas bsgom zhing grol ba thob bo / /
gzhan rnams kyang de'i lam du 'jug go / /
shin tu rnam par dag pa chos kyi dbyings kyi ye shes ni zhes pa yang go bar bya'o / /
khaN+Da ka pA la zhes pa ni sen mo dang so la sogs pa khaN+Da ka pA la la sogs pa'i rang bzhin du go bar bya'o / /
bla ma dang sangs rgyas la sogs pa mthong na sdom pa nyid du mos pas phyag la sogs pa bya'o zhes bya ba shin tu rnal 'byor ro / /
da ni rnal 'byor chen po brjod par bya ste /
A li kA li zhes bya ba la sogs te /
A li kA li gnyis 'od zer lnga dang ldan pa las 'khor lo gsum gyi lha nyid kyi tshogs spros pa brjod cing sna bug g.yas pa'i rlung dang bcas pa 'thon nas 'gro ba 'khor lo gsum gyi rang bzhin du byas te thog ma med pa nas grub pa'i dpa' bo dang rnal 'byor ma rnams ro mnyam du gyur pas / /
sna bug g.yon du rab tu zhugs nas lte ba'i dkyil 'khor du rang gi rnam pa'i gzugs brnyan can zla ba'i dkyil 'khor du gyur pa bsams nas /
skad cig gis zla ba'i dkyil 'khor gyi steng du hUM yig bsam par bya'o / /
de nas zla ba dang sa bon yongs su gyur pas bcom ldan 'das sku mdog dkar po rdo rje dang dril bu 'dzin pa phyag gnyis kyis rdo rje dang thod pa 'dzin pa'i phyag gnyis ma zhal gcig ma phag mo dmar po 'khyud pa nam mkha'i ri mo bzhin du bltas la sgyu ma lta bu'i shin tu dga' ba'i sgras kun nas drangs pa'i khams gsum dang dkyil 'khor rang la rim pas bstim par bya'o / /
rim pa yang srid pa ni snod dang bcud mtha' dag ste dur khrod rnams la'o / /
dur khrod rnams kyang srung ba'i phyi'i 'khor lo la'o / /
srung ba'i 'khor lo sku'i 'khor lo la / /
sku'i 'khor lo gsung gi 'khor lo la / /
gsung gi 'khor lo thugs kyi 'khor lo la / /
thugs kyi 'khor lo bde ba chen po'i 'khor lor te de la thugs kyi 'khor lo'i phyogs su gnas pa rnams mkha' 'gro ma la sogs pa rnams la'o / /
dbang ldan la sogs pa'i mtshams su gnas pa rnams gzugs ma la sogs pa rnams la'o / /
mkha' 'gro ma la sogs pa yang bcom ldan 'das kyi zhal rnams la'o / /
rdo rje phag mo dang sdom pa dag lte ba la gnas pa'i rdo rje phag mo dang sdom pa dag la rab tu thim par bsam mo / /
de dag rdo rje phag mo dang sdom pa yang dga' ba mnyam pa'i bde ba chen pos 'dod chags chen pos zhu bar gyur te /
zhu ba de yongs su gyur pa sin+d+hU ras byugs pa'i mu tig ltar hUM yig bde ba chen po'i rang bzhin du bsam par bya'o / /
de nas U yig ha yig la /
ha yig mgo la /
mgo bo zla phyed la /
zla phyed thig le la /
thig le nA da la rim pas rab tu thim pa bsam par bya'o / /
nA da tsam skra'i rtse mo brgya stong gi tshul du lus par blta'o / /
rab kyis de yang mi dmigs so / /
yang na lte ba'i pad+ma la gnas pa'i nyi ma dang zla ba kha sbyor ba'i nang na yod pa'i sa bon hUM las byung ba'i pad+ma'i rtsa lag ltar 'od zer gyi ri mo la sems rten par byed pa'i sgo nas /
rtsa gnyis la srog rlung gi rgyu ba spangs nas /
dbus ma la rab tu 'jug pas gtum mo sbar ba las spyi bo'i zla ba zhu nas 'khor lo la khyab pa'i rim pas dga' ba la sogs pa'i dbye ba'i khyad par gyis lhan cig skyes pa'i dga' ba byung nas rnam par rtog pa thams cad spangs pas dus gcig tu dkyil 'khor mi dmigs par bya ba'am /
rim pas stong pa nyid du bsdu bar bya'o / /
rim pa yang sngar kho na'o / /
de ltar skad cig re rer rab tu 'jug pa dang ldan par bya'o / /
de gsungs pa /
ji ltar dbugs rlung me long la / /
kun du sim nas 'gro ba nyid / /
de bzhin rnal 'byor yang dag mthar / /
skad cig re rer rab tu 'jug /
ces so / /
yang dang yang du 'jug pa dang ldang ba rnams kyis kyang bden pa gnyis tha mi dad pa rdzogs pa zung du 'jug pa'i ting nge 'dzin la rnal 'byor mngon sum du byed pa'o zhes bya ba rnal 'byor chen po rdzogs so // //
de ltar man ngag ji lta ba bzhin du sgrub thabs bshad nas sgrub thabs 'di kho na bskyed pa dang /
rdzogs pa'i rim pas man ngag ji lta ba bzhin du rnam par 'byed de /
de la shin tu rnal 'byor ma'i mtha'i bar ni bskyed pa'i rim pa'o / /
rnal 'byor chen po ni rdzogs pa'i rim pa ste /
bskyed pa dang rdzogs rim 'di gnyis ni /
rigs pas sgrubs pa'i yan lag drug pa'i go rims kho nas bsam gtan bya'o / /
gzhan du na yang dag pa'i sgrub pa thob par mi 'gyur ro / /
de bzhin du gsungs pa yang dpal gsang ba 'dus pa rgyud phyi ma las /
bsnyen dang yan lag drug sbyor bas / /
grub pa'i mchog ni byas nas su / /
bsgrub par bya'o gzhan du na / /
grub pa'i mchog ni mi thob bo / /
zhes so / /
so sor sdud dang bsam gtan dang / /
srog rtsol de bzhin 'dzin pa dang / /
rjes su dran dang ting nge 'dzin / /
sbyor ba yan lag drug tu 'dod / /
ces bya ba de la mig la sogs pa'i 'grel ba can rnam par shes pa lnga rnams gzugs la sogs pa'i yul rnams las so sor sdud pa ni bkug nas yang dag par dul bar byed pa gang de so sor bsdus pa'o / /
yang na lha nyid kyi tshul du yul gzung ba ni so sor sdud pa'o / /
bsam gtan so sor sdud pa'i go rims kyis yid kyi rnam par shes pa lha nyid du bsgom pa'o / /
de yang rnam par rtog pa rnam par dpyod pa dga' ba bde ba sems rtse gcig pa'i dbye bas rnam pa lnga'o / /
de la snod dang bcud kyi dkyil 'khor dang bcas pa bcom ldan 'das dpal sdom pa'i yongs su brtag pa nyid ni rnam par rtog pa ste /
de kho na la bstan pa nyid kyis nges pa ni rnam par dpyod pa'o / /
rnam par dpyod pas de dang de'i lha nyid du dmigs pas yid bde ba de ni dga' ba'o / /
dga' ba bsgoms pa'i lha la sim pa dang bcas pa'i sems gang yin pa de ni bde ba'o / /
bde ba dang ldan pa'i sems ting nge 'dzin du gyur pa'i phyir rnam pa sna tshogs pa log pa'i kun rdzob kyi yul can gyis mi shes pa'i skye ba zad pas 'dod pa'i lha kho na la dmigs pa'i sems ni sems rtse gcig pa nyid do zhes bya ba bsam gtan yan lag lnga pa'o / /
de ltar snga dro'i thun mtshams la ji ltar gsungs pa'i go rims kyis dkyil 'khor 'khor lo bsgoms nas ni nyi ma'i gung thun la yang skad cig tu de kho na bzhin du /
dkyil 'khor 'khor lo dmigs nas so sor sdud pa dang /
bsam gtan dag gis ji srid du 'dod pa de srid du mngon par phyogs par byed cing bsam gtan bya'o / /
de'i rjes la thun mtshams kyi dus su dngos su'am mos pas phyag rgya lnga la sogs pas brgyan pa thod pa kha T+wAM ga Da ma ru 'dzin pa /
sangs rgyas thod pa can gyi brtul zhugs pa'i sgrub pa pos dkyil 'khor kho na sgom zhing bskor ba dang za ba la sogs pa'i las bya'o / /
yang gsungs pa thun gsum du byin gyis brlabs pa'i sgom pa rnam par bsgom pa nas langs te lha'i gzugs su gzhag go / /
don 'di kho na la dpal rdo rje mkha' 'gro'i rgyud kyi le'u so dgu pa las /
he ru ka dpal tshul gyis ni / /
kha T+wAM ga sogs sgom rnams kyis / /
thod pa g.yon pa'i phyag gis te / /
brtul zhugs ldan pas spyod pa spyad / /
ces so / /
khyad par du las kha tshar gyi don du shing sdong la sogs pa btsugs pa na tshul de kho nas gtor ma sbyin pa dang srung ba zhag re re la bya'o zhes pa'i ngag gis sgrub thabs kyi bang mdzod ces bya ba'i TI kA las kyang gsungs pa /
kha T+wAM ga sogs sgom rnams kyis / /
zhes bya ba ni sogs pa'i sgras Da ma ru'o / /
chus bran pa la sogs pa ni nye bar mtshon pa tsam ste skor ba dang bza' ba la sogs pa'i las thams cad la tshul 'di ltar bya'o / /
bye brag tu phyag mtshan gsum pa'i nang nas dam tshig gi dbang gis gang nye bar sbyor ba de 'dod pa ltar gzung bar bya'o / /
'ga' zhig tu rdo rje dang dril bu yang bzung ste rtag tu 'di gzung gi nges par mi bya'o / /
de ltar sangs rgyas thod pa'i brtul zhugs 'dzin pa /
phyag bcu gnyis pa la sogs pa'i dpal sdom pa la sogs pa'i ting nge 'dzin dngos su bya ba'i go rims kyis 'jig rten gsum gyi khongs su chud pa'i sgrub pa dang yongs su mthar thug pa la phyag rgya chen po'i sgrub pa yang bsgrub par bya'o / /
'di yang thod pa 'chang pa'i brtul zhugs ni / /
rnal 'byor ma'i rgyud du dbang bskur ba'i dus kho nar sbyin par bya ste /
sgrub pa pos 'di kho na mtshan sum cu rtsa gnyis pa la sogs pa'i tshul gyis stong pa nyid la ldang zhes pa 'di la the tshom mi bya'o / /
'di la yang snga dro'i thun nas mtshan mo phyed kyi thun gyi bar du lha kho na bsgom zhing gnas par bya'o / /
de nas stong pa nyid bsgom par bya ste /
de la gsung rab las grub pa'i man ngag 'di lta ste /
lte ba'i 'khor lo zla ba'i dkyil 'khor la ji ltar gsungs pa'i hUM yig dbus su gnas pa'i A li kA li'i sbyor ba skad cig tu mos nas de dang de'i yi ge dang bcas pa'i 'od zer rnams spro bar bya'o / /
'od zer de'i nges par 'byed pas b+hai raM pa la sogs pa thams cad snod dang bcud kyi dkyil 'khor 'od kyi rang bzhin du byas nas A li kA li'i sbyor ba de kho na la rab tu gzhug par bya'o / /
yang de bzhin du 'od zer rnam par spros pas 'od zer de'i nges par 'byed pas bcom ldan 'das ma dang bcas pa'i bcom ldan 'das 'od zer gyi rang bzhin du byas nas yang de kho na bzhin du rab tu 'jug par bya'o / /
de kho na bzhin du yang 'od zer rnams spros nas de'i 'od zer gyi nges par 'byed pas zla ba'i dkyil 'khor hUM yig dang A li kA li'i sbyor ba 'od kyi rang bzhin du byas nas /
ji ltar dbugs rlung me long la / /
kun nas sim par 'gro ba yi / /
de bzhin rnal 'byor yang dag mthar / /
skad cig re rer rab tu 'jug /
ces 'di ltar 'od gsal mngon du phyogs par byas nas gal te ngal bso ba'i blos nyal bar 'dod na de'i tshe 'di'i dmigs pa kho nas nyal bar bya'o / /
de nas ma bcol pa'i rang bzhin kho nas sgrub po pos 'od gsal gyi rnam par dag pa las /
mtshan sum cu rtsa gnyis dang dpe byad brgyad cu dang phyag rgya lnga la sogs pas brgyan pa thod pa kha T+wAM ga Da ma ru bsnams pa nyid kyis rdo rje thod ldan gyi brtul zhugs 'chang ba kho na zhal gcig phyag gnyis pa'i dpal bde mchog gi mos pas nyal ba las langs la /
snga dro'i thun la sngar bzhin du so sor sdud pa'i rim pas sgrub thabs yan lag dang bcas pa bsgom par bya'o / /
'di bzhin du rim pas dad pa dang bcas pa bar ma chad par yun ring por sgom pa dang ma bral ba'i sgrub pa po la dpal bde mchog la sogs pa mkha' 'gro dang /
mkha' 'gro ma rnams kyis rab tu 'bad pas bdag nyid nye bar ston par byed de /
'di yang mngon sum du mthong ba de rnams kyis kyang 'di la rjes su 'dzin to zhes bya ba bskyed pa'i rim pa'o / /
srog stsol ba la sogs pa'i rim pas rdzogs pa'i rim pa bsgom par bya ste /
de la rim pa 'di lta ste /
me long lta bu /
mnyam pa nyid /
so sor rtog pa /
bya ba grub pa shin tu rnam par dag pa'i chos kyi dbyings zhes bya'i ye shes lnga'i rgyu nyid yin pas /
ye shes lnga'i rang bzhin me rlung dbang chen chu nam mkha'i rang bzhin nyid yin pas 'byung ba lnga'i bdag nyid can /
srog rlung thur du rgyu bar byas nas yungs 'bru'i tshad tsam cig byang chub kyi sems thig le 'gril ba'i tshul gyis rdo rje sna'i rtse mor phab nas gang du gsungs pa'i so sor sdud pa dang yan lag lnga'i bsam gtan gyis rim par bsam par bya'o / /
'di yang thig le'i sbyor ba ste srog rnams phyi rol du 'gro ba bzlog pa'i don du de bas na de'i rgyu nyid kyis gsang ba 'dus pa bla ma'i rgyud las srog rtsol zhes bya bar brjod do / /
'di yang nye bar mtshon pa tsam ste /
lte bar phra ba'i A li kA li'i sbyor ba'am thugs la sogs pa la thig le la sogs pa'i sbyor ba'i bsam gtan gang de yang srog 'thon pa bzlog pa'i don nyid kyis srog rtsol zhes brjod do / /
bye brag tu bsam gtan 'di lta bu'i stobs kyis ro ma dang brkyang ma dag gis rgyu ba las bzlog nas dbu mar srog rlung gi rtsol ba ni rab tu rgyu ba ste /
'di ltar yang srog rtsol zhes brjod de /
de nas thugs kar nyi ma dang dkyil 'khor med pa'i hUM yig rkyang pa bsgoms nas de'i thig le la srog rab tu 'jug pa'i sgo nas gzung ba dang 'dzin pa srog rtsol dang bcas pa nyams na de kho na'i phyir stong pa nyid kho nar gnas pa /
sangs rgyas thams cad kyi rang bzhin zhi ba snang dmigs yod pa tsam po sems rin po che nam mkha' dang mnyam pa'i 'od gsal nyid du gyur pa las gang srog rlung brtan par gyur pa de 'dzin pa'o / /
'di yang nye bar mtshon pa tsam ste lte ba'i rtsa bar gnas pa pra pa'i A li kA li'i sbyor ba'am /
rdo rje'i sna'i rtse mo la bsgoms pa'i thig le'i sbyor ba'am /
gtum mo la sogs pa'i sbyor ba gang yang rung ba'am /
gsungs ma thag pa'i rim pas gang srog rlung brtan par gyur pa de yang 'dzin pa'o / /
'dzin pa 'di'i mjug thogs su bar ma chad par smig rgyu du ba srin bu me khyer mar me sprin med pa'i nam mkha' lta bu'i rtags lnga mthong bar 'gyur ro / /
de nas srog rtsol dang lhan cig tu 'od gsal ba'i rang bzhin nyid kyis gang gi tshe sems brtan par gyur pa de'i tshe /
smon lam gyis rab tu 'byed pa'i mthus dang po bsgoms pa'i lha la rjes su dran pa 'byung ba de la yang bsgoms pa'i A li kA li la sogs pa'i phra ba'i sbyor ba las sgom pa pos 'od zer spros par byas pa 'di ni rjes su dran pa'o / /
'od de dang bcas pa ba spu'i bu ga re re rnams kyis phung po khams dang skye mched la sogs pa lha'i rang bzhin spros pa ni rjes su dran pa zhes bya ba ni dgongs pa can yin no / /
de bzhin du dpal gsang ba 'dus pa las /
brtan pa'i rin chen spro bar byed / /
mi brtan pas ni spro mi bya / /
rab mchog sprin rnams kyis spro bya / /
sangs rgyas ye shes mnyam 'od kyis / /
zhes bya'o / /
de nas phung po khams dang skye mched la sogs pa rang bzhin gyis spros pa'i dngos po thams cad kyi rang bzhin gyi lha rnams 'od kyi rang bzhin du byas nas 'od zer rnams kyang gsungs pa'i sbyor ba rnams las rgyud tha dad pa'i phyir sgrub thabs mi gcig pas bsgoms pa'i gang yang rung ba'i phra ba'i sbyor ba la stong pa dang snying rje dbyer mi phyed pa'i rang bzhin la 'gril pa'i tshul du bsdus nas skad cig gis rang rig pa'i ye shes 'byung ba ni ting nge 'dzin no / /
'di kho na rgyud gzhan nas 'byung ba dang /
brgyud pa'i rim pa las byung ba'i bshad pa'o / /
'od gsal las ye shes kyi rang bzhin gyi skus zhes pa de yang ting nge 'dzin zhes bya ba yang 'ga' zhig tu bshad do / /
dpal gsang ba 'dus pa'i rgyud phyi mar yang gsungs pa /
bcu po dbang po rnams kyi ni / /
rab 'jug gnas pa thams cad du / /
so sor sdud pa zhes brjod de / /
'dod pa'i bsdus pa so so'o / /
'dod pa lnga rnams bsdus pa yis / /
sangs rgyas lnga ni rab sbyor bas / /
brtags pa bsam gtan du brjod de / /
bsam gtan rnam pa lngar 'gyur te / /
rnam par rtog dang rnam par dpyod / /
dga' dang de bzhin bde ba dang / /
sems kyi rtse gcig nyid dang ni / /
lnga po 'di rnams bsam gtan bsdus / /
gsang rgyud sku rnams thams cad la / /
rnam pa sna tshogs yongs su grags / /
gsang gsum 'byung ba rtog pa yin / /
rnam dpyod yongs su de longs spyod / /
gsum pa yid bde dga' ba ste / /
bzhi pa bde bas bsdus pa'o / /
sems kyi lnga pa shes par bya / /
shes dang shes bya'i skye ba nyams / /
sangs rgyas thams cad rang bzhin zhi / /
thams cad 'dod pa so sor gnas / /
ye shes lnga yi rang bzhin dbugs / /
'byung ba lnga yi ngo bo nyid / /
'gril ba'i tshul gyis phab nas su / /
sna yi rtse mor rab rtog bya / /
kha dog lnga ldan rin chen che / /
srog rtsol zhes bya dran pa yin / /
rang sngags snying gar bsams nas ni / /
srog ni thig ler gyur par gzhag /
rang dbang rin chen dgag pa yi / /
gzung ba 'dzin pa yin par bshad / /
'gog pa'i rdo rje gnas sems la / /
rtags kyi 'byung ba rab tu skyo / /
de yi rtags kyang rnam pa lnga / /
byang chub rdo rje las byung ba / /
dang po smig rgyu'i rnam pa can / /
du ba'i rnam pa gnyis pa ste / /
gsum pa srin bu me khyer bzhin / /
bzhi pa mar mes gsal byed pa / /
lnga pa rtag tu gsal byed de / /
sprin med nam mkha' lta bu'o / /
brtan pa rdo rje'i lam gyis su / /
nam mkha'i khams la dgram par bya / /
bsgoms nas rjes su dran pa gang / /
de yi rnam pa can yang dgram / /
rjes su dran zhes shes par bya / /
de la rab tu gsal bar skye / /
shes rab thabs dang snyoms zhugs pas / /
thams cad dngos po thams cad du / /
'gril ba'i tshul gyis bsdus nas ni / /
thig le'i dbus su rnam par bsgom / /
skad cig ye shes rdzogs pa ni / /
ting nge 'dzin zhes ming can no / /
tshig le'ur byas pa 'di rnams las rtogs par dka' ba'i tshig rnam par bshad de /
bcu po zhes bya ba ni mig la sogs pa'i dbang po lnga dang /
gzugs la sogs pa'i yul rnams kyi'o / /
de'i phyir 'di kho na gsungs te /
dbang po rnams kyi rang 'jug gnas / /
zhes pa'o / /
dbang po rnams ni mig la sogs pa'i dbang po rnams so / /
yang rang 'jug par gnas pa ni rang rang gi yul la 'jug pa ni rab tu 'jug pa ste /
rang gi 'jug pa la gnas pa'i phyir rang 'jug gnas pa ni mig la sogs pa'i shes pa lnga zhes bya ba'i don to / /
'di yang bsdus pa so so zhes pa ni /
'dod par byed pa ni mngon par zhen par byed pa'i phyir 'dod pa'i gzugs dang sgra la sogs pa'i yul lnga ste /
de rnams las gzugs la sogs pa'i shes pa lnga rim pa bzhin du sdud pa ni 'gugs par byed pa'i phyir sdud pa ste /
yul dang bral ba'i yid ni 'dod pa'i bsdus pa'o / /
de la so so zhes bya ba ni 'dod pa'i bsdus pa thob nas zhes bya ba'i don to / /
rang 'jug pa'i gnas gang shes pa lnga de kho na rim gyis rang 'jug pa dang bral zhing so sor sdud par brjod do / /
'dod pa lnga rnams ni yul lnga ste /
de rnams la lha'i tshul gyis yongs su rtog pa zhes nye bar mtshon pa tsam yin te /
thams cad nang gi phung po dang khams dang skye mched rnams dpal bde mchog la sogs pa'i lha nyid kyi rab tu sbyor bas yongs su rtogs pa yang bsam gtan no / /
yid kyi dbang po dang de'i rnam par shes pa dag ni sku gsung thugs kyi gsang ba'i bdag nyid lha rnams gsal ba'i tshul du byung ba ni gsang gsum dbyung ste /
de kho na rnam par rtog pa'o / /
shes dang shes bya'i skye ba nyams / /
zhes pa ni log pa'i kun rdzob kyi ngang tshul can shes pa dang shes bya'i rnam par rtog pa'i skye ba med do / /
rin chen che ba zhes bya ba ni 'bras bu'i mchog sbyin pa'i phyir ro / /
'gog pa'i rdo rje ni 'od gsal ba ste de la gnas pa'i sems ni de'i rang bzhin du gyur pa'o / /
brtan pa rdo rje'i lam gyis su / /
nam mkha'i khams la dgram par bya / /
zhes bya ba ni /
brtan zhing rdo rje'i lam gyis rjes su dran pas nam mkha'i khams rnams su dgram par bya ste /
phung po khams dang skye mched kyi rang bzhin 'od zer dang ldan pa'i lha tshogs rnams so / /
shes rab thabs dang snyoms 'jug pas / /
thams cad dngos po thams cad du / /
zhes bya ba ni shes rab dang thabs snyoms par 'jug pa ni stong nyid snying rje tha mi dad pa'i tshul gyis so / /
thams cad dngos po zhes bya ba ni phung po khams dang skye mched kyi rang bzhin 'od zer dang bcas pa'i lha nyid tshogs rnams so / /
'gril ba'i tshul gyis zhes pa ni stong pa dang snying rje tha mi dad pa'i tshul gyis de rnams rang gi lus la bsgoms pa gang yang rung ba'i thig le'i dbus su nye bar bsdus nas thig le de kho na bsgom par bya'o / /
thig le zhes bya bar nye bar mtshon pa ste /
rim pa 'di bzhin du A li kA li'i sbyor ba la sogs pa yang ngo / /
skad cig ye shes rdzogs pa ni / /
zhes bya ba skad cig gis rang rig skye bas byed pa de kho na nyid mthong ba yang ngo / /
bye brag tu gang gi tshe yang 'di smin ma dag gi dbus su so sor sdud pa'i go rims kyis thig le bsgoms pa de'i tshe yang srog rtsol dang 'dzin pa dang rjes su dran pa dang ting nge 'dzin phun sum tshogs pa 'byung ngo / /
yang gsungs pa rtsa ba'i rgyud las smin ma'i dbus su a wa d+hU tI'i gnas gzhag par bya'o zhes bya'i 'di kho na gsungs pa ri gi a ra l+li'i rgyud las de bzhin du yang /
ar l+lis zhus lha mo la / /
ye shes mchog kyang ji lta bu / /
gang zhig rnam par shes tsam gyis / /
sgrub pa po yis dngos grub thob / /
lha mo rigs kyis yang dag gsungs / /
ye shes chen po bde ba mchog /
kun mkhyen ye shes las byung ba / /
bsrub bya srub byed las byung ba / /
bsam pa thams cad yongs spangs te / /
dbang po thams cad des bkag nas / /
skye 'gro med pa'i dben phyogs su / /
gnyis pa thams cad dang bral ba'i / /
mig gnyis ma phye ma btsums par / /
smin ma'i mtshams su sems gtad nas / /
mun pa mi bzad tshul yang ni / /
sgrub pa po yis dang por mthong / /
de nas g.yon pa'i rna ba ni / /
dal bus dal bus g.yo bar byed / /
shes rab ma yi bde ba gang / /
de bzhin phyag rgya chen po'i bde / /
nyes pa'i rang bzhin mi phyag rgya / /
de yis shes pa'ang nyams pa yin / /
de phyir ye shes phyag rgya bsgom / /
bde ba chen po bsgrub bya'i phyir / /
ye shes chen po 'di kho na / /
rang gi rig bya'i rang bzhin te / /
gzhan la bstan par mi nus pa / /
gzhon nu ma yis bde myong bzhin / /
sbyor ba 'di dang bcas pa yi / /
sems can mgu byed sems kyis su / /
snying rjes sems can thams cad la / /
sbyor ba 'di ni bde bar byed / /
'di la goms pa'i sbyor ba yis / /
mkha' dang mnyam pa'i sems kyis su / /
snying rje chen po'i rdzu 'phrul can / /
rnal 'byor grub 'gyur the tshom med / /
dang por mun pa byed pa mthong / /
gnyis pa dkar po du ba bzhin / /
gsum pa srin bu me khyer mtshungs / /
bzhi pa dza ba'i me tog ltar / /
lnga pa sprin med nam mkha' ste / /
bdag dang gzhan gyi tshor ba bral / /
thams cad mkhyen pa'i rgyu de yang / /
sprin med nam mkha'i dpe dang ldan / /
rgyun du goms pa'i sbyor ba yis / /
rtse gcig sems dpa' 'di ltar byos / /
rtag tu ye shes bdud rtsi yis / /
btung bas bkres pa'i dgag bya med / /
rga dang nad kyis gdung ba med / /
thabs kyi sbyor ba 'di yis ni / /
rim gyis thams cad mkhyen par 'gyur / /
zhes so / /
de ltar dam tshig sems dpa'i thugs kar pad+ma dang zla ba'i dkyil 'khor la dam tshig sems dpa' lta bur gnas pa shes rab ma dang bcas pa /
ye shes sems pa'i thugs kyi pad+ma dang /
zla ba la hUM yig ting nge 'dzin sems dpa' la'am /
thig le la snod dang bcud kyi tshul can sangs rgyas kyi tshogs kyi 'od zer sa ya 'phro zhing gnas dang 'tsham pa nyid kyis shin tu phra ba bde mchog gi dkyil 'khor 'khor lo rnam par bsgom par bya'o / /
de la 'od zer rnam par spros te de kho na la rab tu bcug nas /
rigs mthun pa'i sa bon yongs su gyur pa rigs dang mthun pa phra ba'i phyag mtshan la dkyil 'khor dang bcas pa'i hUM gyur nas rdo rje gcig tu bsgom mo / /
de kho na bzhin du 'od zer dang bcas pa shin tu phra ba dpal sdom pa'i dkyil 'khor gyi 'khor lo so sor sdud pa la sogs pa'i rim pas zhag bdun gyi bar du bar ma chad par bsam par bya'o / /
de nas srog rtsol 'dzin pa rjes su dran pa ting nge 'dzin rnams 'byung bar 'gyur ro / /
'dar ba dang /
g.yo ba dang /
phra ba dang /
dbab pa mchod pa'i tshul rnams ting nge 'dzin gyi rtags kyang yang dag par 'byung ngo / /
yang mngon par brjod pa'i rgyud bla ma las /
snying gar rtag tu gnas pa yi / /
thig le gcig pa yi ge med / /
de yang sgom pa'i skyes bu la / /
nges par ye shes skye bar 'gyur / /
zhes so / /
khyad par du sbyor ba 'di sgrub par byed pa mdor bstan pa dang bcas pa'i gsung rab rig pa'i rgya mtsho'i rgyud las gsal ba drangs te sgrub thabs kyi bang mdzod du bris pa de ltar yang /
sems ni khams gsum bdag nyid can / /
gzhal yas khang brten bsams nas su / /
sa ya'i 'od kyis kun khyab nas / /
sangs rgyas sprin ni spro ba can / /
thig le'i sbyor bas bsdus nas kyang / /
phra ba'i sbyor ba rnam par bsgom / /
rigs dang mthun pa'i hUM las byung / /
phyag mtshan nang du dkyil 'khor te / /
nam mkha' dang mtshungs 'od rgyas pa / /
rgyal ba rin chen rten pa che / /
bde ba chen po'i phra ba yang / /
phra rab rdul gyi tshul 'dus pa / /
ma lus sems can dam tshig ni / /
mkha' 'gro nyid kyang rab tu gnas / /
spros shing ye shes tshogs phreng ba / /
rnam pa sna tshogs du ma'i sku / /
srog rtsol gyis ni mnan pa yis / /
brtan pa'i sems kyi rang bzhin 'jug /
g.yo dang 'dar ba nyid dang ni / /
mchod dang dbab pa de bzhin 'phar / /
rtags ni mngon sum nyid du 'gyur / /
nges par mtshan mo bdun gyis te / /
khyod la 'khor lo 'di rgyas ston / /
rdo rje snying po che ba'i che / /
zhes so / /
so sor sdud pa la sogs pa rnams kyis 'bras bu yang gsungs te gsang ba 'dus pa'i rgyud phyi ma bla ma las /
so sor sdud pa rab thob nas / /
sangs rgyas thams cad byin gyis rlob / /
bsam gtan ye shes thob nas ni / /
mngon par shes pa lnga thob 'gyur / /
nges par srog dang rtsol ba yis / /
byang chub sems dpa' rnams kyis gzigs / /
'dzin pa'i don gyi stobs kyis nges / /
rdo rje sems dpa' kun nas 'jug /
rjes su dran pa'i sbyor ba las / /
'od zer dkyil 'khor skye bar 'gyur / /
ting nge 'dzin dbang nyid tsam gyis / /
sgrib pa rnams dang bral bar 'gyur / /
zhes so / /
rnal 'byor chen po las skyon bya ba gang byed ce na de gsungs pa skad cig la sogs pa'o / /
yud tsam gyis dkyil 'khor 'khor lo mos nas lte ba'i 'khor lo hUM yig dmar ram /
nA da bltas nas yi ge gsum brjod cing /
nA da de la gdams ngag ji lta ba bzhin du 'thon pa'i rlung gi 'khor lo lnga rab tu spros nas 'gro ba'i don byas te yang brjod pa'i sngags dang bcas pas /
phreng ba'i skud pa 'thon pa'i rigs 'jug pa'i rlung gis nA da de kho na la rab tu 'jug par bya'o / /
de bzhin du yang dang yang du bya'o zhes bya ba ni rdo rje'i bzlas pa'o / /
de kho na bzhin du nA da de kho na las snying po dang nye ba'i snying po'i sngags brjod cing /
'khor lo sdom pa'i lha tshogs spro ba dang bsdu bas sngar bzhin du snying po dang nye ba'i snying po'i sngags bzlas pa bya ste /
lha so so'i sngags brjod pas /
yongs su rdzogs pa la so sor spro ba dang bsdu ba zhes pa ni dam tshig gi bzlas pa'o / /
chos thams cad mnyam pa nyid kyi nga rgyal gyis phreng ba rang gi khar zhugs nas rdo rje'i lam nas pad+mar song nas a ba d+hU tI'i lam nas gyen du 'ongs te bcom ldan 'das ma'i zhal du 'thon te /
rang gi zhal gyi sgo nas de kho na bzhin du bskor bar bsgom zhing phreng ba'i sngags brjod ces pa do li'i bzlas pa'o / /
rang bzhin gyis grub pa'i sprul pa dang /
bde ba chen po gnyis kyi 'khor lor gnas pa'i a yig dang haM yig gi sa bon gnyis kyi bzlas pa ni rang bzhin gyi bzlas pa'o / /
ting nge 'dzin sems dpa'i thig le las /
sngags kyi phreng ba 'od du 'bar ba'i rnam pa dang ldan pa /
sems dpa' gnyis kyi zhal nas 'thon nas sems ma gnyis kyi zhal du rab tu zhugs nas thur du sel ba'i rlung gis thur gyi rim pas rang dang phyag rgya la mu tig gi phreng ba bzhin du bskor bar bsgom par bya'o zhes bya ba ye shes kyi bzlas pa'o / /
phung po lnga'i bdag nyid can gyi lus 'di la sa chu me rlung gi khams kyi rang bzhin /
rang bzhin du grub pa drug cu rtsa bzhi /
brgyad cu drug sum cu rtsa gnyis kyi rtsa'i 'dab ma can /
'khor lo bzhi'i rnam par bsgoms nas rim pa ji lta ba bzhin du dbyangs yig dang po A li kA lis yongs su bskor ba dang ldan pa hUM yig /
b+h+rUM A+oM dzra'-iM khoM lA+oM mA+oM pA+oM tA+oM zhes pa'i sa bon gyis bskor ba /
oM cha gsum pa A I u e sa bon gyis bskor ba dang /
haM yig la dbyangs yig nyis 'gyur gyi phreng ba yongs su bskor ba /
'khor lo de rnams la rnam par bsams nas sngags kyi yi ge rnams kyang mar me'i rtse mo dngas pa ltar bltas nas /
de las byung ba'i 'od zer rnams kyis lus thams cad gsal bar byas nas gnas pa zhes bya ba sngags kyi A li'o / /
'di la A li kA lis yongs su bskor ba zhes bya ba'i bshad pa 'di yin te /
skyes bu chen po'i mtshan sum cu rtsa gnyis rdzogs par byed pa dang /
sems can thams cad kyi nyon mongs pa'i gdung bzhi bar byed pa dang /
dge ba nye bar 'phel bar byed pa me long lta bu'i ngo bo nyid nyis 'gyur dang dbyangs yig bcu drug /
de bzhin du sems can ma lus pa'i rgyud la gnas pa'i ma rig pa'i mun pa 'joms par byed pa mi dge ba'i 'dam rdzab skem par byed cing /
byang chub sems kyi myu gu yongs su smin par byed pa dpe byad brgyad cu rdzogs par byed pa /
da d+ha ya la'i yi ge drug bsnan pas yi ge bzhi bcu nyis 'gyur gyis yongs su bskor ba'o / /
sngags la mngon par zhen pa'i rtog pa dang bcas pas de spong ba'i phyir srub pa dang bsrub pa'i sbyor bas ye shes kyi me las kyi rlung gis bskyod pa lte ba'i dkyil 'khor la du bar 'thul zhing 'bar ba'i rang gi 'od zer rnams kyis a yig dbye bar byas nas me dang rlung gi sbyor bas sprul pa'i 'khor lo bsregs nas dbu ma'i rtsa nas gyen dbu ma'i rtsa nas gyen du song ste rim gyis chos dang longs spyod bde ba chen po'i 'khor lo rnams kyang mi snang bar byas nas /
rna ba g.yas pa'i o Di ya na'i lam nas 'thon nas phyogs bcur gnas pa'i sems can bsdus pa'i de bzhin gshegs pa thams cad kyi gser gyi sgo dzA lan+d+ha ra'i ming can spyi gtsug gi bu gar rab tu zhugs nas bde ba chen po'i 'khor lo nas brtsams te /
sprul pa'i 'khor lo'i bar du thur du 'ongs pa'i rim pas mi snang bar byas nas /
rang gi lte ba'i nam mkha' la thim zhing / /
skra'i rtse mo brgya stong gi tshad du mthong ba ni rgyud kyi A li'o / /
'di ltar rang bzhin gyi sems stong pa nyid du bsgom pa chad pa'i tshul nyid du 'gyur zhe na skyon de bsal ba'i phyir /
de bzhin gshegs pa thams cad kyi lte ba'i nam mkha' las ye shes kyi me de nyid gyen du srog rlung rgyu ba'i lam las de rnams kyi bde ba chen po'i 'khor lo thob nas de la gnas pa'i haM yig gi ye shes kyi bdud rtsi bzhu nas de rnams kho na'i o Di ya na'i lam nas 'thon nas /
rang nyid kyi dzA lan+d+ha ra'i lam la rab tu zhugs te de bzhin gshegs pa thams cad bsregs pa rnams kyis kyang dga' bar byed ces gsungs pa'i phyir bde ba chen po'i 'khor lo nas brtsams te /
sprul ba'i 'khor lo'i bar du sngags dang bcas pa'i 'khor lo bzhi la gsos btab nas sngar bzhin du gyen gyi rim pas de kho na'i lam las 'thon nas yang de bzhin gshegs pa rnams kyi yang lam de kho na nyid nas rab tu zhugs nas 'khor lo bzhi gsos 'debs par byed pa ni ye shes kyi A li'o / /
'di ltar ye shes kyi skur bsgoms pas rtag pa nyid du 'gyur zhe na de'i skyon yongs su bsal ba'i phyir /
rnal 'byor pa des kun rdzob dang don dam pa dbyer med pa'i rang bzhin zung 'jug gi ngo bo nyid gsang ba'i A li bsgoms par bya ste /
rim pa 'dis rdo rje dang pad+ma snyoms par zhugs pas bde ba chen po'i 'khor lo zhu ba'i byang chub sems kyi pul+lI ra mA la yar dbang du byed pa / /
dzA lan+d+ha rar longs spyod pa o Di ya nar thim pa zhes bya ba la sogs pa'i rim pas gnas nyi shu rtsa bzhi re re la yang bsnur ba gsum byas nas /
yan lag thams cad la thim pa zhes bya ba gsungs pa'i gtso bo nyid kyi phyir yan lag thams cad bsdus pa'i gnas rdo rje nor bu'i rtse mor thig le'i tshul rnam par bsgoms nas rtog pa med pa'i tshul gyis chos nyid la lhan cig skyes pa'i dga' ba'i tshul gyi rnam pa can nyams su myong nas 'gro 'ong dang bral ba dbang po'i sgo bkag /
gzung ba dang 'dzin pa dang bral bar gnas par bya'o zhes bya ba gsang ba'i A li'o / /
khrus byed pa'i dus su dbang bskur ba'i cho ga bya'o / /
gtor ma'i de nyid brjod pa yoM roM las byung ba zhes bya ba ni /
dpal bde mchog gi sbyor ba dang ldan pa'i sngags pas zan la sogs pa mdun du bzhag nas dag par bya ste /
de la mdun du yoM yig las byung ba /
rlung gi dkyil 'khor de'i steng du ra~M` yig las me'i dkyil 'khor de la oM AHhUM las byung ba'i mi mgo gsum las byas pa'i skyed po la a yig dkar po las byung ba pad+ma'i snod dkar po de la zan la sogs pa dang /
oM traM oM khaM hUM lAM mAM pAM tAM baM zhes pa'i yi ge las byung ba dang /
de'i byin gyis rlabs kyis bdud rtsi lnga sgron ma lnga'i tshul du rdzogs par byas nas rlung gis bskyod pa'i me'i drod kyis rab tu bzhu nas sa bon gyi yi ge la sogs pa zhu bar gyur te nyi ma'i mdog can du bsgom par bya'o / /
de nas dngul chu'i kha dog hUM las byung ba /
kha thur du bstan pa bdud rtsi'i rang bzhin kha T+wAM ga dkar po zhu nas zhu ba de yang dngul chu'i kha dog can bsil bar bltas te /
de'i steng du A li kA li yongs su gyur pa las oM AH hUM zhes pa'i yi ge gsum go rims bzhin du steng dang steng du gnas pa las 'khor lo gsum gyi lha dang 'od zer rnams spros te 'gro ba'i don byas nas phyogs bcur gnas pa'i dpa' bo dang dpa' mo'i dbang phyug ma rnams dang /
rgya mtsho la sogs pa'i ye shes kyi bdud rtsi blangs nas snyoms par zhugs pa sngon du 'gro bas zhu bar gyur nas so so rang gi sa bon rnams la rab tu zhugs so / /
de nas oM yig la sogs pa yang rim pas rab tu thim par blta ste /
ji tsam 'dod pa bzhin du yi ge gsum gyi byin gyis brlabs nas 'bar ba'i phyag rgya dang de'i sngags dag gis bkug pas dkyil 'khor 'khor lo yongs su rdzogs pa mdun du gnas par bya ste /
ar+g+ha la sogs pa sngon du 'gro bas mchod nas /
A li dang kA li yongs su gyur pa'i zla ba de nyi ma'i rang bzhin phyag gnyis kyi nang du gnas pa'i hUM yig bltas nas a n+yo n+ya la sogs pa'i sngags brjod pa sngon du 'gro bas zla ba nyi ma hUM yig yongs su gyur pas rdo rje'i thal mo sbyar ba'i phyag gnyis la bdud rtsi'i snod de bzhag nas sam mngon par bsams nas /
gtor ma de bdag gir bya ba'i don du lha mo tshad ma la sogs pa bklag cing /
de nas mchod bya mchod byed mchod rdzas rnams dbyer med du bltas shing bdud rtsi'i snod de phyogs rnams kyi shar phyogs nas brtsams te g.yon skor du'o / /
mtshams rnams kyi me mtshams nas brtsams te g.yas skor du skor bar byed cing hUM las byung ba'i ljags dkar po can /
'khor lo gsum gyi lha rnams la oM ka ra la sogs pa'i sngags kyis lan cig brjod pas gtor ma dbul bar bya'o / /
bcom ldan 'das shes rab ma dang bcas pa dang mkha' 'gro ma la sogs pa rnams dang /
khwa gdong ma la sogs pa rnams la ci rigs su skor bar byed cing /
badzrA ra l+li la sogs pa'i sngags lan gcig gnyis gsum bzhi lnga brjod pas drangs nas zhal bsil ba dang /
gdong phyis dang go la la sogs pa phul te /
pi wang ma la sogs pa rnams kyis mchod nas /
srid zhi la sogs pa'i bstod pas bstod de /
mngon par 'dod pa'i don grub par gsol ba gdab /
de nas dur khrod brgyad na gnas pa'i phyogs skyong rnams la /
sngar bzhin du phyogs dang mtshams su oM kha la sogs pa'i sngags kyis gtor ma sbyin par bya'o / /
lhag ma dag ni go sla'o / /
oM badzra he ru ka sa ma ya /
ma nu pA la ya /
he ru ka twe no pa tiSh+Tha dr-i D+ho me b+ha ba /
su toSh+yo me b+ha ba /
su moSh+yo me b+ha ba /
a nu rak+to me b+ha ba /
sarba sid+d+him+me pra yats+tsha /
sarba karma su tsa me tsit+taM shre yaHku ru hUM ha ha ha ha hoH /
b+ha ga ban badzra he ru ka mA me muny+tsa he ru ko b+ha ba ma hA sa ma ya satwa AHhUM phaT /
ces bya ba yi ge brgya pa'i sngags brjod do / /
de nas oM yo ga shud+d+haHsarba d+harmA yo ga shud+d+ho\u0f85haM /
zhes brjod cing pad kor gyi phyag rgyas dgyes par bya ste /
phyag rgya btul nas mngon par 'khyud pa'i stangs sngon du 'gro ba'i srin lag dang mthe bong gi se gol gtogs nas oM badzra muH /
zhes brjod cing gshegs su gsol nas 'khor lo de bdag nyid la gzhug par bya'o / /
lag pa'i mchod pa'i cho ga yang kun du spyod pa'i rgyud las rtogs par bya'o / /
gsungs pa'i cho ga ji lta ba bzhin du dag par byas pa'i lag pa g.yon pa'i ming med kyi raM gnas dang nye ba'i gnas la sogs pa brjod cing /
cho ga ji lta ba bzhin du dag par byas pa'i myos par byed pas dkyil 'khor gru gsum pa gnyis byugs te /
de'i dbus su zlum po de la thugs ka'i sa bon las byung ba'am /
de'i 'od zer gyis bkug pa'i snod dang bcud kyi dkyil 'khor gyi bcom ldan 'das rnam par bsams nas /
de la bdud rtsi lnga la sogs pa'i rang bzhin du rdzogs par byas pa'i bza' btung la sogs pa yi ge gsum mam /
rkang pa brgyad pa'i sngags kyis phul nas /
pad+ma'i snod na yod pa'i bdud rtsir byas pa'i myos byed mthe bong dang srin lag gis blangs nas /
bcom ldan 'das dang bcom ldan 'das ma gnyis la rang rang gi snying po dang nye ba'i snying po dag gis dbul lo / /
dang po mkha' 'gro ma nas gshin rje 'joms ma'i bar rnams la /
de rnams kyi so so'i sngags rnams kyis bstab ste mnyes par bya'o / /
de nas yang dag par mchod de cho ga'i chad lhag kha bskang bar bya ba'i phyir yi ge brgya pa brjod de /
tshogs byin gyis brlab par gsol ba btab nas /
oM yo ga shud+d+haH sarba d+ha rmA yo ga shud+d+ho\u0f85haM /
zhes brjod cing pad kor gyi phyag rgyas dgyes par byas nas phyag rgya de btul la 'khyud pa'i stangs sngon du 'gro bas rdo rje'i tshogs Di kas de kho na bzhin du /
oM badzra muHzhes pa gshegs su gsol te /
'khor lo de bdag nyid la rab tu gzhug par bya'o / /
de dang de'i sa la gnas pa'i myos byed kyang ming med kyis blangs te /
snying dang /
lce dang /
spyi bor /
hUM AHoM gyi yi ge brjod pa sngon du 'gro bas byugs nas lag pa de la gnas pa'i lha'i 'khor lo yang bdag nyid la rab tu zhugs par blta bar bya'o / /
oM na mo b+ha ga ba tI badzra bA rA hI baM /
Ar+ya a pa rA dzi ti trai lo kya mA te ma hA bi d+ye shwa ri sarba b+hA ta b+ha yA pa he ma hA badzre /
badzre sa ne a dzi te /
a pa rA dzi te ba sh+yaM ka ri ni no tra b+h+ra ma Ni /
sho Sha Ni /
ro Sha Ni /
kro d+ha ka rA li ni /
tra sa ni /
mA ra Ni /
bra b+he da ni /
a pa rA dza ye /
bi dza yi /
dzam+b+ha ni /
stam+b+ha ni /
mo ha ni /
badzra bA rA hI /
ma hA yo gi nI /
kA me shwa ri kh+ga ge /
tad+ya thA /
pro tang ge /
pro tang ge /
ha na /
ha na /
prA NAM kiM ki ni /
khiM khi ni /
d+hu na //
d+hu na /
badzra hA ste /
sho Sha ya /
sho Sha ya /
badzra kha T+rAM ga /
ka pA la /
mA la d+hA ri Ni /
ma hA pi shi ta mAM sa shi ro ma nu Sh+yA n+t+raM prA pr-it+ta /
saM ni d+h+yaM na ra shi ro mA la graM thi ta d+h+wa ri Ni /
sum+b+ha ni /
sum+b+ha /
ha na ha na /
prA NA na /
sarba pA paM satwa nAM sarba pa shu nAM ma hA mAM sats+tshe da ni /
kro d+ha mUrti /
daMSh+TA ka rA li ni /
ma hA mu dre /
shrI he ru ka /
de ba s+ya A gra ma hi Shi sa ha sra shi re /
sa ha sra bA ha be /
sha ta sa ha sra A na ni /
dz+wa li ta te dza se /
dz+wa la mu khi biM ga la lo tsa ne badzra sha rI re /
badzrA sa ne /
mi li mi li /
ti mi li /
ti mi li /
tsi li ta /
he he /
ha ha /
hUM hUM /
kha kha /
d+hu d+hu /
ru ru /
d+hu ru d+hu ru /
mu ru mu ru /
muny+tsa muny+tsa /
A dwai te ma hA mo gi ni pa Thi ta sid+d+ha /
draM d+haM /
dreM d+haM /
graM graM /
he he /
ha ha /
b+hI me /
ha sa ha sa bI re /
hA hA /
hoHhoHhUM hUM /
trai lo kya bi nA sha ni /
sha ta sa ha sra ko Ti /
ta thA ga ta pa ri bA re te hUM hUM phaT /
saM ha rU pe kha ga dza ru pe gaH /
trai lo kyo da ri /
sa mu dra me kha le /
gra sa gra sa hUM hUM phaT bI ra dwe te /
hUM hUM ha ha /
ma hA pa shu mo ha ni /
ma hA yo gi shwa ri twaM DA ki nI ban+da ni sarba lo kA ni /
sad+ya pra t+ya ya kA ri Ni hUM hUM phaT /
b+hU ta trA sa ni /
ma hA bI re pa ra ma sid+d+he /
yo ge shwa ri phaT /
hUM hUM phaT /
hUM hUM phaT /
swA hA /
zhes bya ba bcom ldan 'das ma rdo rje phag mo'i phreng ba'i sngags so / /
bla ma rnams kyi brgyud pa'i lo rgyus ni /
phyi dang nang gi rig pa thams cad la sbyangs pa'i thugs rgyud dang ldan pa dpal dpe med 'tsho zhes bya ba des mi dmigs pa de kho na nyid kyi gdams ngag bsgoms shing lo bcu gnyis su khar sa pa Ni rtsa 'dab la sogs pa ji ltar gnas pa shes te bzhugs pas de las kyang khyad par gyi rtog pa ma byung nas shin tu thugs mug par gyur nas mnal bar gyur pa la rdo rje rnal 'byor mas bka' bsgo ba bu bi kra ma pu rar song shig /
der khyod kyis khyad par rtogs par 'gyur ro zhes lung bstan nas des kyang de'i bka' spyi bos blangs te /
de'i dus kyi slob ma phyi bzhin 'brang ba tshong dpon gyi bu paN+Di ta chen po dpal 'dzin dang gnyis bi kra ma pu rar gshegs so / /
der yang dus mchod chen po zhig gi tshe mtshan mo phyed kyi dus su /
bcom ldan 'das A ba d+hU tI cig gi cha byad du mdzad nas bu de kho na nyid 'di yin zhes mngon sum du gdams so / /
des kyang gdams pa de thob pa tsam gyi ting nge 'dzin la mnyam par gzhag par gyur pa dang /
de'i tshe kho nar bcom ldan 'das mi snang bar gyur to / /
de'i bar du mtshan mo 'das nas des kyang ting nge 'dzin las bzhengs te /
dpal ldan bla ma thugs rje chen po mchog gi bdag nyid chen po des snod dang ldan par dgongs nas rang gis rtogs pa de paN+Di ta chen po dpal 'od mdzad lha la gnang /
skyon med cing brjod kyis mi lang ba'i yon tan rin po che'i 'byung gnas kyi dpal bla ma de las paN+Di ta chen po chos kyi 'byung gnas zhi bas zhus so / /
de la yang grags pa'i lhas zhus /
de la paN+Di ta chen po chos 'phags kyis zhus /
de las de bzhin gshegs pa'i rdo rje bdag gis zhus nas rang gi dran pa gso ba'i phyir cung zad bris so / /
nyan thos phyi rol yod par smra / /
rnal 'byor spyod pas sems rang bzhin / /
'gro ba stong pa dbu ma bas / /
gsang sngags pa yang 'od gsal bzhed / /
kha cig yul rnams spangs nas te / /
'ga' zhig yul rnams dgag byas pa / /
kha cig yul rnams nyid kho nas / /
mi yi khyu mchog byang chub sgrub / /
rtog pa nyams pas blo nyes 'gyur / /
blo ngan 'di ltar rtog par byed / /
blo ldan 'di nyid kho na yis / /
nam mkha' bas lhag ci yang 'char / /
zhes dpal sa ra ha pas gsungs so / /
ji ltar khyim thab mo ni skyes bu 'phyon ma la / /
rjes su chags gyur rang gi khyo la'ang chags pa ltar byed pa / /
de bzhin rnal 'byor rtogs pa'i yul la chags pa yis / /
slar yang yul la longs ni spyod par byed pa'o / /
grogs ngan nang nas rnal 'byor gang / /
bstan pa bsrung phyir 'jigs pa yis / /
bzang po'i spyod pa brtsam bya'i phyir / /
de ni sems kyi rnal 'byor rtsom / /
rnyog bcas yid ldan las kyi phyag rgya rab spangs nas / /
rtog pa las byung ye shes phyag rgya ni / /
yang dag rdzogs pa'i byang chub ched du rgyas pa'i mchog /
de skyed byed pas phyag rgya mchog de bsgom par bya / /
rgyud dang sgrub thabs TI kA las / /
tshig rkang re re rnyed pa gang / /
de rnams bsdus nas yig sna 'di / /
rang la phan phyir bdag gis byas / /
so so skye bo nyid phyir dang / /
rgyun chags ting 'dzin med pa'i phyir / /
'di la mi gsal mi dag pa / /
de la mkhas rnams bzod par mdzod / /
sdom pa 'byung ba'i yig sna 'di / /
de bzhin gshegs pa'i rdo rje yis / /
byas pa'i dge ba thob pa gang / /
de yis skye bo rgyal gyur cig /
dpal u rgyan gyi gnas chen po las byung ba /
dpal bde mchog gi mngon par rtogs pa'i 'grel pa'i TI kA khyad par gsal byed ces bya ba paN+Di ta chen po de bzhin gshegs pa'i rdo rjes mdzad pa rdzogs so // //
rgya gar shar phyogs dzag ta la'i paN+Di ta chen po bi b+hU ti tsan+d+ras bod yul gyi dbus drang srong srin po'i rir rang 'gyur du mdzad pa'o //
