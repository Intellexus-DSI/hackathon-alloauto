@ / /
lho za mo tshangs dbyangs la sdug bsngal gyi bye brag bstan pa bzhugs so // @## / /
slom ma lho za tshangs ba'i dbyangs zhes bya ba zhig gis me tog gtor /
gung skyems drangs gus pa bgyis nas /
rje lha gcig lags 'khor ba'i sdug bsngal gyi mtshan nyid 'di kho na yong ji lta bu lags /
bka' stsal par zhu zhes gsol bas /
slob dpon gyis cung zad tsam zhig btud de dgongs nas tshigs su bcad pa 'di dag bka' stsal to / /
thog ma med pa'i dus ni bgrangs pa nas / /
rang sems 'khrul ba'i lus la chags pa yis / /
skye gnas mang po brgyud cing skye shi mang po myong / /
'khor ba'i sdug bsngal 'di la bzod pa'i glags med do / /
dmyal ba yi dags byol song sdug bsngal mi bzad pa / /
gsum dang brgyad kyi sdug bsngal 'dam rdzab yin / /
skol cag kun kyang 'dam rdzab 'di la gnas / /
regs par ldan pa'i skyes bu'i shes rab kyis / /
bka' dang bstan nas nan tan bstan pa 'di / /
mi khom gnas brgyad skyes tshe ma nyan dbang med / /
khom ldan mi lus thob pa gsan du gsol / /
bskal par bsags pa'i bsod nams rgya mtsho yis / /
rab tu dkon pa'i khom ldan mi lus thob / /
lho yi 'dzam bu'i gling du skye ba dkon / /
shAkya thub pa'i bstan pa'i chos bslab 'tshal / /
phung po 'di ni sems dang gnang gzhes 'bral / /
sdig dang bsngos nas ci bsnyod ci bskon yang / /
ro stod ro smad chags pa'i gzugs phung 'di / /
sdug bsngal rtsa gzhi chen por shes par gyis / /
de yi phyir na gzugs la ma chags shing / /
rnam shes ma rig mun la chags pa ni / /
shes rab me ltar 'bar ba'i sgron ma yis / /
ma rig mun rum gting nas thar bar 'gyur / /
'dod chags zhe sdang gti mug dbang po ches / /
btsog pa'i mngal gnas sdug bsngal sna tshogs myong / /
ma yi drag dal tsha grang 'grangs bkres kyis / /
'gyur ba'i sdug bsngal der che phyis mi smos / /
'byung ba'i dus na sog mig drangs pa snyam / /
dbugs chad brgyal nas ngan song sgo ru byung / /
byung bas tsher ma'i nang du bsgyur ba snyam / /
blangs pas bye'u chung khri yis khyer ba snyam / /
ba spu'i gu gar lhags pa'i mda' re byung / /
nyams su tshor ba'i sdug bsngal sna tshogs myong / /
skye ba'i sdug bsngal 'di la bzod pa'i glags med do / /
phung po 'di la rgas pa yongs kyis 'ong / /
mgo la skra med kha nas so yang med / /
mig kyang mi mthong rna ba'ang mi thos la / /
rtag tu nad pa ji bzhin mal na nyal / /
ldang yang mi nus sgur ram gog ci 'gro / /
zas 'dod skom 'dod kun gyis 'bod cing slong / /
rgas pas nyam thag gzugs kyi phung po de / /
me long grib ma mthong na 'dre bas 'jigs / /
gnod pa ma byas mi byed byed mi 'gyur / /
khyim mtshes byis pa kun kyang shi na dga' / /
rgyas pa'i sdug bsngal 'di la bzod pa'i glags med do / /
phung po 'di la na ba yongs kyis 'ong / /
ci na yang mi bzod pa'i glags med de / /
shi ru dogs nas sdug bsngal nyam thag pas / /
sha la mes sreg gtar ka dbug dral byed / /
snum gyi rang bzhin kha la btung dka' yang / /
shi dogs phan re dbang med brnag cing 'thung / /
blo log mi yis bsgyur kyang slongs te / /
nad gram sems rten snying la kun 'dus nas / /
gnad gcod na ba'i sdug bsngal bzod pa'i glags med / /
phung po 'di la shi ba yongs kyis 'ong / /
phyogs bzhi'i ngos nas ri rdib ji bzhin du / /
de la zhur med de la gsol du med / /
dang po 'chi ba'i nad de bzod glags med / /
tshig kyang 'chol nas mig kyang khur bur bros / /
re gdung bred do 'o byas snying gtugs nas / /
dus shing gdungs nas sme sngags mang po bton / /
'jus shing 'phyangs kyang phan pa ci yang med / /
gshes ma 'chi bdag srog gcod snying bcu pa'i /
sdug bsngal nang na shi ba mi phod de / /
shi las thar pa'i sems can gcig kyang med / /
med pa btsal gyis mi rnyed sdug bsngal ni / /
yul dang gnas spangs gnyen por phyogs bzir brgyugs / /
sgyu dang zol gyis bslus nas 'dod pa btsal / /
lam gyis dub dang bkres skom sdug bsngal khyad bsad nas / /
sha rus bye ba tsam du nyon mongs than bskol te / /
khyim du nam phyin snyam pa'i yid kyis gdung bas myos / /
gal te rnyed pa grub nas khyim du phyin na yang / /
'di bas lhag btsal snyan nas yang ni tshol khro'i lam du zhugs / /
btsal ba grub pa dgra dang phrad de kun phyogs sgron mor btang / /
rang yang ma bsad brdegs nas btang ba 'on kyang rigs pa che / /
khyim du phyin nas bu smad dang phrad na yang ngo 'dzum gnag / /
chom rkun la sgugs byed pa'ang sdug bsngal lhag par che / /
tshong ba sgyu zol bre srang sgyur zhing slu byed dang / /
ma byin len dang 'phrog rlom byed dang 'jab bu dang / /
mthus 'phrog khrel dang bral ba ci dgos yi dags skye / /
med pa btsal ba 'di yang bzod pa'i glags med do / /
yod pa btsal bas mi thub sdug bsngal chen po ni / /
bdag shi gzhan gyi dbang du gyur gyis dogs pa'i sdug bsngal dang / /
bu tsha gnyen bshes shi ru ngogs pa'i sdug bsngal dang / /
ci nas pha rol mthos kyis dogs pa'i sdug bsngal dang / /
nor phyugs shor gyis dogs pa'i sdug bsngal dang / /
nye drung shi nas phrad 'dod mi phrad 'di yang sdug bsngal glags med do / /
sdang ba'i dgra dang phrad kyis dogs pa'i sdug bsngal ni / /
be rga mtshon gyis mgo lus med par brdegs / /
ci yod phrogs nas ral gri rno rtul sad / /
snying rje ye med dgra dang phrad pa yi / /
sdug bsngal 'di yang bzod pa'i glags med do / /
byams sdug gnyen dang bral gyis dogs pa'i sdug bsngal ni / /
pha ma bu tsha gnyen bshes phangs pa rnams / /
dbang med las kyis shi nas bral ba'i tshe / /
dus skabs med par mi bskyud sems la dran / /
gdung sems mya ngan 'di ltar bskyud mtha' med / /
phung po zhig pa tsam du mya ngan cher byas te / /
yod dam snyam nas brtags na gal yod de med / /
sra chas dam du bcings nas sa 'og sbas pa ste / /
rul myags bskams nas thal ba'ang dengs pa la / /
brgya bos stong bos rnams ni mi thos na / /
dko byams sdug gnyen dang bdag tu phrad par ga la 'gyur / /
byams sdug gnyen dang bral du dogs pa'i sdug bsngal 'di la'ang bzod pa'i glags med do / /
sdug bsngal 'di brgyad lon pa'i phung po yin / /
lnga phung 'grub par byed pa'i rtsa ba dug lnga yin / /
dug lnga rang dgar spyod pa'i sems can ni / /
sems can lus ni sna tshogs tshang bar blangs / /
de yi nang nas gzugs rab 'phags pa'i rgyu / /
mi lus rin chen bzang sdug mdzes thob ldan / /
btsan phyug ba de skyid thob pa'i skyes bu yang / /
mi tshe 'di la dge ba ma spyad na / /
dmyal ba yi dags ngan song gnas su lhung / /
rang la rang sdang rang sdug btson rang chud / /
sdug bsngal sde brgyad nang na rtag tu 'khor zhing 'khyam / /
'phags pa nyan thos yon tan smon pa yis / /
phung po sdug bsngal dgrar mthong skyon rnams spong / /
bsrung ba'i tshul khrims dag cing gtsang bar gyis / /
gsung rab rgya mtsho zhal thon par ma bcad / /
sdig pa byang bar 'dod na rtag tu mthol bshags gyis / /
dgra bcom mos pas spyod pa grub pa dang / /
bden gnyis don rtogs theg pa chen po yi / /
chos dang gang zag bdag med rtogs par gyis / /
mkhyen bzhi sku gsum grub la phyag 'tshol mchod / /
sdug bsngal brgyad spangs bde la rtag gnas 'gyur / /
slob dpon ka ma la shI las lho za mo tshangs pa'i dbyangs la sdug bsngal brgyad kyi bre brag bstan pa rdzogs so //
[ ]
