#
]@## / /
yig brgya'i cho ga bzhugs // //
oM badzra satwa sa ma ya /
ma nu pA la ya badzra satwa twe no pa tiSh+Tha /
dr-i D+ho me b+ha ba /
su to Sh+yo me b+ha ba /
su to Sh+yo me b+ha ba /
a nu rak+to me b+ha ba /
su poSh+yo me b+ha ba /
sarba sid+d+hi m+me pra yats+tsha /
sarba karma su tsa me /
tsit+taM shre yaHku ru hUM / /
ha ha ha ha hoH b+ha ga bAn sarba ta thA ga ta /
badzra mA me muny+tsa /
badzrI b+ha ba /
ma hA sa ma ya satwa AHswA hA /
oM ha phaT /
stong dang lha bskyed spyan drang dang / /
gdan bzhir byin brlabs dbang bskur ba'o / /
zhes gzhan nas bshad do / /
gsang sngags dang rig sngags thams cad kyi bdag po phyag na rdo rje la phyag 'tshal lo / /
rig sngags brgya pa'i cho ga mdor bsdus pa bshad par bya'o / /
gang zhig sems can don mdzad dang / /
sangs rgyas sras rnams thob bya'i phyir / /
byang chub tu ni sems bskyed nas / /
bdag gis rig sngags bsgrub par bya'o / /
sdom pa gsum la gnas pa dang / /
shes bzhin dran par ldan pa dang / /
'phags pa'i nor bdun ldan pa dang / /
sngags kyi rgyud sde bzhi shes pas / /
phyag rgya bzhi ldan snying rje can / /
thabs shes yo byad tshogs pas bsgrub / /
shes rab che ba /
stong pa nyid kyi don shes pa /
gcam phyar can ma yin pa /
rig sngags bzlas pa'i tshe smra ba ma yin pa /
me'i las la mkhas pa /
de lta bus bsgrub par bya'o / /
de lta bu la sbyin par bya'o / /
gzhan la ni ma yin no / /
de la cho ga 'di'i thabs ni /
de la bum pa shin tu dkar ba /
gtsang ba /
cho ga thams cad tshogs pa ba'i rnam lnga'i dkyil 'khor shin tu gtsang ba dri'i thig le nyer gcig ga pur gyis byug pa byas la /
rig sngags 'di brgya rtsa brgyad yid la ma yengs par brjod nas khrus byas sam brjod na tshe zad pa dang tshe nyams pa dang /
phun sum tshogs pa thams cad nyams pa dang /
bdag la mi dang mi ma yin pa thams cad bsam pa zhig par 'gyur ro / /
sngon gyi las kyi sgrib pa yang ma lus par zad par 'gyur ro / /
bum pa'i thabs so / /
zhi ba la ni mngar gsum dang 'o ma'o / /
rgyas pa la ni zas mchog gi gong bu dang yungs kar ro / /
dbang la ni yungs mar dang 'bras rnam pa sna tshogs dang nim pa'i lo ma'o / /
drag po la ni sha dang khrag dang dug dang /
ske tshe dang til mar ram tshil gzhag go / /
rig sngags brgya rtsa brgyad pa gsum mam /
bdun pa gsum brjod par bya'o / /
rig sngags re re zhing rdzas re re dbul bar bya'o / /
zhi ba la ni mthar swA hA brjod par bya'o / /
rgyas pa la oM /
dbang la hoH /
drag po la phaT /
rig sngags 'di yis swA hA la sogs pa mi brjod pa ni phrin las rnam bzhi'i spyi las pa'o / /
til gyi sbyin sreg byas pas mtshams med pa lnga nas nyes pa phra mo yan chad 'byang bar 'gyur ro / /
de la rig sngags lan re zhing rdzas lan re dbul bar bya'o / /
de la grangs ni brgya rtsa brgyad pa gsum dbul bar bya'o / /
tha na rig sngags gcig tsam til gcig tsam thab tu dor na yang sdig pa 'byang bar 'gyur na mang ba rnams lta ci smos /
sdig pa 'byang ba'i dbang du byas pa'o / /
de la ro bsreg pa ni dong gi nang du chos kyi 'khor lo bri bar bya'o / /
chos kyi yi ge rnams kyang bri bar bya'o / /
shing brtsigs pa thogs gsum dang ldan par byas la /
steng khang la skar khung byas /
ro kha nub phyogs su bstan la bzhag go / /
ro'i snying gar 'khor lo rtsibs bcu drug pa /
ras sam gro ga'am shing shun la bris te /
dgab par bya'o / /
'khor lo la chos kyi yi ge dgod pa ni chos kyi 'khor lo'o / /
de'i dbus kyi lte ba nas gzungs thag bsgril ba drangs la bsngo ba mkhan gyis gzung ste /
chos kyi phyag rgya rig sngags 'di brjod par bya'o / /
'di'i bsam pa ni rig sngags 'di brjod pas chos kyi yi ge rnams gsal bar 'gyur ro / /
chos kyi yi ge gsal bas dbus kyi yi ge oM gsal bar 'gyur ro / /
oM ye shes kyi me byung bas phung po tshig pas ye shes lnga'i 'od zer 'phros pas /
de bzhin gshegs pa thams cad la mchod pa ni /
rgyud las ji skad gsungs pa bzhin mchod par bya'o / /
sems can rnams la bsngo ba ni /
dbang po lnga'i longs spyod du 'dod pa lnga'i longs spyod char bzhin 'bab par dmigs te /
de nas sngags mkhan gyis rdzas re re la rig sngags lan re re brjod pas brgya rtsa brgyad pa gsum dbul bar bya'o / /
sreg rdzas ni yam shing 'o ma can dang /
mar dang til la sogs pa dbul bar bya'o / /
mtshan brgya rtsa brgyad pa'i bstod pa bya'o / /
bkra shis par bya ba'i phyir gong du bstan pa'i phrin las rnam pa bzhi char bya'o / /
de nas bsngo ba mkhan gyis tshe thal ba dang /
sems can gyi las gsum pa bla na med pa'i byang chub tu bsngo bar bya'o / /
de la chos kyi 'khor lo bskor ba ni /
bsngo ba mkhan gyis bskor ba dang /
sngags mkhan gyis ro'i dbus su bskor ba phrin las rnam bzhi'i don du bskor ba ni /
chos kyi 'khor lo rnam pa gsum du bskor ba'o / /
lan bcu gnyis su bskor ba ni /
rdo rje sems dpa' nas rdo rje khu tshur du bskor ba ni zhi ba'o / /
rdo rje rin chen nas rdo rje legs par bskor ba ni rgyas pa'o / /
rdo rje chos nas rdo rje bzhad pa la bskor ba ni dbang ngo / /
rdo rje las nas rdo rje smra ba la thug pa ni drag pa'o / /
de rnam pa bcu gnyis su bskor ba'o / /
gong du bskor ba thams cad de ltar bskor bar bya'o / /
yi ge brgya pa'i cho ga slob dpon pad+mas mdzad pa rdzogs so //
[ ]
