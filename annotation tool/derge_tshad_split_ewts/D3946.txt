@## / /
rgya gar skad du /
bo ng+hisatwa tsar+ya su tri kr-i ta pa bA ra /
bod skad du /
byang chub sems dpa'i spyod pa mdo tsam gdams ngag tu byas pa /
sangs rgyas dang byang chub sems dpa' thams cad la phyag 'tshal lo / /
nges par legs pa'i byang chub dang / /
mngon par mtho ba thob 'dod pas / /
dkon mchog gsum la lhar bzung nas / /
dang po snying rje kun la lta / /
de nas byang chub sems bskyed de / /
thabs dang ldan pa'i spyod pa yis / /
rang gi sems nyid dang por gdul / /
dang po rang nyid ma 'dul bar / /
gzhan dag gdul bar ji ltar nus / /
ji ltar 'dab gsheg ma tshang ba'i / /
bya yis mkha' la 'phur mi nus / /
de bzhin lta spyod med pa yi / /
gang zag dag ni ji ltar grol / /
de phyir de gnyis 'grub pa'i phyir / /
dka' ba'i 'bad pa chen pos bya / /
dka' bas sbyang ba ma byas par / /
sla bas goms par ji ltar 'gyur / /
go bgos khur khyer rgyal sras des / /
dge ba'i bshes gnyen bsten byas te / /
shes rab gsum la gzhi bcas nas / /
go 'phang mchog tu 'gro ba yi / /
lta ba nyid la gtsor sbyangs te / /
tshul khrims gtsang ma'i gos gyon nas / /
sgrub la nan tan gces su bya / /
chos kyi rjes su bsgrub pa'i phyir / /
dus dang gnas skabs kun du yang / /
sbyor ba dngos gzhi rjes gsum gyi / /
las rnams dran pas zin par bya / /
skyon spangs legs sgrub don yod bya / /
spyod lam don med du mi bya / /
rtag tu rang gi yon tan sbyangs / /
dge ba'i phyogs kyi sbyor ba la / /
spro bya zhum dang sems mi gsad / /
nyes spong yon tan dge 'phel ba'i / /
grogs btsal mthun pas de sems bzung / /
yon tan can la gus phyag bya / /
nyon mongs skye 'gro thabs kyis spang / /
mtho dman grogs kun dag la yang / /
chu las 'o ma len pa bzhin / /
nyes pa dor la legs pa blang / /
byas pa drin gzo slar phan gdags / /
gzhan gyi sdig rkyen mi bya zhing / /
dge ba'i bar chad mi bya'o / /
mtho la phun tshogs phrag dog med / /
grogs dang dman la brnyas thabs dang / /
khyad du gsad pa nyid mi bya / /
rang skyon gzhan gyi yon tan bsgrag /
gzhan skyon mi gleng rang mi bstod / /
'di bas phyi ma gtsor gzung ste / /
byed dgu chos dang bstun te bya / /
'di yi zang zing rnam spangs te / /
'phags pa'i nor gyis lus brgyan bya / /
sdug bsngal dag la bder mi bzung / /
gnyid rmugs le lo g.yeng spangs te / /
nges par 'chi ba'i dus shes bskyed / /
dge ba chung yang 'bad pas bsgrub / /
sdig pa chung yang rnam par spang / /
chos kyi ched du ma gtogs par / /
kha zas gos sogs don mi gnyer / /
'dod pa chung dang chog shes bya / /
'jig rten chos brgyad rnam par spang / /
ngo dga' gzhogs slong sogs mi bya / /
rang la skyon yod mi tshor bar / /
gzhan gyi skyon la dpyad mi bya / /
smra dga' khas len dpa' byas nas / /
de bzhin mi sgrub spang bar bya / /
g.yo dang sgyu dag mi bya zhing / /
log pa'i 'tsho ba rnam par spang / /
chos dang mthun pas bsgrub par bya / /
nye du 'brel ba la sogs la / /
zhen par chags par mi bya zhing / /
phyogs ris zhen phyogs med par bya / /
gzhan la re ba chung bar bya / /
mi dge'i las la mi bstod smad / /
dgos pa med pa'i 'du 'dzi spang / /
bre mo'i gtam la dga' mi bya / /
zhes pas 'dod pa'i yid smon dgag /
yon tan thob dang tshogs 'phel ba'i / /
las la zhum dang ngo tsha spang / /
nga rgyal khengs pa gnyen pos gzhom / /
zhe gdug kheng grags rnam par spang / /
dngos dang brgyud pas sems can kun / /
nye du 'brel bar gyur pa na / /
lus ngag yid gsum dri med pas / /
de dag kun la bu bzhin blta / /
snying rjes bzhin 'dzum gsong por smra / /
dga' ba'i mig gis kun la blta / /
'gror grogs mtho dman nye ring snyoms / /
bstod dang bkur stis mi dregs shing / /
smod dang brnyas la zhe mi sdang / /
phongs pa rnams la snying rje yis / /
phan ni gdags pa nyid du bya / /
gang la chags pa spang bya ste / /
dman pa rnams la snying rje dang / /
phan pa'i bsam pas gdams ngag bya / /
sems can bsam pa tha dad pas / /
bya ba don chen brtags te bya / /
thams cad mgu bar su yis nus / /
'on kyang 'gyod pa med pa yis / /
sdug bsngal khyad bsad bde ma chags / /
rang gi sems sbyang gzhan sems gzung / /
brnyas dang nyes pa byung la sogs / /
gnyen po las dang brdzun pas sbyang / /
de ltar blta zhing byang chub kyi / /
spyod pa yi dam brtan par bya / /
mi lus rin chen chud mi gsan / /
nges par 'chi bas long med srid / /
brtson 'grus me bzhin drag tu spyod / /
mngon zhen bdag lta'i rtsa ba chod / /
dug gsum 'khor ba gnyen pos chom / /
phyin ci log gi g.yang sa dor / /
'khor ba'i rgyun chod las chu skoms / /
ngan song gsum po sgo chod la / /
sdug bsngal gsum gyi nad gzhil ste / /
mtho ris thar pa'i skas la 'dzegs / /
sgrib pa gnyis sbyong tshogs gnyis rdzogs / /
sku dang ye shes sa 'thob ste / /
'bad pa med par gzhan don sgrubs / /
byang chub sems dpa'i spyod pa mdo tsam gdams ngag tu byas pa /
slob dpon chen po dpal mar me mdzad ye shes kyis mdzad pa rdzogs so //
[
