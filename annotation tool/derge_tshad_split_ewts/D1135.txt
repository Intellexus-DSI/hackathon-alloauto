@## / /
rgya gar skad du /
dwI da sha kA ra nA ma na ya sto traM /
bod skad du /
mdzad pa bcu gnyis kyi tshul la bstod pa /
sangs rgyas shAkya thub pa la phyag 'tshal lo / /
gang gis dang por byang chub thugs bskyed nas / /
bsod nams ye shes tshogs gnyis rdzogs mdzad cing / /
dus 'dir mdzad pa rgya chen 'gro ba yi / /
mgon gyur khyod la bdag gis bstod par bgyi / /
lha rnams 'dul mdzad 'dul ba'i dus mkhyen nas / /
lha las babs nas glang chen ltar gshegs te / /
rigs la gzigs nas lha mo sgyu 'phrul gyi / /
lhums su zhugs par mdzad la phyag 'tshal lo / /
zla ba bcu rdzogs shAkya'i sras po ni / /
bkra shis lum+bi'i tshal du bltams pa'i tshe / /
tshangs dang brgya byin gyis btud mtshan mchog ni / /
byang chub rigs su nges la phyag 'tshal lo / /
gzhon nu stobs ldan mi yi seng ge des / /
aM ga ma ga d+hA ra ni sgyu rtsal bstan / /
skye bo dregs pa can rnams tshar bcad nas / /
'gran zla med par mdzad la phyag 'tshal lo / /
'jig rten chos dang mthun par bya ba dang / /
kha na ma tho spang phyir btsun mo yi / /
'khor dang ldan mdzad thabs la mkhas pa yis / /
rgyal srid skyong bar mdzad la phyag 'tshal lo / /
'khor ba'i bya ba snying po med gzigs nas / /
khyim nas byung ste mkha' la gshegs nas kyang / /
mchod rten rnam dag drung du nyid la nyid / /
rab tu byung bar mdzad la phyag 'tshal lo / /
brtson pas byang chub 'grub par dgongs nas ni / /
nai rany+dza na'i 'gram du lo drug tu / /
dka' ba spyad mdzad brtson 'grus mthar phyin nas / /
bsam gtan mchog brnyes mdzad la phyag 'tshal lo / /
thog ma med nas 'bad pa don yod phyir / /
ma ga d+h+wa yi byang chub shing drung du / /
skyil krung mi g.yo mngon par sangs rgyas nas / /
byang chub rdzogs par mdzad la phyag 'tshal lo / /
thugs rjes 'gro la myur du gzigs nas ni / /
bA rA Na sI la sogs gnas mchog tu / /
chos kyi 'khor lo bskor nas gdul bya rnams / /
theg pa gsum la 'god mdzad phyag 'tshal lo / /
gzhan gyi rgol ba ngan pa tshar bcad nas / /
mu stegs ston pa drug dang lhas byin sogs / /
'khor mo 'jig gi yul du bdud rnams btul / /
thub pa g.yul las rgyal mdzad phyag 'tshal lo / /
srid pa gsum na dpe med yon tan gyis / /
mnyan du yod par cho 'phrul chen po bstan / /
lha mi 'gro ba kun gyis rab mchod pa / /
bstan pa rgyas par mdzad la phyag 'tshal lo / /
le lo can rnams myur du bskul bya'i phyir / /
rtswa mchog grong gi sa gzhi gtsang ma ru / /
'chi med rdo rje lta bu'i sku bshig nas / /
mya ngan 'da' bar mdzad la phyag 'tshal lo / /
yang dag nyid du 'jig pa med phyir dang / /
ma 'ongs sems can bsod nams thob bya'i phyir / /
de nyid du ni ring bsrel mang sprul nas / /
cha brgyad sku gdung mdzad la phyag 'tshal lo / /
de ltar bstan pa'i bdag po bcom ldan gyi / /
mdzad pa'i tshul la mdo tsam bstod pa yis / /
dge bas 'gro ba kun gyi spyod pa yang / /
bde gshegs nyid kyi spyod dang mtshungs par shog /
mdzad pa bcu gnyis kyi tshul la bstod pa zhes bya ba slob dpon chen po 'phags pa klu sgrub kyis mdzad pa rdzogs so //
