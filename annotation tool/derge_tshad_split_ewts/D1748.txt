@## / /
rgya gar skad du /
mr-i t+ya pany+tsa no pa de sha / /
bod skad du /
'chi ba bslu ba'i man ngag /
bcom ldan 'das 'phags pa 'jam dpal la phyag 'tshal lo / /
bcom ldan stug po bkod pa nyid du don dam thugs chud cing / /
dga' ldan skye bo'i don mdzad phyir ni dam pa tog dkar gyur / /
de nas 'dir ni 'gro ba'i don du shAkya'i tog gyur gang / /
'chi bdag las rgyal sgyu ma kun ston de ni rgyal gyur cig /
rga dang 'chi ba med pa brnyes / /
rga shi med par mdzad pa las / /
rga shi med pa thob pa'i phyir / /
rdzogs sangs rgyas la gus par 'dud / /
blo dman rnams kyis rtogs dka' zhing / /
g.yo ba'i sems la dka' ba yi / /
'chi bdag slu ba 'chi ltas bcas / /
bstan bcos dang 'brel bshad par bya / /
'chi bdag rnam kun slu ba ni / /
grol ba nyid la rigs pa yin / /
ma grol ba ni thams cad kyi / /
cung zad dus su bsring ba yin / /
tshe dang dbang po rnams dang sems / /
'gag pa 'chi ba'i mtshan nyid yin / /
thabs kyis yun ring 'tsho ba ni /
'chi ba bslu ba zhes bshad do / /
chos spyod dbang po thul ba ni / /
'khor ba ru ni ji srid 'tsho / /
de srid bsod nams la sogs tshogs / /
byang chub sgrub byed rab tu skye / /
'khor bar srog las gces pa ni / /
ci yang yod par ma mthong ste / /
de bas myur du thabs mang pos / /
'chi ba bslu ba kun du spyod / /
gang phyir rigs par thabs sbyar ba / /
dka' ba cung zad yod ma yin / /
nor bu sngags dang sman rnams kyi / /
mthu ni thams cad 'dod pa yin / /
'chi ba'i mtshan nyid las ring nas / /
shes par byas nas rigs pas bcos / /
spyi bor thog ni 'bab pa la / /
rab tu mkhas kyang ci byar yod / /
phyi dang nang gi dbye ba yi / /
'chi ba'i mtshan nyid rnam pa gnyis / /
gang gis 'chi bar 'gyur ba ni / /
shes 'gyur brtson pas de shes bya / /
gal te 'ga' zhig 'chi ba yi / /
mtshan nyid shes par 'dod gyur na / /
der ni bder gnas lus las ni / /
shes bya gzhan du yid gnyis 'gyur / /
khams mi snyoms dang 'dod chags dang / /
rab rib la sogs dbang gyur dang / /
'jigs dang mya ngan sogs pa'i rgyus / /
gang phyir gzhan du so sor snang / /
lha dang 'byung ba gnyis ka ni / /
'khrugs pas 'chi ba'i mtshan nyid gsum / /
'thob las 'chi ltas byung gyur pa'i / /
dbye ba de bas shes par bya / /
phyi dang nang gi dbye ba yis / /
lha 'khrugs pa ni gnyis su 'dod / /
de bzhin 'byung ba 'khrugs pa ni / /
rnam pa gnyis su brtag par bya / /
lha rnams kun 'khrugs las 'chi ba / /
lha las gyur pa yin par bshad / /
lha 'khrugs pa las mu ge sogs / /
thog babs la sogs mtshan nyid yin / /
'byung ba 'khrugs pas 'chi ba ni / /
'byung ba las gyur zhes bya bshad / /
'byung ba 'khrugs pas mkhris sogs dang / /
me dang chu sogs 'tshe ba yin / /
gnyi ga 'khrugs pas 'chi ba dang / /
gnyi ga las gyur pa zhes bshad / /
gnyis ka 'khrugs pas thog 'bab sogs / /
mkhris pa bad kan sogs gnod pa'o / /
'chi ltas rnams ni mtha' yas phyir / /
cig car 'byung bar mi 'dod pa / /
kun la'ang rim gyis ma yin gyis / /
'on kyang gcig sogs grangs kyis so / /
gang du mtshan nyid mthong gyur kyang / /
la lar 'chi bar mi 'gyur snang / /
'khrul med der ni chos la sogs / /
gnod pa'i bar chod yin par brtag /
gang du mtshan nyid ma mthong bar / /
la lar 'chi ba snang gyur pa / /
der ni nges med par nges kyi / /
mtshan nyid med pa nyid ma yin / /
'chi ba thag ring nas des byed / /
grags pa chen po nyid du gyur / /
ci nus par ni yongs gtong dang / /
gso ba'i thabs la'ang 'jug par byed / /
rtag tu mnyam par bzhag gyur pas / /
de ltar rtse gcig yid du bya / /
dang po re zhig phyi yi ni / /
mtshan nyid nye bar brtag par bya / /
mtshan nyid kyis ni yongs nges pa'i / /
dus ni rnam pa gnyis su 'dod / /
de yang nges dang ma nges pa / /
zhes bya 'bad de shes par bya / /
'pho ba dang ni bco lnga sogs / /
nad pa la sogs skad cig bdag /
dus ni nges pa zhes bshad de / /
go bzlog pa las ma nges pa'o / /
'gram pa'i mtshams ni rab g.yo na / /
'chi bar rab tu ston pa yin / /
rlung dang grang sogs phrad pa las / /
mtshan nyid 'di las gzhan du brtag /
dbyar zla 'bring po karka'i khyim / /
dgun zla 'bring po chu srin 'dod / /
karka Ta dang chu srin la'ang / /
'chi ba'i mtshan nyid 'byung ba yin / /
dbyar zla 'bring po 'pho ba'i zhag /
nyi ma phyed la rkang pa'i tshad / /
byang du bltas te gnas pa yi / /
grib ma rang gi rang bzhin yin / /
dgun zla 'bring po 'pho ba'i zhag /
de nyid rkang tshad bdun du 'gyur / /
sprin med nam mkhar nyin phyed na / /
grib ma dag ni brtag par bya / /
zla ba re re rkang re 'phel / /
zla ba re zhing rkang re 'grib / /
'di las gzhan du 'gyur na ni / /
'chi ba'i dogs pa rab tu bskyed / /
dbyar zla 'bring nas chu srin bar / /
rkang pa re re 'phel ba yin / /
chu srin nas ni karka'i bar / /
rkang pa re re 'grib par 'gyur / /
dbyar zla 'bring nas rim gyis 'phel / /
de bzhin dgun zla 'bring rim 'grib / /
grib ma'i 'gyur ba mthong nas ni / /
zla ba gcig na 'chi bar nges / /
'grib pa'i dus su 'phel ba dang / /
gal te 'phel ba'i dus su 'grib / /
dus de nyid nas brtsams nas ni / /
zla ba gcig na 'chi bar nges / /
'phel ba'i dus su rab 'phel na / /
sna tshogs nad kyis gtses par 'gyur / /
'grib pa'i dus su'ang rab 'grib na / /
'chi ba nyid du the tshom med / /
dbyar zla dgun zla 'bring gi mthar / /
dang po karka Ta dang nya'i / /
nyi ma drug drug gang yin 'dir / /
dus dang dus min nges par brtag /
dbyar zla 'bring sogs nyin zhag dus / /
dbyar zla tha chungs sogs bzang ngan / /
dgun zla 'bring po'i zhag lhag la'ang / /
dgun zla tha chungs sogs bzang ngan / /
rkang mthil dag tu phug snyam dang / /
gang tshe lte ba phug snyam gyur / /
nyin zhag gsum gyi 'og tu ni / /
'chi ba nyid du 'gyur ba yin / /
rkang pa dag ni mthil phug nas / /
gal te mig kyang phug snyam na / /
de tshe zla ba gsum gyi ni / /
rjes la gshin rje'i khyim du 'gro / /
gal te rkang mthil gnyis phug nas / /
sna rtse'i bar du phug snyam na / /
de tshe nges par zhag gsum nas / /
gcig tu 'chi bar 'gyur ba yin / /
bshang dang gci ba'i dus dag tu / /
dus mtshungs sbrid pa byung gyur na / /
dus ni de nyid nas bzung ste / /
de ni lo gcig dag na 'chi / /
ltag khung dag tu phug snyam na / /
zhag lnga nas ni 'chi bar 'gyur / /
mig gis lce rtse ma mthong na / /
zhag gsum na ni 'chi bar 'gyur / /
sna rtse rgyun du 'bigs snyam na / /
zla ba bzhin 'chi bar 'gyur / /
mdzod spu'i gnas su phug snyam na / /
nges par 'phral du 'chi bar 'gyur / /
gang tshe g.yas dang g.yon par ni / /
dus mtshungs par ni zug 'gyur ba / /
de tshe zla ba gcig na 'chi / /
de bas bsod nams dag ni bsag /
mtshan ni gnyi ga sbyor ba na / /
bar dang tha mar sbrid pa dang / /
mnyam par 'byung 'gyur de yi tshe / /
zla ba lnga na 'chi bar 'gyur / /
lag pa rkang pa nyid dag gi /
mthe'u chung dag gi tshigs rnams ni / /
bzhi po dus gcig zug snyam pa / /
de ni zla ba gcig na 'chi / /
gang tshe snying ga lkog ma yi / /
bar du dus mtshungs par zug 'gyur / /
gal te chos la mi brten na / /
zla ba phyed dang gnyis na 'chi / /
gal te mthil gsum yang dag yang / /
dus mtshungs par ni zug 'gyur na / /
gal te brgya byin mtshungs pa yang / /
zhag gsum na ni 'chi bar 'gyur / /
gang gis mig ni g.yon pa yi / /
gzugs ni me long la ma mthong / /
gal te 'chos par mi byed na / /
zhag bdun na ni nges par 'chi / /
'khrig spyod tshe na dril bu yi / /
sgra ni rna ba dag gis thos / /
gal te tshangs pa dang mnyam pa'ang / /
de tshe zla ba gsum gyis 'chi / /
yar ngo yi ni tshes gcig la / /
gal te khu ba nag por mthong / /
de tshe zla ba drug na 'chi / /
dmar pos nad kyis 'debs par ston / /
sna rtse dang ni smin ma'i bar / /
spyi bo'i rtse mor so sor ni / /
zug 'gyur gal te zlog mi byed / /
de tshe 'phral du 'chi bar 'gyur / /
rkang pa'i mthe'u nas brtsams nas / /
lte ba yi ni mthar thug par / /
zug cing tsha bar bcas 'gyur te / /
zla ba drug na nges par 'chi / /
rkang pa'i mthe bo nas snying ga /
lkog ma'am yang na mgo mthar zug /
rim bzhin zla phyed zla ba gsum / /
nyin zhag gcig gis 'chi bar 'gyur / /
sna rtse'i sha ni lhod gyur na / /
zhag bdun na ni 'chi bar 'gyur / /
mkhur tshos sha ni chad gyur na / /
zla ba lnga na 'chi bar 'gyur / /
mig dang sna gong dag gi bar / /
mgul pa mthong bar ma gyur na / /
zhag lnga nas ni 'chi 'gyur bas / /
chos kyi rgyags ni bskur bar bya / /
mig gnyis mig 'bras dri ma chags / /
gal te 'phral du 'byung 'gyur na / /
slar 'chos par ni mi byed na / /
zla ba drug gi nang du 'chi / /
glo bur du ni sna yo zhing / /
rna ba rang gi gnas nas bskyod / /
mig kyang zlum por gyur na ni / /
zhag bdun nas ni 'chi bar ston / /
glo bur du ni snying ga dma' / /
de tshe zla ba phyed na 'chi / /
mgrin pa'i ngos gnyis rtsa dag ni / /
chad pa dag kyang zla phyed na'o / /
gal te lce yi dbus su ni / /
ri mo nag po glo bur byung / /
so dag dam du 'thams pa ni / /
de tshe nyin zhag gnyis na 'chi / /
rna ba'i 'khor nang rgyab kyi ni / /
rtsa ni chad par snang gyur na / /
nyin zhag de'am yang na ni / /
zhag lnga na ni 'chi bar 'gyur / /
sen mo'i kha dog dmar po dag /
'phral du med par gyur na ni / /
gal te sngags sogs la ma sbyangs / /
de tshe zla ba drug na 'chi / /
glo bur du ni sgom 'gyur dang / /
rdeg cing khro dang 'jigs pas 'khrugs / /
gal te chos ni ma bsten gang / /
de ni lo gcig dag na 'chi / /
dbang po rnams ni rang gi yul / /
ji bzhin 'dzin par mi byed dang / /
tshig ni yang yang 'khrul pa dang / /
blo yang yang dang yang du 'khrul / /
mig las rtag tu 'dzag pa dang / /
gzugs mthong na yang 'khrul pa dang / /
me long ngam ni yang na chur / /
rang gi grib ma ma mthong dang / /
mtshan mo'i dus su gzha' dang ni / /
nyin par skar ma'i tshogs mthong dang / /
sprin med par ni lho phyogs na / /
gnas pa'i glog 'gyur mthong ba dang / /
nyin par grib ma'i lam dang ni / /
de bzhin skar ma lhung ba mthong / /
ngang pa bya rog rma bya ni / /
gcig ni 'dres par mthong ba dang / /
zla ba gnyis dang nyi ma gnyis / /
de bzhin rang gi mgo bor 'bar / /
shing rtse ri bo'i rtse la ni / /
dri za'i grong khyer mthong ba dang / /
yi dags sha za 'jigs rung ba'i / /
gzhan dag kyang ni mthong 'gyur dang / /
shin tu 'dar bar 'gyur ba dang / /
yang dang yang du brgyal ba dang / /
skyugs pa bshang dang gci ba na / /
gser ram dngul gyi mdog tu mthong / /
de yis re re mthong 'gyur na'ang / /
zla ba gcig gis 'chi bar 'gyur / /
lkog ma mchu dang rkan dang lce / /
chod dang bu ga de bzhin lus / /
mthong na de bzhin zla drug gi /
nang du nges par 'chi bar 'gyur / /
gre ba mchu dang rkan dang lce / /
rgyun du so sor skams na ni / /
de ni zla drug nang du ni / /
nges par 'chi bar ston pa yin / /
skar ma'i tshogs dang drang srong bdun / /
phyogs su mtshan mo ma mthong ngam / /
lus ni glo bur 'bar 'gyur na / /
zhag bdun na ni 'chi bar 'gyur / /
sgrib med dang ni snar ma dang / /
bstan dang de bzhin grib pa'i lam / /
mtshan mo glo bur du ba mthong / /
zla ba drug la 'chi bar 'gyur / /
zla ba ra ri med pa dang / /
nyi ma 'od dang bral ba dang / /
me ni sna tshogs 'od bcas dang / /
zla ba yang ni 'od zer bcas / /
mtshan mo nyi ma nyin par mtshan / /
de bzhin rang mig 'bar ba dang / /
skar ma ri rab dag gi tshad / /
rgya mtsho chu bo lta bu dang / /
lte ba'i skyibs su bshang sgo la / /
sbrid pa bzhin mdog pad+ma dang / /
lkog mar 'brum pa dmar po dang / /
lus la kha dog sna tshogs dang / /
snying ga nas smre mchi mar bcas / /
yang na rkan ni 'gul pa dang / /
zla zer me ltar 'tsher ba dang / /
nyi zer kha ba lta bur bsil / /
zla ba nyi ma'i bu ga dang / /
sa dang gnam gyi bu ga dang / /
gang zhig bdag nyid kho nas mthong / /
de ni zla phyed nas 'chi mthong / /
khu ba dang ni bshang gci rnams / /
dus ni mtshungs par 'bab 'gyur na / /
lo gcig nas 'chi de la ni / /
sman pa'i thabs kyis gso bar bya / /
gang gi lus ni phyed dag ni / /
grang zhing de bzhin phyed dro na / /
zhag bdun nas ni 'chi 'gyur gyis / /
'jig rten pha rol rnam bsam bya / /
ha zhes bya ba grang bar tshor / /
phu ni me dang 'dra 'gyur na / /
gang gis nyams su myong ba de / /
zhag bcu nas ni gshin rje mthong / /
srin lag gi ni rtsa ba ru / /
ri mo nag po mthong 'gyur na / /
zhag ni bco brgyad 'og tu ni / /
sngon las nges par 'chi bar 'gyur / /
gang gi mgo bor rtsangs pa ni / /
kha dog gsum pa 'dzegs nas su / /
myur du 'gro bar byed pa na / /
zla ba lnga las nges par 'chi / /
lag pa gnyis kyis mnyes pa yi / /
lus kyi sgra ni mi thos shing / /
yan lag thams cad grang gyur pa / /
zhag bcu na ni 'chi bar 'gyur / /
gang gi byin pa lag pa ni / /
cig car bskyod cing 'gro ba dang / /
tshangs pa'i skud pa med gyur na / /
de ni lo gcig dag nas 'chi / /
'dam mam sa rdul phyogs su ni / /
rkang pa'i mdun nam yang rgyab na / /
rkang rjes dum bu ma tshang ba / /
zla ba bzhi nas 'chi bar 'gyur / /
skyes bu gnag dang dmar ser gyi / /
mdog can glo bur dag tu mthong / /
gal te 'khrul 'gyur ma yin na / /
lo gsum 'das nas 'chi bar 'gyur / /
snying ga rkang pa bkrus ma thag /
skams na zla ba gnyis na 'chi / /
mi sdug par snang dri nga ba / /
byung na nyin zhag gsum na 'chi / /
nyi ma tsha bar chu yis ni / /
kha yi nang ni bkang nas kyang / /
nyin re phu ni 'debs pa na / /
rim gyis de dbus gnas pa yi / /
dbang po'i gzhu ni sna tshogs mthong / /
skyes bu rtag tu tshe ring zhing / /
zla drug tshe yod de mi mthong / /
de ltar mtshan ma sna tshogs nyid / /
mdun gyi nam mkha'i dbus su ni / /
mu tig phreng ba chad pa 'dra'i / /
mu tig rdog mas brgyan pa ni / /
nyi ma gsal ba'i tshe ni mthong / /
mthing ga'i nor bu mdog 'dra la / /
skra shad 'dzengs pa lta bu ni / /
mthong bar gyur pa'i phyogs nas ni / /
phyogs gzhan du ni 'gro ba dang / /
klu ni du mar gtser ba dag /
rtag tu mthong bar 'gyur ba yin / /
de ma mthong na zla drug gis / /
'chi ba ru ni nges par bsgrags / /
snga dro'am yang ni phyi dro'am / /
zla zer dag la yun ring du / /
dpung pa brgyangs pa'i grib ma la / /
bltas te rim gyis mkha' la blta / /
der yang grib ma mi gzugs ni / /
grib ma skya bo mthong 'gyur la / /
de mi mgo bo ma mthong na / /
lo gcig gi ni nang du 'chi / /
lag pa g.yon pa ma mthong na / /
bu dang chung ma brlag par 'gyur / /
lag g.yas ma mthong ba yis kyang / /
pha dang spun zla sogs chen 'chi / /
lag gnyis pus mo'i steng bzhag pa / /
byas nas spyi bor thal sbyar ba / /
de gnyis dbus na chu shing gi / /
'bras bu lta bu'i grib ma mthong / /
gang tshe de las 'dab ma gcig /
yongs su kha bye snang gyur pa / /
nges par chos ni de nyid kyi / /
zla ba drug na 'chi bar 'gyur / /
rlung ni nyi ma'i lam 'gro las / /
rna ba mgo dang mig las ni / /
sgra dang du ba de bzhin 'od / /
gsum po 'di dag brtag par bya / /
rna ba shin tu dam por dgab / /
zab cing 'ur 'ur sgra grag pa / /
nyin zhag lnga'am bcu'am ni / /
bco lnga nyin zhag nyi shu'am / /
nyi shu rtsa lnga nyid kyi ni / /
bar du thos par ma gyur na / /
mda' dang rgya mtsho yon tan mig /
zla lor go rims bzhin du 'chi / /
'di rnams kyi yang bar rnams su / /
nyin zhag bcu drug dor bar bya / /
lo nyid kyi ni cha lnga yi / /
go rims bzhin du bskyed pas so /
spyi bo'i steng nas byung ba ni / /
du ba'i phreng ba zhag bdun ni / /
gang gis mthong bar ma gyur de / /
lo gsum nas ni 'chi bar 'gyur / /
rang mig dag gi phyogs bzhir ni / /
sor mos mnan na byi la yi / /
mig dang 'dra ba'i snang ba ni / /
yud kyi rim pas mthong bar 'gyur / /
ma btsir bar yang de mthong na / /
zhag brgyad na ni 'chi bar 'gyur / /
'di dag spyir ni shes bya ste / /
khyad par 'di yang brjod par bya / /
zla ba'i 'og dang de yi steng / /
rna ba sna dang nye bar ni / /
snang ba ma mthong mdor bsdu na / /
drug gsum gnyis gcig zla bas 'chi / /
nyi ma'ang gal te zla ba yi / /
rim 'gyur de tshe snga ma bzhin / /
phyogs mda' yon tan mig gi ni / /
nyin zhag rnams su 'chi bar 'gyur / /
rang gi rang bzhin 'gyur ba las / /
zla ba drug ma 'chi bar 'gyur / /
sna yi rtse mo ma mthong na / /
zla ba lnga na 'chi bar 'gyur / /
rna ba gnyis ni 'on gyur na / /
zla ba bzhi ni 'das nas 'chi / /
dbang po dar gnas pa las 'gyel / /
zla ba gsum na 'chi bar 'gyur / /
smin mtshams bar du snang ba mthong / /
zla ba gnyis na gshin rje mthong / /
'khrig pa'i 'bras bu zad 'gyur na / /
zla gcig 'das nas 'chi bar 'gyur / /
gzhan gyi mig la gzugs brnyan ni / /
ma mthong zla ba phyed na 'chi / /
lce ni bskyod par mi nus na / /
zhag bcu nas ni 'chi bar 'gyur / /
lto ba ldog gyur zhag lnga nas / /
'chi bdag dang ni phrad par 'gyur / /
rtsib logs gnyis las drangs snyam na / /
zhag gsum nas ni 'chi bar 'gyur / /
lus kun rengs par gyur na ni / /
zhag gcig na ni 'chi bar 'gyur / /
dpral bar gnas pa'i ri mo gsum / /
med 'gyur zhag ni gsum nas 'chi / /
bde bar gnas par lce'u chung ni / /
reg pa mi tshor skams pa ni / /
nyin zhag lnga yi bar 'gyur te / /
nyin zhag lnga bcu dag ni 'chi / /
ro skyur ba la sogs pa dang / /
kha dog las ni sngo la sogs / /
khu ba gcin ni 'gyur ba las / /
zla ba drug na 'chi bar 'gyur / /
cig car rgyun ni lnga pa'am / /
g.yon nas 'khor zhing dri nga bar / /
gang gi gcin ni 'byung 'gyur ba / /
de ni zla ba drug na 'chi / /
zla ba yar ngo'am mar ngo la / /
gal te khu ba nag por 'gyur / /
'on te slar gsor ma byas na / /
zla ba drug na 'chi bar 'gyur / /
nag po'i cha ni yongs spangs te / /
dkar po'i cha nas blangs nas su / /
sna bug g.yon nas rlung rgyu'i tshe / /
bcug nas slar gsor 'gyur ba yin / /
rang gi lus ni brtan 'gyur kyang / /
gal te grib ma yo na ni / /
zla ba bzhi na 'chi 'gyur zhes / /
lung la mkhas pa rnams kyis bshad / /
grib ma lho phyogs 'gro bar ni / /
gal te bdag nyid kyis mthong na / /
bdag nyid de nyid 'chi'o zhes / /
de ltar mi rtag pa nyid mthong / /
don med pa dang bslu ba dang / /
log pa la sogs par bshad pas / /
rmi lam thams cad bden min yang / /
de la ma dang rigs ma yin / /
rmi lam dag tu lhas bstan dang / /
yang na rmi lam bden mthong mis / /
rmi lam yid ches byas nas su / /
'chi ba'i mtshan ma blta bar bya / /
rgya skyegs ko bi da ra dang / /
ka ra bI ra me tog rgyas /
rmi lam mthar ni gang zhig 'dzeg /
de ni zla ba drug na 'chi / /
mi ni gang zhig rmi lam mthar / /
lha gang gi ni mchod sdong ngam / /
bye ma'am thal phung la 'dzeg pa / /
de ni snga ma bzhin du 'chi / /
bong bu la ni zhon nas su / /
lho phyogs su ni rab song nas / /
slar yang ldog par ma gyur pa / /
de yi srog kyang de bzhin no / /
gang yang spre'u la zhon nas / /
lho phyogs su ni 'gro byed cing / /
der gnas bzhin du sad na ni / /
de ni snga ma bzhin du 'chi / /
shing rings mchod rten srog shing ngam / /
grog mkhar phyag dar khrod phung la / /
mi ni gang zhig 'dzeg 'gyur ba / /
de ni zla drug las mi 'tsho / /
bu mo nag mo rab khros nas / /
gang zhig bcings pas 'chi ba ni / /
de ni dus mtshan yin zhes bya / /
zhag bdun nas ni 'chi byed yin / /
bud med gang zhig gos gnag cing / /
mdog gnag mi ni 'dod spyod la / /
ka ra bI ra'i phreng ba rmis / /
de ni gshin rje'i gnas su 'gro / /
rmi lam du ni mun pa'am / /
g.yang sa'am de bzhin btson rar 'jug /
rmi lam du ni shing las lhung / /
de ni 'chi bdag gan na gnas / /
gnyid log lus dang mgo bo la / /
ljon shing rtswa 'am shing dag ni / /
'bras bu med par gang gis mthong / /
zla drug las ni mi 'tshe'o / /
mi ni gang zhig spre'u yi / /
bzhon pa la zhon shar phyogs 'gro / /
sad par gyur na de yi ni / /
mtshan mo tha ma yin zhes bya / /
khyi khra bya rgod ce spyang dang / /
srin po yi dags sha za yis / /
zos dang bong bu phag rnga mo / /
ma he spyon te khyer ba ni / /
de ni nges par lo gcig nas / /
'chi ba ru ni ston pa yin / /
rmi lam mtshan ma mthong na ni / /
sgyu ma lta bu'i blos zhi bya / /
mi ni lcags kyi dbyig pa thog /
gnag cing gos ni nag po gyon / /
gnyid log pa yi mdun na mthong / /
zla ba gsum na 'chi bar 'gyur / /
lus ni dri dmar gyis byugs shing / /
phreng ba dmar pos rnam par brgyan / /
til mar gyis bskus shin tu skrag /
skra bregs gos ni dmar po gyon / /
bong bu zhon te mgyogs par ni / /
lho yi phyogs su 'gro 'gyur bar / /
bdag nyid 'di 'drar rmi lam na / /
mthong na zla ba drug la 'chi / /
dri dang phreng ba dmar po'am / /
yang na gos ni dmar po'am / /
gang gi rmi lam dag tu rnyed / /
de ni zla ba brgyad na 'chi / /
phyi rol gyi ni 'chi ba yi / /
mtshan ma grangs las 'das pa ni / /
lo brgyad yang ni kha cig gis / /
smra bar yang ni su yis nus / /
'chi bar ston par byed pa yi / /
phyi yi rtags ni ji ltar bshad / /
'di dag shes byas sngags sogs kyis / /
bslu ba'i 'bad par myur du bya / /
slob dpon ngag gi dbang phyug grags pas sbyar ba'i 'chi ba bslu ba bstan pa las le'u dang po'o // //
da ni nang gi 'chi ba yi / /
mtshan nyid gsal bar brjod par bya / /
de ni rlung byung las shes bya / /
rlung ni kha dang sna spyod yul / /
ji srid nang gi mtshan nyid ni / /
legs par nges par ma byas par / /
phyi yi mtshan nyid tsam gyis ni / /
'chi ba'i nges pa legs mi rnyed / /
'chi ba'i nges pa gnyi ga ni / /
nges byas yongs su gsal ba yin / /
phyi rol blo ni phyin ci log /
nad la sogs pa'i dogs pa skyed / /
dgun zla 'bring sogs 'pho ba yi / /
zla ba nya sogs thams cad la / /
'chi ba'i mtshan nyid spyi yi ni / /
nang par thog mar brtag par bya / /
mi ni rtog byed nyin zhag ni / /
gang la nges par rtog par byed / /
nyin zhag de nas brtsams nas ni / /
dus 'das pa ni 'chi bar 'gyur / /
rang bzhin tha mal dang ldan pa'i / /
srog chags kun la rtag tu ni / /
sna khung g.yas dang g.yon pa la / /
so sor brten pa'i rlung rgyu ba / /
nyi ma zla ba zhes bya ba / /
rlung ni thun phyed dag tu rgyu / /
de las bzlog pas 'chi ba sogs / /
mkhas pa rnams kyis brtag par bya / /
tshes gcig nas ni brtsams nas su / /
zla bar gtogs pa dkar por rgyu / /
rlung ni nyi ma gsum yin te / /
de nas zhag gsum nyi ma yi / /
slar yang zla bas nyin gsum ste / /
de nas nyi mar zhag gsum mo / /
yar ngo'i zla ba nya yi bar / /
go rims 'dis ni nges pa yin / /
de bzhin mar ngo nas brtsams te / /
nyi mar rlung ni rgyu ba yin / /
cig shos kyi ni bco lnga'i bar / /
nyi ma gsum gsum snga ma bzhin / /
go rims 'di las bzlog par blta / /
zla ba phyed dang gnyis par nges / /
zla ba drug nas 'chi 'gyur ba / /
de phyir chos ni dran par bya / /
zla ba gcig ni go bzlog pas / /
gnyen dang bshes ni rgud par 'gyur / /
zla phyed phyin ci log gyur pas / /
nad ni mi bzad 'byung bar 'gyur / /
nyin gcig nyin gsum bzhi dang lnga / /
zhag drug go ni bzlog pa ru / /
rlung ni gal te rgyu gyur na / /
de tshe rtsod dang skye sogs 'byung / /
rang bzhin yongs su spangs na ni / /
lam gsum rtogs par rlung rgyu na / /
slar gso ba ni nus pa min / /
nyi ma phyed ni 'das nas 'chi / /
rlung ni 'pho ba med pa ru / /
lam ni gnyis po dag las kyang / /
zhag bcu'i bar du rgyu gyur na / /
'pho ba'i tshe na de 'chi yi / /
nyin zhag mnyam 'dra skad cig 'thob / /
gang gi mig ni 'gul gyur pa / /
de yi srog ni nyin zhag ni / /
gcig na 'jig par gdon mi za / /
thun phyed kyi ni bar dag tu / /
phan tshun du ni lam mang zhing / /
rlung rgyu de las mchod pa dag /
thob pa nyid du shes par bya / /
gang gi 'pho ba lnga po ni / /
'das par kha ru rgyu gyur pa / /
rlung de las ni nor brlag pa'am / /
mi dga' ba'am 'jigs sogs 'byung / /
sna yi khung bu g.yon pa'i rlung / /
'pho ba yang ni bcu gsum ni / /
'das par gang gi rgyu gyur pa / /
de la nad sogs skye bar 'gyur / /
sna khung gnyi ga'i yongs spangs te / /
gang tshe khar ni rgyu gyur na / /
gal te rdo rje 'dra na'ang 'di / /
nyin zhag de las 'tsho ma yin / /
dgun zla ra ba'i 'pho ba yi / /
dus nas brtsams te rlung dag ni / /
nyi mar zhag lnga rgyu gyur na / /
lo ni bco brgyad nyid nas 'chi / /
ston zla 'bring po'i 'pho ba yi / /
dus nas brtsams te rlung dag ni / /
zhag lnga'i bar du rgyu gyur na / /
lo ni bco lnga nyid nas 'chi / /
dbyar zla tha chungs yang de bzhin / /
lo ni bcu gnyis nyid nas 'chi / /
dbyar zla ra ba'ang de bzhin 'gyur / /
lo dgu nyid nas 'chi bar 'gyur / /
dpyid zla 'bring po'i 'pho ba yi / /
dus nas brtsams te gal te ni / /
zhag lnga'i bar du rgyu gyur na / /
de tshe lo drug nyid nas 'chi / /
dgun zla 'bring po 'pho ba yi / /
rlung ni zhag lnga rgyu gyur na / /
lo gsum 'das nas 'chi bar ni / /
de ltar dus la mkhas pas bshad / /
thams cad du ni zhag gnyis gsum / /
bzhi yi bar du rlung rgyu na / /
go rims dag ni ji bzhin du / /
lo yi cha yis de des bya / /
zla ba ru ni de bzhin du / /
rlung rgyu na ni 'chi ma rtogs / /
nad dang mu ge'i dgon pa dang / /
mya ngan brgyal sogs 'tshe ba 'byung / /
spyi yi dus ni legs rtogs pas / /
gsal ba 'di ni bstan pa yin / /
khyad par du ni brtag pa'i phyir / /
rgyu ba gzhan dag bstan par bya / /
mnyam po mdun du nyi ma song / /
gal te skye ba'i skar zla ba / /
dus ni rgyas pa zhes bya ste / /
'chi ba'i nges pa byed pa yin / /
mi ni khyim gang las skyes pas / /
de dang gzhan la mdun gang yin / /
mnyam po bdun zhes bya bar bshad / /
der ni nyi ma mnyam bdun rtogs / /
khyim de nyid du zla ba ni / /
skye ba'i skar mar song 'gyur ba / /
rgyas pa'i dus zhes bya ba ste / /
der ni 'chi bar brtag par bya / /
rlung ni nang du rtogs pa dag /
nyi ma'i lam ni thams cad du / /
cig shos 'dir ni dus min par / /
mkhas pas dus ni brtag par bya / /
rlung ni skad cig dus gang la / /
bgrod pa gzhan du 'jug 'gyur na / /
dus 'dir skad cig rdzogs 'gyur na / /
'chi 'gyur 'di la the tshom med / /
gal te rlung ni nyi mar rtogs / /
rgyas pa'i dus su nyin phyed rgyu / /
de tshe lo ni bcu bzhi nas / /
'chi ba nyid du shes par bya / /
nyin gcig tu ni nyin mtshan dang / /
nyin zhag gnyis dang gsum dang bzhir / /
gal te rgyu na nyi ma phyogs / /
ri bo lo drug rig byed 'chi / /
zhag lnga de bzhin zhag bcu dang / /
nyin zhag bco lnga'i bar du ni / /
gal te rgyu na go rims bzhin / /
lo gsum gnyis dang gcig gis 'chi / /
de bzhin nyi shu nyi shu lnga / /
gal te rlung ni rgyu gyur na / /
go rims bzhin du zla drug dang / /
zla ba gsum gyis 'chi bar 'gyur / /
gal te nyi shu drug bdun brgyad / /
nyin zhag nyi shu rtsa dgu rgyu / /
zla ba gnyis gcig zla phyed dang / /
zhag bcus rim gyis 'chi bar 'gyur / /
gal te nyin zhag sum cu dang / /
sum cu gcig dang sum cu gnyis / /
de tshe go rims ji bzhin du / /
nyin zhag gsum dang gnyis nas 'chi / /
nyin zhag sum cu rtsa gsum bar / /
gal te nyi mar rlung rgyu na / /
nyin zhag de nyid la 'chi bar / /
khyab 'jug yin yang the tshom med / /
nyin zhag lnga nas nyi shu lngar / /
bar bar gyi ni nyin zhag la / /
grangs ni bcu drug ma bshad par / /
dor ba de rnams brjod par bya / /
zhag gsum rgyu na lo gsum nas / /
nyi shu rtsa bzhir dor bas so / /
nyin bdun rgyu bas lo gsum nas / /
sngar bshad nyis 'gyur dbri bas so / /
gal te zhag brgyad par rgyu na / /
gnyis dang zhag ni bcu gnyis dbri / /
zhag dgu rgyu na lo gsum las / /
nyin zhag dgu bcu rtsa dgu dor / /
rlung ni nyi ma'i spyod yul du / /
gal te zhag ni bcu gcig rgyu / /
lo gnyis nyin zhag nyi shu bzhis / /
ma tshang ba na 'chi bar 'gyur / /
zhag ni bcu gnyis lo gnyis las / /
snga ma nyis 'gyur gyis chung bas / /
zhag ni bcu gsum lo gnyis las / /
zla gnyis zhag ni bcu gnyis dbri / /
zhag ni bcu gnyis lo gnyis las / /
zla gsum zhag ni drug gis dbri / /
nyin zhag bcu drug rgyu na ni / /
lo gcig zhag ni bcu gnyis dbri / /
rlung ni nyi ma'i spyod yul du / /
nyin zhag bcu bdun rgyu gyur na / /
lo gcig zhag ni nyi shu bzhis / /
ma tshang ba ni 'chi bar 'gyur / /
zhag bco brgyad kyi lo gcig ni / /
zla ba gcig drug dor bas so / /
bcu dgu rgyu na lo gcig las / /
bzhi bcu rtsa brgyad phri bas so / /
nyi shu gcig zla drug las ni / /
zhag drug ma tshang ba yis so / /
nyi shu rtsa gnyis zla drug las / /
zhag bcu gnyis ni dor bas so / /
nyin zhag nyi shu rtsa gsum rgyu / /
bco brgyad rnam par dor bas so / /
zhag ni nyi shu rtsa bzhi rgyu / /
nyin zhag nyi shu rtsa bzhis so / /
nyin zhag sum cu gsum de bzhin / /
'chi ba'i mtshan nyid 'byung ba yin / /
rlung 'byung dbang las shes bya ba / /
de yan chad ni yod ma yin / /
'dir bshad pa /
dang po nyi ma phyed byas nyi ma rangs pa yang ni nyin mtshan dag gi bar du rgyu / /
de las zhag gnyis dang ni zhag gsum 'on te zhag bzhi khyab pa'i bar du ni / /
nyi ma la ni g.yon pa min la rlung ni rngubs la brten te gang zhig rgyu gyur na / /
de las gnas dang nyi ma phyogs dang bkra shis drug dang bzhi ni 'di shes bya / /
lnga las nyi shu rtsa lnga nyin zhag lnga lngas 'dzegs par 'gyur las ji bzhin 'phel / /
de las re re bskyed pa'i chu ni sum 'gyur byas pa gsum gyis lhag pa kho na'i bar / /
rgyas pa'i dus su de la lo ni gsum mig zla ba drug gsum zung dang zla ba ru / /
lhag ma tshes dang phyogs dang zla ba yon tan zung dang zla bar 'tsho ba yin / /
'khor lo rim gsum bris nas ni / /
re mig sum cu rtsa gsum bcas / /
tshe dang srog gi rlung dag dang / /
nyin zhag mtshan ma rim bzhin bri / /
de ltar bdag gis nang gi 'chi ba'i mtshan ma ni / /
ming gzhan 'chi ltas zhes bya 'dir ni bshad pa yin / /
de rnams shes par byas la mod la myur du ni / /
bsam gtan sogs kyis 'chi ba bslu nyid 'bad de bya / /
slob dpon ngag gi dbang phyug grags pas sbyar ba'i 'chi ba bslu ba bstan pa las le'u gnyis pa'o // //
phyi dang nang gi bdag nyid can / /
'chi ltas tshogs ni shes byas las / /
phyi dang nang gi bdag nyid la'ang / /
bslu ba'i bsdus pa shes par bya / /
lus dang ngag gi las kyi phyir / /
bsam gtan las kyis nang gi yin / /
nor bu sngags sman phyi yi ste / /
rnal 'byor nus pas nang yin no / /
'chi bdag bslu ba 'bad pa ni / /
dad pa yis ni byed par nus / /
de bas dad pa brtan par bya / /
gzhan du ngal ba don med 'gyur / /
dad dang bral ba lha yis kyang / /
lus kyis sdug bsngal sna tshogs dang / /
nor gyi phung po rnams kyis kyang / /
chos ni phra mo thob mi 'gyur / /
dad pa mchog tu phra ba'i chos / /
dka' thub sbyin sreg ye shes la / /
dad pa mtho ris thar pa yin / /
'gro ba 'di kun dad pa yin / /
gal te nor srog thams cad kyang / /
de bzhin dad pa med las min / /
de bas 'bras bu cung zad kyang / /
dad pa med na thob mi 'gyur / /
'chi bdag bslu bar 'dod pa yis / /
dang por dad pa mchog gzhol bya / /
chos kyis 'chi las skyob byed cing / /
'chi ba bslu ba yin par bshad / /
chos min dga' zhing bag med pas / /
skad cig kyang ni gnas mi bya / /
tshangs pa yang ni chos min par / /
'chi bdag bslu bar dbang ma yin / /
dam pa rnams kyi chos ni bden / /
sbyin dang dka' thub bzod la dga' / /
gang la mchog tu brtse yod de / /
chos gzhan mang pos ci zhig bya / /
gang zhig rtag tu sems can la / /
snying rjes snying ni 'dzag gyur pa / /
ye shes thar pa de yin gyi / /
chos gzhan mang pos ci zhig bya / /
mi tshe chos kyi mchog yin par / /
grub pa'i mtha' ni kun las 'dod / /
rtag tu de nyid la bslabs na / /
'chi bdag rim gyis thag bsrings yin / /
bya dang nya dang ri dgas sbrul / /
rkun po gsad pa'i phyogs gtogs rnams /
srog skyabs pa yi 'phral du ni / /
tshe thung ba yang tshe ring 'gyur / /
rkun ma nya dang ri dgas sbrul / /
bya sogs srog ni 'dod pa rnams / /
'di dag bsad na 'phral du ni / /
tshe ring ba yang tshe thung 'gyur / /
mi dge bcu ni spangs pa dang / /
de bzhin gsum la skyabs 'gro dang / /
bslab pa lnga dang brgyad bsrungs na / /
'chi bdag thag ni bsrings par 'gyur / /
btson rar bcug dang nad chen gdungs / /
de bzhin 'jigs pas nyen pa rnams / /
bskyab byas na ni nges pa ru / /
tshe ring 'chi bdag slu byed 'gyur / /
dman dang mgon med ngo tshar bcas / /
tshul khrims ldan la gus par ni / /
'dod pa'i don ni rab ster bas / /
tshe ni nges par 'phel par 'gyur / /
pha dang ma dang bla ma rgan / /
shes pas rgan sogs la gus shing / /
mchod dang bkur sti byin nas kyang / /
'chi ba dag ni nyer mi 'gyur / /
rang gi 'dod lha de la gus / /
dka' thub can la gus pa yis / /
rtag tu nang par lha dad phyag /
byas pas tshe ni 'phel bar 'gyur / /
mchod rten gas dang 'jig pa la / /
so phag la sogs kyis bcos na / /
tshe thung tshe ni ring 'gyur la / /
dge slong bsod snyoms pa dang mtshungs / /
lha khang sku gzugs mchod rten sogs / /
byed dang kun dga' ra ba 'dzugs / /
mchod rten che brgyad mchod sogs kyis / /
rtag tu tshe ni 'phel bar 'gyur / /
'dun pas slong ba la rnyed pa / /
rdzas kyis dge 'dun mchod ston gsol / /
zhag bdun tshe ring tshe thob 'gyur / /
chos rgyal mya ngan med dang mtshungs / /
bye ma'i mchod rten byed pa dang / /
de bzhin tsha tsha 'debs pa dang / /
mchod rten la sogs phyag byas pas / /
tshe ni nges par 'phel bar 'gyur / /
'dus pa chen po'i mdo dang ni / /
a ta na ti ya ka'i mdo / /
phra mor bcas dang sprin chen dang / /
shin tu bkra shis tshigs bcad rnams / /
gus pas dge slong 'don 'jug pa'am / /
rang nyid kyis ni rab bton na / /
de bzhin tshe ring 'thob 'gyur zhing / /
'chi bdag bslu bar 'gyur ba yin / /
theg pa chen po ston byed dang / /
sdong pos brgyan sogs mdo sde rnams / /
rtag tu rtse gcig pas bklags na / /
'chi bdag bslu bar 'gyur ba yin / /
sangs rgyas kyis gsungs rnal 'byor gyi / /
rgyud sogs ma lus bklags pa'am / /
bsrung ba lnga yi cho gas kyang / /
'chi bdag bslu bar 'gyur ba yin / /
gtsug tor btsugs pa'i mchod rten sogs / /
bskor ba dag ni byas pa dang / /
gzungs ni bzlas par byas pas kyang / /
'chi bdag gi ni brtson pa 'joms / /
de yi cho ga sngon 'gro bas / /
gza' sogs ma mo bklags pa dang / /
gzungs sngags stong du zlos pa dang / /
dkon mchog sgron ma bzlas pa dang / /
gzungs kyi tshogs las gsungs pa yi / /
gzungs zlos pa la brtson pa yi / /
mkhas pa rnams ni 'chi ba dang / /
nyi ma'ang ring du gnas par byed / /
dkyil 'khor 'dri dang sbyin sreg dang / /
phyag rgya 'ching bar byed pa dang / /
gtor ma dang ni tshogs 'khor lo / /
rab sbyin 'chi bdag slu ba yin / /
phyogs bzhi'i 'phags pa'i dge 'dun la / /
mchod ston mal cha tshogs sbyin dang / /
chos gos tsam zhig 'chang ba la / /
sbyin pa 'chi bdag slu byed 'gyur / /
de la sogs te bya ba rtsom / /
chos dang bsod nams mtshan nyid 'gyur / /
bsod nams kyis ni tshe 'phel zhing / /
de bzhin 'chi bdag bslu ba yin / /
de ltar chos ni cung zad cig /
ston gyi de yi rgyas pa ni / /
rang nyid kyis ni rjes dpag pa'am / /
'chi bdag bslu mkhas de las bslabs / /
de ltar chos la brtson byas nas / /
grub pa'i sngags dang sman sogs ni / /
'phral du yid ches byed pa yis / /
'chi bdag rnam par bsal bar bya / /
nor bu sngags dang sman grub dang / /
bcud len stobs kyis rang nyid ni / /
'chi bdag pha rol gnon mthong ste / /
rig 'dzin grub pa ji bzhin no / /
rin chen brtag pa'i bstan bcos gang / /
rtog la mkhas pas rdo rje 'chang / /
tshe yi nor bu 'chang ba'ang rung / /
de bzhin sna tshogs nor bu 'chang / /
in+d+ra nI la rin chen sogs / /
nor bu chen po gzhan dag kyang / /
'chang bar byed pas 'chi bdag kun / /
bzlog par 'gyur ba the tshom med / /
gang phyir nor bu'i mthu las ni / /
som nyi byed par rigs min te / /
nor bu bsam gyis mi khyab pa'i / /
mthu dang ldan par thams cad 'dod / /
dben pa'i gnas su ras ris sogs / /
mdun du mchod pa byas nas ni / /
sngags rnams bzlas pa tsam gyis kyang / /
'chi ba bslu ba 'byung bar 'gyur / /
dang por yi ge A brjod la / /
de nas ro l-ika ces gsal ba / /
rig 'dzin sde snod las gsungs te / /
'di ni khams gsum rgyal zhes bya / /
sngags 'dis 'jig rten dbang phyug la / /
dad pas de mdun nges par ni / /
yi ge'i grangs kyis 'bum bzlas na / /
'chi ba bslu ba thob par 'gyur / /
dang po rnam par snang mdzad brjod / /
de 'og tA re lan gsum brjod / /
tut+tA re gnyis tu re gnyis / /
swA hA'i mtha' can 'chi ba bslu / /
sgrol ma 'byung ba'i rgyud las gsungs / /
sngags ni yi ge'i 'bum pa ru / /
sgrol ma'i spyan sngar bzlas nas ni / /
zho dang sbrang rtsi las sngar btags / /
dUr ba'i myu gu shar dang ni / /
byang du rtse bstan sbyin sreg bya / /
sngon gyi las mtha' las byung ba'i / /
'chi ba nges par zlog par byed / /
slob dpon la ni yon phul nas / /
oM yig de las ru ru ste / /
de nas spu ru'i tshig gi rjes / /
dz+wa la tiSh+Tha sid+d+ha dang / /
lo tsa na zhes bya tshig gsum / /
sarbA r+tha sA d+ha ni /
swA hA'i sngags a sho ka 'dab mar / /
gtsang mar tsan+dan chu yis ni / /
'bum mam bye bar bris nas kyang / /
dag cing dad pa'i cho ga yis / /
chu med 'o mas bkru ba'am / /
dUr ba la sogs sbyin sreg byas / /
'chi ba slu ba ma lus pa / /
nges pa kho nar byed pa yin / /
nad kyi tshogs ni ma lus pa / /
zhi bar byed pa'ang 'byung bar 'gyur / /
dkyil 'khor chen po'i cho ga bshad / /
'phags pa yi ge brgya zhes bya / /
sngags kyi mthu ni bsam mi khyab / /
mthu ni rnam pa du ma mthong / /
bzang spyod yi dam bcas pa yi / /
cho ga yis ni 'bum bzlas na / /
thar pa'ang nges par skyed byed na / /
'chi ba bslu ba smos ci dgos // //
na maHs+t+rai ya d+h+wi kA nAM / /
de nas ta thA ga tA nAM / /
sarba trA pra ti ha ta / /
ba ba ta d+harma ta'i tshig /
ba li nAM zhes tshig gi mthar / /
de nas a sa ma sa ma / /
man+ta to a nan+da / /
ta ba bA ti 'og shes ni / /
ha ra ha ra sma ra sma ra / /
Na ra bi ga ta rA ga /
de nas bud+d+ha d+harma te / /
sa ra gnyis ma ma ba la / /
ha sa gnyis dang tra ya gnyis / /
ga ga na ma hA ba ra / /
la k+Sha Ne de bzhin dz+wa la / /
dz+wa la na sA ga re'i mthar / /
swA hA'i tshig ni sbyar bya ba / /
gsang sngags yig brgyar 'gyur ba'o / /
de bzhin gshegs pa thams cad kyi / /
snying po yin par rab tu bshad / /
'phags pa so sor 'brang ma'i sngags / /
'bum phrag gcig ni legs bzlas la / /
dUr ba'i sbyin sreg bcu chas ni / /
'chi bdag nges par bslu ba yin / /
oM smras bi ma le dza ya / /
ba re a mr-i te hUM hUM / /
phaT gnyis de nas swA hA yi / /
tshig ni mtha' ru brjod par bya / /
rnam par snang mdzad b+ha ra gnyis / /
saM b+ha ra gnyis brjod bya la / /
in+d+ri ya ba la yi sgra / /
bi sho d+ha ni zhes brjod do / /
hUM hUM ru ru tsa le dang / /
swA hA sngags 'dis 'chi bdag bslu / /
'phags pa so sor 'brang ma yi / /
snying po dngos grub kun stsol yin / /
'jig rten dbang phyug spyan snga ru / /
'chi ba las rgyal zhes bya ba'i / /
gsang sngags yi ge bcu pa ni / /
'bum phrag bcu bzlas de 'og tu / /
me tog dkar po mar btags pa'i / /
sbyin sreg grangs ni 'bum bya'o / /
sngags mthus de 'og nges par ni / /
'chi bdag bslu ba 'byung bar 'gyur / /
thog mar oM ste de nas aM / /
de 'og oM aM zhes bya ba / /
oM mr-i t+yu dza ya de nas / /
oM 'di sngags 'di yi ge bcu / /
bskal pa sogs su 'tsho ba'i phyir / /
de bzhin gshegs pas gang gsungs pa / /
de yis tshe ni bsrings ba 'grub / /
de bsrings 'chi ba bslu ba yin / /
sngags gang zhi ba'i las byed pa / /
de yis tshe [(]'phal [,]'phel [)]'gyur ba ni / /
de ni 'chi ba bslu bar 'gyur / /
sngags rnams kyi ni mthu la yang / /
the tshom bya bar rigs ma yin / /
gang phyir sngags kyi mthu dag ni / /
bsam mi khyab par kun nas 'dod / /
'jig rten na ni dngos gzhan gang / /
sngags kyis mi 'grub de yod min / /
yang dag dad dang mngon brtson las / /
sngags rnams yid bzhin nor bur mtshungs / /
rtogs pa las bshad cho ga 'am / /
ci 'dod pa yi sbyor ba yis / /
bkres shas che ba'i sa phyogs su / /
sle tres rab tu spyod par bya / /
gcig pu'am yang na gzhan pa yis / /
sman dang lhan cig rtag tu spyad / /
de nas lus ni brtan 'gyur la / /
gshin rje'i sgo ni mthong mi 'gyur / /
grub pa'i sman ni gzhan dag kyang / /
nges par bsten par gyur ba yis / /
tshe 'phel nad dang rgas pa ni / /
zad pas 'chi ba ma mthong ngo / /
dngul dang gser sogs ldan pa yi / /
dngul chu cho ga bzhin zos na / /
bcud kyis len gyi rang bzhin can / /
'chi ba bslu ba 'byung ba yin / /
tshes gcig zla ba'i phyogs sogs par / /
rang gi khams ni thob pa na / /
sna sman gtang ba'i cho ga yis / /
'chi ba bslu ba 'byung bar 'gyur / /
kha sbyor la sogs rgyud las gsungs / /
mi 'chi lnga dang ldan pa ni / /
man ngag ji bzhin bsten pa yis / /
'chi ba bslu ba 'byung bar 'gyur / /
steng dang 'og dang kha sbyar sbyor ba ni / /
gang zhig phan pa'i rnal 'byor dag tu byed / /
de la gshin rje'i rgyal po rtag tu ni / /
khros par gyur kyang ci'ang byed mi nus / /
la lar thabs kyis 'chi ba yang / /
slar 'tsho bar yang 'gyur ba mthong / /
lus ldan bu mo mi dang ni / /
phan tshun bsrubs las 'gyur ba mthong / /
khrag dang lus zungs bsres pa ni / /
khams ni shin tu drangs min pas / /
gang zhig 'phral du 'chi nyid la / /
thigs pa gnyis ni gtig par bya / /
mar bskus pa yi sbu gu las / /
de ni blud pas gzhug par bya / /
bdag nyid sna khung las byung ba'i / /
sna khung rim gyis bsgre gyur ba / /
slar yang 'tsho bar 'gyur mthong ste / /
'dir ni 'gag par bsngags pa yin / /
nus mthu mngon du mthong bas na / /
sbyor ba 'di ni mang por bsngags / /
'bras bu gsum ni spyir bsdus pa'am / /
po so b+h+r-ing+gar dzar bcas / /
rnal 'byor pa yis rtag spyad na / /
phan zhing bdud rtsir 'gyur ba yis / /
gnyer ma skra dkar rnams dang bral / /
rdo rje lus ni gzugs bzang ldan / /
bskal pa yi ni grangs snyed du / /
'chi ba nges par bzlog pa yin / /
dri chu rnam pa mang zhig ni / /
lus la bsrung ba grub pa 'dis / /
bza' dang bsku bas 'phral du ni / /
'chi ba bzlog par 'gyur ba yin / /
'di dag sbrang rtsi mar ldan pas / /
rtag tu goms par byas na ni / /
dus dang dus min las byung ba'i / /
'chi ba zlog par byed pa yin / /
sman rnams kyi ni mthu la yang / /
som nyi bya bar rigs min te / /
gang phyir sman gyi nus pa ni / /
bsam mi khyab par kun tu snang / /
de ltar phyi yi bya bas gus byas pas / /
ji bzhin stobs kyis 'dir ni 'chi bdag bslu / /
'chi ba stobs ldan 'jigs pa cher dogs la / /
de ltar de yi nang gi bya ba yin / /
slob dpon ngag gi dbang phyug grags pas sbyar ba'i 'chi ba bslu ba bstan pa las le'u gsum pa'o // //
da ni 'chi ba bslu ba la / /
mkhas pa nang gi bdag nyid can / /
gang gis brtson pas 'chi ba ni / /
nges par bslu ba bshad par bya / /
rgyal po rkun po bdud chen po / /
stag la sogs pa'i 'jigs dang bral / /
'du 'dzi dang bral ri bo sogs / /
yid 'ong la lar gnas par bya / /
tshad tsam za zhing smra nyung la / /
shin tu 'chag par dga' ma yin / /
gnyid chung bsam gtan la mang gnas / /
sngags kyi bzlas pa la rab brtson / /
rang gi 'dod lha mchod sogs dang / /
dam chos bklag pa'i bya ba dang / /
gtor ma sbyin sogs byams pa yi / /
sems la sogs pa dus gsum brtson / /
bsod nams kyis ni 'dod pa 'grub / /
de bas 'du 'dzi spang bar bya / /
dad pas thams cad yang dag 'grub / /
de phyir dad pa rnam 'phel bya / /
brtson 'grus kyis ni brtsams pa 'grub / /
de bas brtson 'grus sngon 'gro bya / /
bsam gtan gyis 'dod 'bras brtan pas / /
bsam gtan la sems gcig tu 'bad / /
'du 'dzi spangs pas nyams len 'gyur / /
de bas 'du 'dzi rnam spang bya / /
yang dag shes ldan thams cad 'grub / /
de bas shes dang kun ldan bya / /
'chi ba las ni sdug bsngal mthong / /
'tsho ba las ni chos 'gyur mthong / /
som nyi ma lus dang bral bas / /
'chi ba bslu ba kun du spyod / /
de la dang por bsam gtan bcas / /
bgegs dgra'i gsang sngags 'bum nyid ni / /
legs bzlas sbyin sreg khri byas pas / /
bgegs ni thams cad bzlog par bya / /
na maHsa man+ta kA ya / /
de nas bA k+tsit+ta'i tshig /
badzra NaM na mo badzra / /
kro d+hA ya zhes tshig brjod la / /
ma hA daMSh+T+rot+ka Ta'i rjes / /
b+hi ra ba ya a si brjod / /
mu sa la pa ra shu pa / /
gr-i hi ta hasta ya yin / /
oM a mr-i ta kuN+Da li / /
kha kha khA hi khA hi'i tshig /
tiSh+Tha tiSh+Tha tshig de nas / /
ban+d+ha gnyis dang ha na gnyis / /
da ha gnyis dang gardza gnyis / /
de nas bi spo Ta gnyis te / /
sarba badzra tshig dang ni / /
big+ha bi nA ya kAn brjod / /
ma hA ga Na pa ti'i tshig /
dzi bi tAn+ta ka ra ya / /
hUM hUM phaT phaT swA hA yi / /
sngags 'di bgegs rnams zlog byed yin / /
yang na 'di yi snying po yis / /
bgegs rnams thams cad zlog par byed / /
sngon bzhin bzla dang sbyin sreg gis / /
'di yi mthu yang de 'dra yin / /
oM sngar hu lu hu lu dang / /
de 'og tiSh+Tha tiSh+Tha'i tshig /
ha na gnyis dang da ha gnyis / /
gardza gardza de 'og tu / /
bi s+pho Ta ya lan gnyis brjod / /
sarba big+h+nA bi nA ya kA na / /
oM a mr-i ta hUM hUM hUM phaT phaT phaT ma ma rak+Sha ku ru swA hA /
de ltar bdud dang bgegs rnams ni / /
ma lus rnam bsal 'khrug med pas / /
ji ltar mngon 'dod rnal 'byor ni / /
gcig cig nyin mtshan bsgom par bya / /
stug po bkod pa'i gnas bzhugs te / /
zhi bas sangs rgyas mdzad pa mdzad / /
pad+ma zla ba'i gdan stengs su / /
rdo rje skyil krung bcas nas ni / /
byang chub mchog gi phyag rgyar ldan / /
'od zer dkar po'i tshogs 'phro ba / /
rnam snang dkar po bsgoms na ni / /
'khor ba srid du 'chir 'os min / /
mi bskyod la sogs de bzhin gshegs / /
rang mdog phyag rgya cha lugs ldan / /
nga rgyal brtan pas bsgoms na ni / /
rdo rje'i lus su nges par 'gyur / /
nyi zla kha sbyar nang na bzhugs / /
'jig rten dbang phyug mi 'jigs pa / /
zhi zhing zla ba dang 'dra la / /
rgyan rnams kun gyis yang dag brgyan / /
'od dpag med ni sku mdog dmar / /
rdzogs sangs rgyas kyi mtshan rab 'chang / /
rdo rje skyil krung bcas pa yi / /
zhabs kyi pad+ma gnyis kyi steng / /
phyag gnyis dag ni mi 'chol bar / /
ting 'dzin phyag rgyar legs gnas pa / /
sems can kun don rdzogs mdzad pa'i / /
sku las thugs rje'i rgyun 'dzag pas / /
bsams la de yi thugs kar ni / /
'jig rten dbang phyug gzhan de bzhin / /
slar yang de yi thugs ka ru / /
de bzhin rtse gcig yid kyis ni / /
ji srid grangs ni bye bar 'gyur / /
ji srid bsam gtan 'di 'dra bya / /
de nas phra zhing rab phra'i mtha'i / /
'jig rten dbang phyug la gtad sems / /
rnal 'byor dbang phyug gis bsams na / /
'chi bdag rang nyid 'chi bar 'gyur / /
phung po las skyes nad gzhan yang / /
rang nyid 'jig par gyur pa yin / /
pad+ma dkar po'i dbus gnas pa'i / /
zla ba'i gzugs kyi gdan stengs su / /
rdo rje'i skyil krung bcas nas ni / /
mchog sbyin pa dang ut+pal bsnams / /
ston ka'i zla ba'i mdangs 'dra ba'i / /
zla ba la ni rgyab brten pa / /
rgyan rnams thams cad yongs su rdzogs / /
bcu drug lo lon lus dang ldan / /
rdzogs sangs rgyas kun de yi sras / /
mchog sbyin sku ni 'chang ba'i yum / /
'phags ma sgrol ma'i snying gar bsgoms / /
de yi 'khor lo'i 'od zer dkar / /
rtsibs brgyad la ni yi ge ni / /
brgyad kyis yongs su bskor ba la / /
lte bar oM dang ha'i yi ge /
dbus nas bsgrub bya'i ming dang ldan / /
zla drug brtan cing nges pas ni / /
rtse gcig pa yi sems kyis bsgom / /
yi ge bcu pa'i sngags 'di ni / /
skyo bar ma gyur sems kyis bzla /
dang por oM ni bzhag nas su / /
de 'og tA re rab tu sbyar / /
de 'og tut+tA re tu re / /
swA hA'i mtha' can las kun byed / /
tshangs dbang khyab 'jug nyi zla dang / /
drag po phyogs skyong 'dod lhas kyang / /
spu rtse tsam yang ma nyams par / /
'chi bdag lta bur 'chi las rgyal / /
skra dkar gnyer ma ngan pa dang / /
nad dang dbul ba kun zad byed / /
seng ge la sogs 'jigs chen brgyad / /
sdug bsngal tshogs ni 'jig par byed / /
ma bslangs par ni zas skom sogs / /
kha zas gos la sogs pa rnyed / /
ral gri mig sman rkang byug pa / /
bum bzang sogs dang dngos grub rnams / /
snyan dngags smra mkhas nyid kyi blo / /
shes rab gcig pu dri ma med / /
'dod pa'i dngos grub gzhan dag kyang / /
'khor lo 'di nas 'byung bar 'gyur / /
spyan dang skul byed mA ma kI / /
lha mo dkar mo chen mo ni / /
rang mdog cha lugs phyag rgya yis / /
bsgoms na 'chi bas mi tshugs so / /
rang gi 'dod lha'i rnal 'byor nyid / /
nga rgyal brtan pa dang ldan pa / /
yid bzhin nor ltar ma lus pa'i / /
'dod pa'i don ni rab sgrub byed / /
dung dang kun+da zla ba 'dra / /
bsdu ba'i rim gyis yang dag gnas / /
rgyun mi 'chad par bslabs na des / /
'chi ba bslu bar 'gyur ba yin / /
'khor lo bde mchog rgyud las gsungs / /
he ru ka yi rnam par bsgom / /
byas nas de yongs gyur pa las / /
ka pA la yi rnam par bsgom / /
kaM ka la yi gzugs bsams pa'am / /
kha T+wAM gar ni rnam par bsgom / /
gsad par 'os pa ma yin phyir / /
'chi ba 'byung bar mi 'gyur ro / /
spyi bo ru ni zla ba'i gzugs / /
bdud rtsi thigs pa 'dzags pa yis / /
ba spu'i bu ga kun nas ni / /
yan lag thams cad tshim par byed / /
'du 'dzi thams cad rnam spangs pa / /
rnal 'byor pa yis zla drug bsgom / /
nad kun las ni rnam rgyal nas / /
'chi bdag lta bur 'chi las rgyal / /
mgo bo pad+mo 'dab ma stong / /
dkar po'i kha ni thur du bltas / /
zla ba'i rim bsams bskal sogs par / /
'chi ba 'jig par byed pa yin / /
de nyid nag po'i gzugs nyid pa / /
nag po'i gzugs kyi 'od rnams kyis / /
kun du khyab par bsams na ni / /
skra dkar la sogs 'jig par byed / /
lce ni rkan la gzhar bya zhing / /
so ni so la ma reg par / /
rgyu yi nus pa bsam mi khyab / /
dad pas byas pa 'di brtsam bya / /
lkog ma'i bu ga'i steng dang sbyar / /
lce chung thur du bstan nas ni / /
lce yi rtse mor kun reg par / /
bdud rtsi'i ro ni myong bar byed / /
des ni 'phral du 'chi ba sel / /
skra dkar la sogs pa yang 'jig /
de byas nas ni rgud pa dang / /
'jigs pa kun las bsrung 'gyur ba / /
dbugs dbyung rngub pa dran pa yang / /
rnam pa gzhan pa brtsam par bya / /
grangs 'phel de las nges pa ni / /
rga dang 'chi ba med par 'gro / /
sems can rnams kyi nyin mtshan du / /
dbugs ni nyi khri chig stong dang / /
drug brgya dag gis lhag par rgyu / /
grangs ni yongs su bsgrags pa yin / /
gang phyir bdud rtsi sngags yin pas / /
rlung ni 'jug pa sngags yin te / /
bdud rtsi gson pa'i thabs yin pas / /
de yis 'chi bas mi tshugs so / /
'jug pa'i rlung ni bgrang bya zhing / /
rim gyis 'bum sogs grangs kyis ni / /
rtse gcig sems kyis cho ga bzhin / /
sgra med pa yi bzlas par bshad / /
sgra med bzlas pa 'bum du ni / /
cho ga bzhin du rdzogs gyur na / /
mi ni tshe nyams gyur pa yang / /
lo lnga'i bar du 'tsho bar nges / /
nyis 'bum la sogs zlos pa nyid / /
tshe 'phel bar ni bsgre bar bya / /
thabs la mkhas par gyur pa dang / /
rlung gi bzlas la brtson par bya / /
nang par langs nas stong phrag gcig /
rtag tu legs par bgrangs nas ni / /
nad kun las ni rnam grol zhing / /
nyi zla gnas kyi bar du 'tsho / /
bslab la mi gnas mi dga' zhing / /
yud tsam yang ni gnyid ma log /
'bad de gnyid las rgyal byas la / /
bza' dang btung yang kha zas sogs / /
lus su 'byung ba rgyu byas pas / /
rlung rgyu ba la brtson par bya / /
lugs mthun la 'bad rnal 'byor pa / /
nges par 'chi ba las rgyal 'gyur / /
rmongs la longs spyod la gcig gzhol / /
lugs mi mthun pas 'chi bar 'gyur / /
rang gi ngo bo lugs mthun 'gyur / /
de las bzlog pas lugs mi mthun / /
seng ge rnam rol phyag rgya ni / /
bcings pa yis ni rlung dgag nyid / /
yang na dgag par sbyor bas rgyal / /
dgag pa'i 'chi ba slu byed yin / /
rkang mthil gyi ni mthar thug par / /
rlung gis rim gyis dgang bar bya / /
dgag pa kum+ba ka zhes bya / /
de shes rim pa brjod bya ste / /
steng gi dgag pa'i sbyor bas ni / /
dgag par byed pa rgyal bar 'gyur / /
chung dang 'bring sogs dbye ba yis / /
steng dgag rnam pa gsum du 'dod / /
steng dgag ces ni bya ba 'di / /
'og nas bshad pas don ston byed / /
chung ba tshad ni sum cu drug /
'bring ni de bzhin nyis 'gyur yin / /
chen po sum 'gyur yin zhes bya / /
dgag pas de ni rgyal bar 'gyur / /
dgag pa yis ni tshad byas la / /
phyi nang rang gi pus lha ngar / /
'dir ni lag pa nyug byas la / /
de nas se gol drug gdab po / /
mdo ni mkhas pas yongs 'chad pa'i / /
dus kyi tshad ni yin par bshad / /
ji srid sum cu drug tshad 'gyur / /
de srid dgag pa'i bya ba yin / /
steng dgag 'di ni dman pa ste / /
de nas bar ma nyis 'gyur nyid / /
steng dgag chen po sum 'gyur te / /
brgya rtsa brgyad ni tshad yin no / /
'chi ba slu bar 'dod pa yis / /
'bad pas de nyid las rgyal bya / /
steng dgag chen po'i mtshan nyid ni / /
ji srid dag pa rab 'jigs pa'o / /
rgyun du dgag par 'gyur ba yang / /
de tshe legs par gnas pa yin / /
nyi ma de las 'chi sogs nyid / /
dgag pa la ni gang gnas pa / /
de tshe bskal pa stong du yang / /
'chi bdag nye bar mi 'gyur ro / /
nam mkha' ba ni bzhos pa las / /
bdud rtsi gsher ba dag gi tshogs / /
bum pas mtshan pas chu zhes bya'i / /
dkyil 'khor las ni 'od zer 'phros / /
sna rtser byung ba'i rlung gis ni / /
blangs pa yang yang brtag par bya / /
snying gar pad+mar thim pa yis / /
sems kyi bung ba'i phru gu gso / /
nam mkha' bzho ba'i bsam gtan dag /
'di ni rtag tu spyad par bya / /
nam mkha' lta bur 'chi bdag gi /
mthong bas mthong ba ma yin no / /
yang na rlung ni yongs spangs la / /
de bzhin nyid la rtag tu spyad / /
de bzhin nyid kyi 'chi dang 'dud / /
dgra rnams gzhan la rgyal byed nyid / /
nyes pa ma lus rab tu zhi / /
yon tan ma lus 'byung bar 'gyur / /
skyes bu de nyid kyis rgyal zhing / /
mngon par 'dod pa rnams kyang 'grub / /
de bzhin nyid ni stong nyid bshad / /
rnam pa kun mchog bdag nyid can / /
de kho na nyid rtag bslabs na / /
'chi ba bslu bar 'gyur ba yin / /
chos dang longs spyod sku sogs dang / /
sbyin dang tshul khrims sogs dbyer med / /
dmigs pa kun gyi sbyor ba ni / /
dmigs pa thams cad rnam par spangs / /
rnam pa kun mchog ldan pa yi / /
stong pa rgyal ba rnams kyis gsungs / /
bsam bya bsam par mi bya zhing / /
bsam pa min pa'ang mi bsam mo / /
bsam dang bsam min ma bsams na / /
de nas stong nyid thob par 'gyur / /
mkhas pas dngos po mi bsam zhing / /
dngos po med pa'ang mi bsams la / /
dngos dang dngos med rnam par spangs / /
sgom pa de ni bsgom dang bral / /
rnam pa kun gyi mchog ldan pa / /
stong nyid 'dzin pa rnam spangs pa'i / /
stong pa nyid ni rtag bsgoms na / /
'chi bdag gis ni mthong mi 'gyur / /
kun rtog tsam las byung ba yi / /
'chi ba de yang mthong mi 'gyur / /
gzhan yang bdud ni mang po dang / /
'khor ba yang ni mi mthong ngo / /
de yang /
'chi ba zhes bya'i rnam rtog 'di / /
dngos po kun la yod min te / /
so so'i skye bo'i rnam 'phrul gyi / /
rnam par rtog pas bcom pa yin / /
rnam rtog sdug bsngal thams cad de / /
rnam par rtog pa bdud ces bshad / /
de bas rnam par rtog gzhom cing / /
rnam par mi rtog nyid du bya / /
zhes gsungs so / /
gus pa la sogs khyad par gyis / /
rgyun du bsgoms pa gang gang yin / /
de dang de ni gsal 'gyur te / /
'dod dang mya ngan blo dang mtshungs / /
bstan bcos rnams ni rnyed sla yi / /
de yi sbyor ba rnyed par dka' / /
sbyor ba shes pa'i 'jig rten las / /
sbyor ba rnyed par dka' ma yin / /
sbyor ba rnams la mkhas shing dang / /
bzod dang brtson 'grus la rab gnas / /
bsgrub la brtson pa'i shes rab can / /
'chi ba bslu ba'i snod yin no / /
ngal dang smin dang btung sogs kyis / /
pho ba'i me ni 'bar 'gyur la / /
me ni rab tu 'bar ba'i zas / /
yongs zhu bar yang nus pa yin / /
yongs su zhu bas lus rgyas shing / /
rgyas pas stobs ni rnam par 'phel / /
stobs las tshe ni 'phel 'gyur zhing / /
de 'phel ba yis ring du 'tsho / /
kun gyis mngon sum nyid du 'grub / /
'di la som nyi ji ltar yod / /
de bzhin man ngag gis bskal sogs / /
'tsho bar yang ni the tshom med / /
mar dang snying po zad sogs kyis / /
mar me la sogs 'jig phyogs la / /
slar yang 'bru mar la sogs las / /
bskal pa'i bar du gnas pa yin / /
de bzhin du ni lus 'di yang / /
rgas sogs kyis ni 'chi bzhin pa / /
grub pa'i man ngag legs rnyed na / /
bskal pa'i mthar yang cis mi gnas / /
dper na khang pa rnying pa dag /
bcos pa yis ni yun rings gnas / /
de bzhin rnying pa'i lus dag kyang / /
bcos pas gnas par cis mi 'gyur / /
'bad pas dka' ba ci yang med / /
de bas gces la stsol ba dor mi bya / /
rtag tu 'bab na chu rgyun 'jam pos kyang / /
dus su rdo leb dag kyang rnam par 'bigs / /
gtsubs na shing las me ni 'byung 'gyur zhing / /
brkos par gyur na sa las chu 'byung 'gyur / /
mis ni rtsol ba byas na mi 'grub med / /
'bad pas rigs pas brtsams kun 'bras bcas 'gyur / /
'di na 'chi ba bslu ba rnams / /
shin tu mang po shes nas kyang / /
nyams ma blangs na mal du ni / /
bshang bas gos te khyod 'chi 'gyur / /
gang zhig sbyor ba la mkhas shing / /
bstan bcos la byang mkhas pa rnams / /
nyams ma blangs pa'i nyes pa yis / /
so ni ston cing 'chi ba yin / /
rnal 'byor gyi ni bstan bcos dang / /
sbyor ba du ma shes na yang / /
deng ngam sang ni bya'o zhes / /
de ltar sems ni 'chi bar 'gyur / /
'di bya nang par slar yang 'di / /
de nas gzhan yang 'di bya zhes / /
srid pa g.yo ba'i rang bzhin ma shes don med yid rton tshol bar byed / /
skye dgu 'chi bdag khar ni chu srin kha ru gru ni zhugs pa ltar / /
bya ba mthar ma phyin par yul gyi chu yi dba' klong dag tu lhung / /
de ltar 'chi bdag dgra bo ni / /
slu ba'i thabs ni bshad pa yin / /
rang gzhan gzhung las 'grub pa yi / /
bsam gtan las ni rab bsgrub bya / /
brtse med 'chi ba'i 'jigs pa las / /
thar pa'i thabs ni 'bad de bya / /
gang phyir 'di ni yid 'ong ba / /
srog las gzhan pa yod ma yin / /
rdo rje mkha' 'gro gdan bzhi dang / /
sangs rgyas bla gab la sogs dang / /
dus kyi phyi ma dus phreng ba / /
dus kyi lnga bcu pa dang ni / /
'tsho ba lnga bcu pa la sogs / /
bstan bcos 'bad de brtags nas ni / /
'chi bdag rnam par bslu ba 'di / /
'gro la rjes su brtse bas bshad / /
nam mkha' yongs dag ston ka'i zla 'dra bar / /
dag cing nam mkha'i las kyang mi shong ba'i / /
dge ba 'di las mi 'chi gang thob pa / /
des ni 'gro ba 'chi bdag las thar shog /
nyon mongs yi ge pa rnams ni / /
brtsi ba yis ni ngal gyur na / /
gzhung 'di'i tshad du gyur pa ni / /
sum brgya drug cu tham pa'o / /
slob dpon ngag gi dbang phyug grags pas mdzad pa'i 'chi ba bslu ba bstan pa las le'u bzhi pa'o // //
ngag gi dbang phyug grags pas mdzad pa 'chi ba bslu ba zhes bya ba rdzogs so // //
rgya gar gyi mkhan po dI paM ka ra shrI dz+nyA na dang /
lo tsA ba dge slong rin chen bzang pos bsgyur ba'o //
