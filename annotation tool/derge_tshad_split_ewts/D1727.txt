@## / /
rgya gar skad du /
Ar+ya u gra tA ra sA d+ha naM nA ma /
bod skad du /
'phags ma sgrol ma drag mo'i sgrub thabs zhes bya ba /
rje btsun ma sgrol ma la phyag 'tshal lo / /
sgrol ma srid pa gsum sgrol u gra tA ra la btud de / /
pad+ma'i man ngag ji bzhin de yi sgrub thabs bdag gis brjod / /
ling ga gcig dang de bzhin dur khrod yang na khang pa stong par ni / /
gnas der srid gsum grol ba'i rig ma rnal 'byor pa yis bsgrub / /
'jam par gyur pa'i byis pa'i ro'am yang na 'jam pa yi / /
stan la sogs la mnyam gnas dngos grub mchog ni bsgrub par bya'o / /
thog mar kha gdong dag par rab byas gsum la skyabs su 'gro / /
mdun gyi nam mkha' bla ma mchod la sdig pa bshags pa dang / /
rjes su yi rang bsod nams yongs bsngo lam ni rab tu bsten / /
tshangs pa'i gnas bzhi rjes su dran par byang chub sems ni bskyed / /
skad cig rnam pa'i sbyor bas rdo rje gsum ni bde mnyam bzhag /
de ni gnas gsum bsam bya de las 'od zer rab 'phros nas / /
srid gsum spyod pa'i sems can gsal bar mdzad nas slar yang ni / /
khams gsum mtha' dag bsdus nas stong pa nyid du bsam par bya / /
de nas shU n+ya tA sogs rang bzhin rgyal ba'i gsang sngags brjod / /
de nas nam mkha' a yig las byung chu skyes dmar po bsam / /
slar yang de steng tAM yig las ni pad+ma'i steng bsam bya / /
de dbus hUM yig mthon mthing dag dang mtshungs pa bsams nas ni / /
hUM yig de las skyes pa'i gri gug sa bon gyis brgyan pa / /
gri gug yongs gyur bdag nyid sgrol ma mtshungs par bsgom pa ni / /
g.yon brkyang zhabs can mi bzad mgo bo'i phreng ba rab tu 'phyang / /
chu skyes sngon po rnam par brgyan cing thung zhing lto 'phyang 'jigs byed ma / /
bzang mo zhal gcig phyag bzhi spyan gsum gad rgyangs 'od dang ldan / /
rab tu dgyes shing ro mnan klu brgyad kyis ni rnam par brgyan / /
dmar zhing zlum pa'i spyan can stag gi pags pa rked la bsnams / /
lang tsho gzhon zhing phun tshogs phyag rgya lnga yis rnam par brgyan / /
ljags ni rab 'khyug mche ba gtsigs shing 'jigs chen 'jigs byed ma / /
phyag g.yas ral gri gri gug g.yon na ut+pal thod pa bsnams / /
ral gcig dmar ser gyen brdzes mi bskyod pa yis dbu brgyan ma / /
bsgoms pas stobs ni rab rdzogs rnal 'byor snyan dngags chen por 'gyur / /
gal te blun rmongs gyur kyang bsgom pa'i ro la 'bad byed na / /
bzlas pa 'bum phrag gcig gis 'jam pa'i dbyangs nyid thob par 'gyur / /
snying gar yig gsum sngags chen rab bkod phaT yig mtha' ru'o / /
yang dag 'od zer lnga ldan mi shes bud shing rab tu bsreg /
rnal 'byor spyod pa'i rjes 'brang de nyid btu ba'i cho ga brjod / /
dang por sa yi pha rol dbyangs yig bzhi pas rnam brgyan cing / /
ra yis bzhon zhing 'od 'phros zla ba'i thig le yang dag ldan / /
de bzhin bzhi pas ta yig brgyan te rnam par yang dag sbyin / /
slar yang haM yig las sbyor yang dag u yig ring por ldan / /
phaT yig de nas sbyin zhing yongs rdzogs sgrub pa'i sngags nyid do / /
ral gri'i gnas su mkhas pas mi mgo'i phreng ba rnam par bsam / /
yang dag sngags mchog bzla zhing spro dang bsdu ba'i sbyor ba yis / /
brtan pa'i sems kyis brtag byas bdag nyid mkhas shing snyan dngags tshe / /
rab tu bsgom la goms pas de nyid the tshom med par 'grub / /
hUM gi yi ge las byung sngo zhing sbom thung ral pa'i thor tshugs ldan / /
g.yon brkyang mchog gis mi ro mnan cing mi bzad mchog gi gad rgyangs can / /
ral gri ut+pal gri gug thod pa 'dzin cing klu chen rgyan dang ldan / /
'gro ba'i mi shes mun pa 'joms mdzad sgrol ma drag mo khyod la 'dud / /
sgrol ma'i sgrub thabs rab byas dge ba bdag gis gang bsags pa / /
de yis 'gro ba ma lus rgyal ba'i bstan la mkhas par shog /
de 'dir rtag pa'i rdo rjes blo 'phel sgrub thabs byas pa yis / /
zab mo la ni mkhas pa rnams kyis 'di la bzod pa mdzad rigs so / /
'phags ma sgrol ma drag mo'i sgrub thabs zhes bya ba /
slob dpon rtag pa'i rdo rjes mdzad pa rdzogs so // //
rgya gar shar phyogs kyi paN+Di ta chen po shrI ba na rat+na'i zhal snga nas dang /
lo tsA ba many+dzu shrIs slad nas bsgyur ba'o //
