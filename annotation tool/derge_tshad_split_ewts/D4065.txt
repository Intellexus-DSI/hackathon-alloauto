@## / /
rgya gar skad du /
pra ka ra Na bing sha ka TI kA /
bod skad du /
rab tu byed pa nyi shu pa'i 'grel bshad /
'jam dpal gzhon nur gyur pa la phyag 'tshal lo / /
gang thugs thugs rje rag las phyir / /
gzhan gyi don la rtag dgyes pa / /
mi shes bcom la phyag 'tshal lo / /
nyi shu pa ni rnam par dbye / /
theg pa chen po la khams gsum pa rnam par rig pa tsam du rnam par gzhag ces bya ba tshig dang po 'dis ni rab tu byed pa 'di'i dgos pa dang /
brjod par bya ba'i rang gi ngo bo dang /
dgos pa'i yang dgos pa dngos su ston to / /
'brel pa ni don gyis brtag par bya'o / /
rab tu byed pa'i 'brel pa dang /
brjod par bya ba dang /
dgos pa rnams nges par brjod par bya'o / /
gzhan du na 'brel pa med pa dang /
brjod par bya ba med pa dang /
dgos pa med pa dang /
dgos pa'i yang dgos pa med pa'i rab tu byed pa ni rtog pa sngon du gtong ba'i nyan pa po dag khas mi len to / /
de la theg pa chen po zhes bya ba 'dis ni dgos pa'i yang dgos pa bstan to / /
khams gsum pa rnam par rig pa tsam du rnam par gzhag ces bya ba 'dis ni brjod par bya ba dang /
dgos pa bstan to / /
'dir khams gsum pa rnam par rig pa tsam nyid lung dang rigs pa gnyis kyis bstan to / /
'di ni brjod par bya'o / /
khams gsum pa rnam par rig pa tsam nyid du bstan pa ni dgos pa'o / /
bstan pa de yang rab tu dbye bas byed pa'i phyir te /
rab tu byed pa ni dgos pa 'di'i thabs yin no / /
de bas na rab tu byed pa dang dgos pa gnyis ni thabs dang thabs las byung ba'i mtshan nyid kyis 'brel bar gnas so / /
de ltar gnas pa la brgya la 'ga' zhig khams gsum pa rnam par rig pa tsam du bstan pa 'dis ni ci zhig bya zhes rgol du 'ong bas de'i phyir /
theg pa chen po zhes bya ba 'di smos so / /
de las ni khams gsum pa rnam par rig pa tsam nyid du bstan pa ni theg pa chen po thob par bya ba'i phyir ro zhes bya ba'i tshig gi don 'di 'byung ste /
'di ni re zhig spyi'i don no / /
yan lag gi don brjod par bya ste /
theg pa chen po zhes bya ba 'dis 'dod pas na theg pa'o / /
yang na 'dir 'dod pas na theg pa'o / /
de'i theg pa yang yin la chen po yang yin pas theg pa chen po'o / /
de'i phyir byang chub sems dpa'i lam 'bras bu dang bcas pa la theg pa chen po zhes bstan pa yin no / /
chen po ni de ma yin pa'i theg pa gzhan pas mchog tu gyur par rig par bya'o /
'di ltar der ni gang zag la bdag med par shes pas nyon mongs pa'i sgrib pa tsam spong ba'o / /
'dir ni gang zag dang chos la bdag med par shes pas nyon mongs pa dang shes bya'i sgrib pa spong ba'o / /
yang na chen po rnam pa bdun dang ldan pa'i phyir chen po ste /
chen po rnam pa bdun ni dmigs pa dang /
sgrub pa dang /
ye shes dang /
brtson 'grus dang /
thabs la mkhas pa dang /
yang dag par 'grub pa dang /
las zhes bya ba'o / /
la ni 'dir rgyu'i don du blta bar bya ste /
theg pa chen po'i rgyu theg pa chen po thob par byed pa'i don zhes bya ba'i tha tshig go / /
'di ltar 'dul ba ni rnam pa gnyis te /
gang zag la bdag med par bstan pas 'dul ba dag dang /
chos la bdag med par bstan pas 'dul ba dag go / /
de la gang zag la bdag med par bstan pas 'dul ba dag gi ni de bstan pa la brten nas 'byung ba dang 'jig pa'i chos can bdag dang bdag gi dang bral ba phung po tsam du shes nas thos pa dang sems pa la sogs pa'i rim gyis gang zag la bdag med pa la 'jug go / /
bdag med pa la 'jug pa des nyon mongs pa'i sgrib pa dang bral nas mthar phyin pa'i gnas 'thob ste /
de dag gi de'i thabs bstan pa ni gzhan nas brjod pa nyid do / /
gang dag chos la bdag med par bstan pas 'dul ba de dag ni de bstan pa la brten nas chos kyi dbyings rab tu rtogs pa dang mthun pa'i bstan bcos nyan pa dang sems pa la sogs pa'i rim gyis gzung ba dang 'dzin pa rnam par gzhig pa'i phyir ro / /
rab tu byed pa 'dis ni gzung ba dang 'dzin pa rnam par gzhig pa'i thabs nyid ston to / /
rnam par bshig nas gzung ba dang 'dzin pa dang bral ba'i rnam par rig pa tsam nyid la 'jug go / /
de nas sa dang pha rol tu phyin pa bsgrubs pas gzung ba dang 'dzin pa ma lus par bsal nas chos kyi dbyings rtogs te /
de bzhin gshegs pa'i go 'phang bla na med pa 'thob pas de la bsams nas theg pa chen po thob par bya ba'i phyir zhes bshad do / /
khams gsum pa zhes bya ba ni 'dod pa dang gzugs dang gzugs med pa zhes bya ba dag ste /
gsum po nyid khams yin pas khams gsum pa'o / /
de la sems dang sems las byung ba gang dag 'dod pa las 'dod chags dang ma bral ba de dag ni 'dod pa'i khams so / /
gang dag 'dod pa las 'dod chags dang bral la /
gzugs las 'dod chags dang ma bral ba de dag ni gzugs kyi khams so / /
gang dag gzugs las 'dod chags dang bral la gzugs med pa las 'dod chags dang ma bral ba de dag ni gzugs med pa'i khams so / /
rnam par rig pa tsam zhes bya ba ni dmigs pa dang bral ba ste /
'ba' zhig pas rnam par rig pa tsam ste /
gzung ba dang 'dzin pa dang bral ba'i sems dang sems las byung ba zhes bya ba'i tha tshig go / /
rnam par gzhag pa zhes bya ba ni bstan pa'o / /
de ni 'di skad du sems dang sems las byung ba dag nyid la khams gsum rnam par gzhag go zhes ston te /
dper na /
gzugs med kyang nam mkha' mtha' yas skye mched la sogs pa tha dad par rnam par gzhag pa bzhin no zhes bstan par 'gyur ro / /
yang na theg pa chen po la zhes bya ba ni yul gyi la ste /
des theg pa chen po zhes bya ba'i gsung rab la rnam par rig pa tsam zhes bya bar bstan par 'gyur ro / /
lhag ma'i bshad pa ni snga ma bzhin no / /
de las ni theg pa chen po zhes bya ba'i gsung rab la khams gsum pa rnam par gzhag pa rig pa tsam nyid du dam 'cha'o zhe'am 'dogs so zhes bya ba'i tha tshig gi don 'di 'byung ngo / /
bshad pa 'di la ni gzung ba dang 'dzin pa rnam par gzhig pa la sogs pa dgos pa'i yang dgos pa yin par rig par bya'o / /
theg pa chen po thob par bya ba'i phyir lung dang rigs pa gnyis kyis khams gsum pa rnam par rig pa tsam nyid du de bstan zhes gang smras pa de la /
re zhig lung gis bstan pa'i phyir /
kye rgyal ba'i sras dag khams gsum pa 'di ni zhes bya ba la sogs pa smos so / /
yang na bshad pa gnyis pa'i dbang du byas nas theg pa chen po la rnam par rig pa tsam du bstan zhes bya ba de ji ltar nges zhes rgol ba de'i phyir /
kye rgyal ba'i sras dag khams gsum pa 'di ni zhes bya ba la sogs pa smos so / /
mdo sde las ni khams gsum pa mtha' dag sems tsam mo zhes gsungs te /
gzugs dang mi ldan pa dang /
'dus ma byas ni rnam par shes pa las logs shig na med la /
gzung ba dang 'dzin pa yang med do zhes dgongs pa'o / /
rang gi sde pa dag la re zhig lung 'di'o / /
gang dag gzhung gzhan la gnas pa de dag la ni rigs pa brjod do / /
lung ni mchod pa dang /
brjod pa nyung ba'i phyir thog ma nyid du gzhag par rigs so / /
rnam par rig pa tsam nyid kyi phyogs la sgra'am ming gi tshogs la sogs pa med du zin kyang tshig la sogs pa'i rnam par shes pa nyid lung ste /
'di ltar don ji lta ba bzhin du gzigs pa la sogs pa'i yon tan dang ldan pa 'gro ba'i bla ma'i dbang las byung ste /
de lta bas na gzhan las 'ongs pa'i phyir lung zhes bya'o / /
gzhan gyis kyang 'di nges par khas blang bar bya ste /
'di ltar sgra'i spyi nyid tshig yin gyi sgra'i bye brag ni ma yin no / /
sgra'i spyi de yang shes pa'i gzung ba'i cha yin te /
gud na dngos por gyur pa med do / /
de bas na sgra'i spyi'i rnam pa'i shes pa nyid lung zhes bstan par 'gyur ro / /
'dir ni rnam par rig pa tsam du dam bca' la /
mdo sde las ni sems tsam zhes 'byung na de ni ji ltar khungs su rung snyam du dogs pa de la /
sems dang yid ces bya ba la sogs pa smos so / /
'di ni phan tshun du don 'brel ba med pa ma yin te /
'di ltar sems zhes bya ba dang /
yid ces bya ba dang /
rnam par shes pa zhes bya ba dang /
rnam par rig pa zhes bya ba 'di dag ni rnam grangs su gtogs so / /
rgyu tha dad pa med pa'i sgra ni rnam grangs su gtogs pa zhes bya ba ste /
'di ltar rim zhes bya ba rnam grangs kyi don de ston to / /
rnam grangs su gtogs pa bzhi brjod pa ni gsung rab kyi tha snyad la mgo rmongs pa med par bya ba'i phyir ro / /
gang rab tu byed pa 'di las rnam par rig pa zhes bya ba'i sgra smos pa dang /
gang yang mdo sde las sems zhes bya ba 'di gnyis kyis ni rnam par shes pa'i tshogs brgyad bsdus so / /
rnam par shes pa 'di nyid don du snang bar 'byung ste zhes 'og nas 'byung ba yang de dang 'gal ba med do / /
'di ltar rnam par shes pa'i tshogs de dag don du snang bar 'dod do / /
gal te khams gsum pa sems 'ba' zhig tsam yin na /
'o na ni sems las byung ba rnams kyang med par thal bar 'gyur du dogs pa la /
sems de yang zhes bya ba la sogs pa smos te /
khams gsum pa gdags pa'i rgyu sems gang yin pa de mdo sde las mtshungs par ldan pa dang bcas par dgongs pa'o / /
yang na mdo sde las sems zhes smos pa gang yin pa de rab tu byed pa 'dir mtshungs par ldan pa dang bcas par lta'o / /
sems de yang zhes bya ba ni khams gsum pa gdags pa'i rgyu'am mdo sde las 'byung ba'o / /
'dir zhes bya ba ni mdo sde'am rab tu byed pa'o / /
mtshungs par ldan pa dang bcas pa zhes bya ba ni 'di dag dang sems su mtshungs par ldan pas mtshungs par ldan pa dag ste /
tshor ba la sogs pa la bya'o / /
mtshungs par ldan pa rnams la sogs pa dang lhan cig 'jug pas na mtshungs par ldan pa dang bcas pa'o / /
dgongs zhes bya ba ni khas len to / /
'dod do zhes bya ba'i tha tshig go / /
de ni 'di skad du khams gsum pa 'di ni sems dang sems las byung ba tsam yin gyi /
sems 'ba' zhig tsam ni ma yin no zhes bstan par 'gyur ro / /
sems zhes bya ba ni gsung rab las sems las byung ba dag la yang bya ste /
'di ltar sems btul na legs zhes byung ste /
sems las byung ba yang mi btul ba ma yin no / /
de skad du /
'jig rten 'di ni sems kyis khrid / /
ces gsungs te /
tshor ba dang sred pa la sogs pa sems las byung ba rnams kyis khrid pa yang yin no / /
gal te sems las byung ba dag kyang khas len na ci'i phyir tsam zhes bya ba smos snyam du dogs pa de la /
tsam zhes bya ba smos pa ni zhes bya ba la sogs pa smos te /
tsam zhes bya ba smos pa gang yin pa de ni rnam par shes pa las ma gtogs pa'i don dgag pa'i phyir smos kyi /
sems las byung ba rnams kyang dgag pa ma yin no / /
don dgag pa'i phyir ro zhes bya ba ni rnam par shes pa las ma gtogs pa gzung ba dang 'dzin pa'i mtshan nyid kyi don dgag pa'i phyir ro zhes bya ba'i tha tshig go / /
de ni 'di skad du rnam par shes pa las ma gtogs pa gzung ba gang yang med la /
gang gis rnam par shes pa de la 'dzin pa'i 'dzin pa yang med do zhes bstan par 'gyur ro / /
gal te gzung ba dang 'dzin pa'i mtshan nyid kyi don med na 'o na sngon po la sogs par snang ba 'di ci zhig /
gang gis snang snyam du dogs pa de la rnam par shes pa 'di nyid du snang zhes bya ba la sogs pa smos so / /
spros pa'i bag chags yongs su smin pa'i dbang gis rnam par shes pa nyid sngon po la sogs pa'i don gyi rnam par 'byung ngo / /
de lta bur gyur pa byung ba de la srog chags logs shig na yod pa'i don zhig mthong ngo snyam du mngon pa'i nga rgyal du gyur to / /
'di ltar sngon po la sogs pa'i rnam pa de snang ba na nam mkha'i khams dang lhan cig tu snang ngo / /
nam mkha'i khams de snang ba na sngon po la sogs pa'i rnam par shes pa dang de las ris su chad pa lta bur snang bar byed do / /
dper na me long gi ngos la zla ba'i gzugs brnyan 'byung ba na nam mkha'i khams gzugs brnyan dang lhan cig tu 'byung ngo / /
nam mkha'i khams de der gzugs brnyan du gyur pa na zla ba'i dkyil 'khor de me long gi ngos de las ris su chad de khron pa'i nang du lhung ba bzhin du snang bar byed do / /
de bzhin du rnam par shes pa la nam mkha'i khams snang ba na yang ris su chad pa lta bur sngon po la sogs pa'i rnam par snang bar byed do / /
sngon po la sogs pa'i rnam pa ris su chad pa lta bu de la brten nas srog chags rnams phyi rol gyi don zhig mthong ba snyam du mngon pa'i nga rgyal byed do / /
'dir dpe bstan pa'i phyir /
dper na rab rib can rnams kyis zhes bya ba la sogs pa smos te /
dper na rab rib kyis nyams pa'i mig can rnams kyis shes pa skra dang sha sbrang dang sbrang bu la sogs pa'i rnam par 'byung ste /
skra la sogs pa med par yang sgra la sogs pa mthong ngo snyam du mngon pa'i nga rgyal byed pa de bzhin du gzhan du yang rnam par shes pa nyid sngon po la sogs pa'i rnam par 'byung ngo / /
don sngon po la sogs pa gud na gang yang med do zhes bya ba ni mjug bsdu ba'o / /
rab rib dang ldan pa ni rab rib can no / /
de ltar re zhig gzung ba bkag go / /
gzung ba bkag na 'dzin pa yang bkag par de nyid kyis grub ste /
'di ltar gzung ba med na 'dzin pa yang med do / /
de ltar gzung ba bkag pa yang / /
phyi rol gyi don du smra bas grags pa'i gnod pa bstan pa'i phyir ro / /
'dir 'di skad ces brgal te zhes bya ba la sogs pa smos so / /
gal te rnam par rig pa phyi rol gyi don las ma byung na de'i tshe rnam par rig pa rnams kyi yul nges pa mi 'grub /
dus nges pa dang /
sems nges pa med pa dang /
bya ba med pa yang mi 'grub bo zhes mdor byas pa'i don bsdus pa'o / /
'dir zhes bya ba ni snga ma'i phyogs 'dir ro / /
'di skad brgal zhes bya ba ni 'og nas 'byung ba'i yul la sogs pa nges pa blo la rnam par bzhag nas 'di ltar rtog pa'o / /
yul dang dus la nges med cing / /
zhes bya ba la nges pa ni rnam par gnas pa'o / /
yul la lar snang la thams cad na ma yin zhes bya ba ni yul nges pa'o / /
res 'ga' snang la thams cad du ma yin zhes bya ba ni dus nges pa'o / /
yul dang dus de na 'khod pa thams cad la bye brag med par snang gi gcig 'ga' la ma yin zhes bya ba ni sems nges pa med pa'o / /
bya ba byed pa ni bya ba byed pa'o / /
bstan bcos byed pas mdo'i don cis gsal bar bstan pa'i phyir ro / /
ji skad du bstan par 'gyur zhe na zhes bya ba la sogs pa smos so / /
gal te gzugs la sogs pa'i don med par gzugs la sogs par snang ba'i rnam par rig pa 'byung ste /
gzugs la sogs pa'i don dang 'brel ba ma yin na de'i tshe 'dir ci'i phyir 'di ltar yul la lar gzugs la sogs pa'i don du snang ba'i rnam par rig pa 'byung la yul thams cad na ma yin /
de bzhin du gang na phyi rol gyi don mthong ba mngon pa'i nga rgyal 'byung ba'i yul de nyid na res 'ga' 'byung gi dus thams cad du ma yin pa 'di la rgyu ci yod /
de ni 'di skad du gang gi ltar na rnam par rig pa phyi rol gyi don la rag las pa de ltar na gang na gang gi tshe phyi rol gyi don yod pa de nyid na de'i tshe rnam par rig pa 'byung ste /
yul dang dus nges par rigs so / /
gang gi ltar na rnam par rig pa phyi rol gyi don la rag las pa ma yin pa de'i ltar na nges par byed pa don med pas yang na thams cad nas thams cad du 'byung ngo / /
yang na gang du yang mi 'byung ste nam yang ma yin no / /
gang du yang la lar 'byung la la lar ma yin pa dang /
de bzhin du res 'ga' ni 'byung la res 'ga' mi 'byung ba der mi 'gyur ro / /
de ltar re zhig yul dang dus nges pa mi 'thad par bstan to / /
sems nges pa med pa mi 'thad par bstan pa'i phyir /
yul dang dus de na 'khod pa thams cad kyi zhes bya ba la sogs pa smos so / /
gal te phyi rol gyi don yod par mi 'dod na de'i tshe ci'i phyir yul dang dus de na 'khod pa'i srog chags thams cad kyi sems rnams la rnam par rig pa nges pa med par 'gyur la 'ga' tsam la ma yin /
'dir dpe bstan pa'i phyir /
ji ltar rab rib can zhes bya ba la sogs pa smos so / /
dper na rab rib can la snang ba'i skra la sogs pa mthong ba rab rib can nyid kyi sems nyid la 'byung gi /
rab rib med pa gzhan dag la ma yin pa de bzhin du /
gal te phyi rol gyi don med par rnam par rig pa 'byung na de'i tshe gang la sngon po la sogs pa'i don snang ba'i rnam par rig pa de 'byung ba de nyid la sngon po la sogs pa'i don mthong ngo snyam pa'i mngon pa'i nga rgyal 'byung gi gzhan la ni ma yin no / /
de ni 'di skad du gzung ba'i cha la don du mthong ba'i nga rgyal 'byung ba gang yin pa ni gang la bzung ba'i cha yod pa de nyid kyi yin gyi gzhan ni ma yin no zhes bstan par 'gyur te /
'di ltar gzhan gyi bzung ba'i cha ni gzhan gyis mi myong ngo / /
bya ba byed pa yang mi 'thad par bstan pa'i phyir /
ci'i phyir zhes bya ba la sogs pa smos so / /
gal te rnam par rig pa don la rag las pa ma yin na de'i tshe ci'i phyir rab rib can gyis mthong ba'i skra dang sbrang bu dang sha sbrang la sogs pas bcing ba dang za ba dang skyug pa'i bya ba mi byed la /
de ma yin pa'i mig ma nyams pas dmigs pa'i skra la sogs pa /
gzhan dag gis ni ji skad du bstan pa de thams cad byed /
de bzhin du ci'i phyir gang dag rmi lam na mthong ba'i bza' ba dang btung ba la sogs pa de dag gi zas skom la sogs pa'i bya ba 'grangs pa dang ngoms pa la sogs pa mi byed la /
de ma yin pa gnyid kyis ma log pa'i dus na mthong ba gzhan dag gis ni byed /
'di la yang ci'i phyir dri za'i grong khyer med pas grong khyer gyi bya ba kun du srung ba la sogs pa mi byed la de ma yin pa rgyal po dang blon po dang bram ze dang grong gi skye bo gnas pa gzhan dag gis ni byed /
thams cad med du 'dra na de'i phyir yang thams cad skra la sogs pa'i don gyi bya ba byed pa'am /
yang na gang yang mi byed par 'gyur ro / /
de ni 'di skad du gal te skra la sogs pa'i don gyi bya ba bzung ba'i cha tsam dang 'brel pa yin na de'i tshe thams cad la bzung ba'i cha yod du mtshungs pas thams cad kyang don byed par 'gyur ro zhes bstan par 'gyur ro / /
gang gi ltar na phyi rol gyi don yod pa de'i ltar na skra la sogs pa dang /
bza' ba dang btung ba la sogs pa dang /
grong khyer la sogs pa yang yod de /
de dag rang rang dang mthun pa'i don gyi bya ba yang byed do / /
gang dag phyi rol na med pa rab rib can gyi skra la sogs pa dang /
rmi lam gyi zas skom la sogs pa dang /
dri za'i grong khyer la sogs pa de dag ni don gyi bya ba gang yang mi byed do zhes bya ba de 'thad do / /
dpe gsum po 'di dag ni 'khrul pa rnam pa gsum du bstan pa yin te /
dang po ni rab rib kyi 'khrul ba'o / /
gnyis pa ni gnyid do / /
gsum pa ni thag ring ba'o / /
de'i phyir de ltar yul la sogs pa nges pa med par bstan nas mjug bsdu ba'i phyir /
'di dag don med par med du 'dra na zhes bya ba la sogs pa smos te /
de skad bstan pa'i rnam pa'i phyi rol gyi don med na yul la sogs pa bzhi mi rung ngo / /
de bas na gdon mi za bar phyi rol gyi don khas blang bar bya'o zhes phyogs snga ma'o / /
'di la slob dpon lan gdab par ci la ma rag par chags nas /
mi rung ba ma yin te zhes bya ba la sogs pa smos so / /
yul la sogs pa nges pa rnam pa 'di bzhi ni phyi rol gyi don med par mi rung ba ma yin te rung ba nyid do zhes dgongs pa'o / /
dgag pa gnyis kyis ni 'dir skabs yin par ston to / /
ji ltar rung zhe na de'i phyir /
'di ltar /
yul la sogs pa nges 'grub ste / /
zhes bya ba la sogs pa smos so / /
'di ltar yul dang dus nges te /
rmi lam dang 'dra bar 'grub bo / /
'dra zhes bya ba'i don bstan pa'i phyir /
rmi lam du rmis pa dang mtshungs pas na zhes bya ba la sogs pa smos te /
de'i phyir rmi lam du rmis pa dang mtshungs so zhes bstan pa gang yin pa de nyid rmi lam dang 'dra'o zhes bstan pa'o / /
dpe'i don rnam par dgrol ba'i phyir ro / /
ji lta zhe na zhes bya ba la sogs pa smos so / /
gal te don med par rnam par rig pa rnams kyi yul dang dus nges par mi 'grub na /
rmi lam na yang phyi rol gyi don med par yul la lan grong dang kun dga' rab la sogs pa snang la thams cad na ni ma yin par ji ltar 'gyur /
de bzhin du yul de nyid na yang grong dang kun dga' ra ba la sogs pa de res 'ga' snang la dus thams cad du ma yin par ji ltar 'gyur /
don med par yang yul la sogs pa nges par bstan nas mjug bsdu ba'i phyir /
don med par yang zhes bya ba la sogs pa smos so / /
ji skad bstan pa'i rnam pas phyi rol gyi don med par yang yul dang dus nges par 'grub bo / /
sems nges pa med par grub pa dang dpe gzhan gyis bstan pa'i phyir /
sems kyang nges pa med ces bya ba la sogs pa smos so / /
dper na don med par yi dags rnams sems nges pa med par grub pa de bzhin du gzhan du yang 'gyur ro zhes mdor byas pa'i don to / /
mdo las ma smos te bya ba'i tshig khong nas dbyung ba'i phyir /
grub ces bya bar snyegs so zhes bya ba smos te /
mdor zhes bya ba snga ma las grub pa smos pa'i rjes su bsnyag go zhes dgongs pa'o / /
'dir yang bzhin zhes bya ba'i don bstan pa'i phyir /
yi dags rnams kyi dang mtshungs pas zhes bya ba la sogs pa smos te /
'dir ni kye zhes bya ba la bzhin zhes bya ba bstan par 'gyur ro / /
yi dags rnams kyi sems nges pa med pa ma bstan pa'i phyir /
ji ltar grub ces dris pa dang /
bstan bcos byed pas grub pa'i thabs bstan pa'i phyir thams cad kyi zhes bya ba la sogs pa smos so / /
'di ltar yul dang dus de na 'khod pa'i yi dags thams cad kyis klung la rnag la sogs par mthong ste /
de bas na don med par yang sems nges pa med par grub bo / /
tshig gi don khong du chud pa ni ngag gi don khong du chud pa'i sngon du 'gro bas tshig gi don rnam par dgrol ba'i phyir /
rnag gis gang ba'i klung ni zhes bya ba la sogs pa smos so / /
rnag gi klung zhes bya ba 'di la /
gang ba zhes bya ba'i sgra ma smos so zhes ston to / /
'dir dpe bstan pa'i phyir /
mar gyi bum pa bzhin no zhes bya ba smos te /
dper na mar gyis gang ba'i bum pa la mar gyi bum pa zhes bya ba de bzhin du /
'di la yang rnag gis gang ba'i klung la rnag gi klung zhes bya'o / /
rnag med pa la thams cad kyis rnag tu ji ltar mthong zhe na /
las kyi rnam par smin pa mtshungs pa la gnas pa zhes bya ba la sogs pa smos te /
'di ltar rnam par smin pa mtshungs pa la gnas pa'i yi dags ji snyed pa de dag kun gyis kyang 'dra bar klung rnag gis gang bar mthong ste gcig 'gas ni ma yin no / /
de la rnag thigs ba 'ga' yang med na rnag gis gang ba'i klung lta ga la yod de /
las kyi rnam par smin pa'i dbang gis na de dag gis de mthong ngo / /
sogs pa zhes bya ba'i sgras bsdus pa'i don bstan pa'i phyir /
rnag gis gang ba ji lta ba bzhin du zhes bya ba la sogs pa smos te /
dper na kha cig gis rnag gis gang bar mthong ba de bzhin du /
kha cig gis gcin gyis gang ba dang /
kha cig gis ngan skyugs kyis gang ba dang /
kha cig gis dbyig pa thogs pa'i mi dag gis bsrungs pa dang /
kha cig gis klung la ral gri thogs pa dag gis bsrungs par mthong ngo / /
yi dags rnams kyis las kyi dbang gis dbyig pa dang ral gri thogs pa'i mi 'byung bar ni mi rigs te /
gzhan gyi las kyis gzhan dag byung bar gyur ta re /
de'i phyir de ltar sems nges pa med par bstan nas mjug bsdu ba'i phyir /
de ltar na zhes bya ba la sogs pa smos so / /
de skad du bstan pa'i rnam pas don med par yang rnam par rig pa rnams kyis sems nges pa med par grub bo / /
don med pa la bya ba byed pa bstan pa'i phyir /
bya byed rmi lam gnod ba 'dra / /
zhes bya ba smos so / /
dper na rmi lam gyi gnod pa don med par yang grub pa de bzhin du don byed pa de gzhan yang don med par grub bo zhes mdor byas pa'i don to / /
bya ba'i tshig khong nas dbyung ba'i phyir /
grub ces bya bar rig par bya'o zhes bya ba smos te /
mdor byas pa gong ma las grub ces bya ba'i sgra la snyegs pa 'dir yang sbyar ro zhes bya ba'i tha tshig go / /
dpe rnam par dgrol ba'i phyir /
dper na rmi lam na zhes bya ba la sogs pa smos so / /
dper na rmi lam na skyes pa dang bud med gnyis ma phrad par khu ba byung ba de bzhin du rmi lam gyi gnod pa 'byung ba de bzhin du skra dang sha sbrang dang bza' ba dang btung ba dang /
grong khyer dang grong rdal dang dug dang mtshon dang lce 'bab pas bsgrib par bya ba'i don skra la sogs pa med par yang 'byung ngo / /
gnyis kyis gnyis phrad pa med par yang zhes bya ba ni skyes pa dang bud med gnyis kyis gnyis phrad pa med pa zhes bya ba'i tha tshig go / /
de'i phyir de ltar gong du smos pa'i brgal ba rnam pa bzhi char gyi lan btab nas mjug bsdu ba'i phyir /
de ltar re zhig ces bya ba la sogs pa smos so / /
de skad bstan pa'i rnam pas re zhig dpe gzhan dang gzhan dag gis yul dang dus nges pa la sogs pa bzhi grub bo / /
re zhig ces bya ba'i sgra ni yang 'grub bo zhes 'og nas 'byung ba bstan to / /
yang dpe gcig gis brgal ba bzhi char gyi lan gdab pa'i phyir /
thams cad sems can dmyal ba bzhin zhes bya ba smos so / /
dper na sems can dmyal ba dag na don med par yang yul nges pa la sogs pa rnam pa bzhi yod pa de bzhin du gzhan du yang don med par rnam pa bzhi po yang thams cad grub bo zhes mdor byas pa'i don to / /
bya ba'i tshig kho nas dbyung ba'i phyir /
grub ces bya bar rig par bya'o zhes bya ba smos te /
don de brda phrad par zad do / /
'dra ba'i don bstan pa'i phyir /
sems can dmyal ba dag na zhes bya ba la sogs pa smos te /
don de brda phrad par zad do / /
sems can dmyal ba dag na yul la sogs pa nges pa bzhi ma bstan pa'i phyir ji ltar grub ces dris ba dang /
bstan bcos byed pas grub pa nyid du bstan pa'i phyir /
dmyal ba'i srung ma zhes bya ba la sogs pa smos te /
'di ltar sems can dmyal ba'i srung ma dang /
rdza ma dang /
zangs po che la sogs pa med par yang sems can dmyal ba rnams kyis yul dang dus nges par mthong ngo / /
yul dang dus de na 'khod pa thams cad kyis bye brag med par mthong ste /
med par yang de dag gnod pa rnam pa sna tshogs byed do zhes mdor bya ba'i don to / /
bstan bcos byed pas mdor byas pa'i don de rgya cher bstan pa'i phyir /
dper na sems can dmyal ba pa dag na zhes bya ba la sogs pa smos so / /
dper na sems can dmyal ba'i sems can rnams kyi sems can dmyal ba dag na sems can dmyal ba'i srung ma la sogs pa yul nges pa dang dus nges par grub pa bzhin no / /
sogs pa'i sgras bsdus pa'i don bstan pa'i phyir /
khyi dang bya rog ces bya ba la sogs pa smos te /
khyi dang bya rog dang lcags kyi ri la sogs pa'o zhes tshig rnam par sbyar ro / /
'dir yang sogs pa smos pa ni rdza ma dang zangs po che la sogs pa bsdu'o / /
sems nges pa med pa bstan pa'i phyir /
thams cad kyis zhes bya ba la sogs pa smos te /
don de yang brda phrad par zad do / /
bya ba byed pa bstan pa'i phyir /
de dag gis de dag la gnod pa yang grub ste zhes bya ba ste /
gnod pa'i bye brag rnam pa sna tshogs byed par grub bo / /
'di la 'dir 'gyur te /
gal te sems can dmyal ba'i srung ma la sogs pa dag med na yul la sogs pa nges pa rnam pa bzhi po ji ltar 'byung snyam pa la /
med par yang zhes bya ba la sogs pa smos te /
de dag med kyang rnam pa bzhi po de grub bo / /
med pa de ji ltar grub snyam pa la /
rang gi las kyi rnam par smin pa mtshungs pa zhes bya ba la sogs pa smos te /
gang de dag gis sdug bsngal myong bar 'gyur ba'i las sngon byas pa las /
de'i rnam par smin pa gang gi tshe mngon du gyur pa de'i tshe sems can dmyal ba'i srung ma dang /
khyi dang bya rog dang /
lcags kyi ri dang /
rdza ma dang zangs po che la sogs pa'i rnam par shes pa nyid byung nas sems can dmyal ba'i srung ma la sogs pa'i sgyu thabs kyis sems can dmyal ba pa de dag sdug bsngal gyi tshor ba skyed de /
ji snyed kyi sdug bsngal myong bar 'gyur ba'i las de byas par gyur pa de dag thams cad kyi rnam par shes pa nyid sems can dmyal ba'i srung ma la sogs pa'i rnam pa byung nas sdug bsngal gyi tshor ba bskyed kyi gcig 'ga' la ni ma yin no / /
de yang mi srid pa ma yin te /
rmi lam gyi gnas na yang mthong ba'i phyir ro / /
dper na sdig pa can gyi rmi lam na las kyi dbang gis rnam par shes pa nyid seng ge dang stag dang chom rkun la sogs pa'i rnam par byung na sdug bsngal dang skrag pa dang 'dra ba la sogs pa skyed pa de bzhin du sems can dmyal ba dag na yang de srid do / /
de'i phyir da ltar dpe la yul la sogs pa nges pa rnam pa bzhi bstan nas dngos la bstan pa'i phyir /
de bzhin du gzhan na yang zhes bya ba la sogs pa smos te /
de'i don yang bshad zin to / /
bye brag tu smra ba sems can dmyal ba'i srung ma la sogs pa sems can rnams su 'dod de /
'dir de ltar brgal ba'i phyir /
ci'i phyir zhes bya ba la sogs pa smos so / /
khyed ci'i rgyus sems can dmyal ba'i srung ma dang /
khyi dang bya rog de dag sems can rnams su mi 'dod /
'di ltar de dag la ni sems can gyi tshul yang snang /
sems can bzhin du g.yo ba yang yod /
'di ltar de dag la blo'i bya ba spyod pa dang rjod pa yang snang ste de gnyis kyis gzhan la sems yod par rjes su dpag tu rung ngo / /
gal te de dag la sems yod par dpag pa de gnyis med na de'i tshe srog chags gzhan la sems yod par rjes su dpag pa med par 'gyur te /
de gnyis 'khrul pa yod pa'i phyir ro / /
srog chags su mi rigs par bstan pa'i phyir /
mi rigs pa'i phyir ro zhes bya ba smos so / /
mi rigs pa de nyid bstan pa'i phyir /
de dag ni zhes bya ba la sogs pa smos te /
'di ltar sems can dmyal ba'i srung ma dag ni sems can dmyal ba pa rnams su mi rigs so / /
ci'i phyir mi rigs she na /
de bzhin du zhes bya ba la sogs pa smos te /
ji ltar sems can dmyal ba pa'i sems can gzhan dag sems can dmyal ba'i sdug bsngal so sor myong ba de bzhin du de dag de ltar mi myong ba'i phyir ro / /
gang gnod pa byed pa de gnod par byed pa bzhin du sdug bsngal mi myong ste /
gang sems can dmyal ba'i srung ma de dag la gnod pa byed pa ni gang yang yod skad mi grag go / /
gang sems can bzhin du g.yo ba de yang rang dga' ste ma yin gyi /
sems can dmyal ba rnams kyi las kyi dbang gis so / /
sems can gyi tshul ni gzugs kyi lus dang ri mo'i lus la yang yod de /
de la 'dir 'gyur te /
gcig la gcig gnod pa byed do snyam pa la /
gcig la gcig ces bya ba la sogs pa smos so / /
gal te sems can dmyal ba pa dang /
sems can dmyal ba pa'i srung ma dag gcig la gcig gnod pa byed na ni 'di dag ni sems can dmyal ba pa dag go / /
'di dag ni sems can dmyal ba'i srung ma dag go zhes ma 'dres par rnam par gzhag pa med par 'gyur ro / /
'di ltar gang dag gnod par bya ba de dag ni sems can dmyal ba pa rnams su 'dod /
gang dag gnod par byed pa de dag ni sems can dmyal ba'i srung ma dag tu 'dod na gnyis mtshungs par gnod par bya ba'am /
gnod pa byed pa de nyid yin na ni gang dag ni sems can dmyal ba pa /
gang dag ni sems can dmyal ba pa'i srung ma zhes brjod par bya /
'dir gtan tshigs lhag par byad gzugs dang bong tshod dang stobs mtshungs pa dag ni zhes bya ba la sogs pa smos so / /
gal te sems can dmyal ba'i srung ma dag kyang sems can dmyal ba par gyur pa na ni de'i tshe gnyi ga yang byad gzugs mtshungs pa dang /
bong tshod mtshungs pa dang /
stobs mtshungs par 'gyur ro / /
de'i phyir sems can dmyal ba'i srung ma dang sems can dmyal ba pa byad gzugs dang bong tshod dang stobs mtshungs pa dag ni gcig la gcig gnod pa byed kyang ji ltar grag pa rnam pa de lta bur 'jig par mi 'gyur ro / /
grag pa ni 'di skad du grag ste /
sems can dmyal ba pa dag sems can dmyal ba'i srung ma ma rung pa'i tshul can lus bong che ba shin tu stobs dang ldan pa rnams mthong nas phyogs mtha' dag mun par gyur te /
de dag gi lus kyang bag 'khums mgo yang rmongs so / /
byad gzugs ni rkang lag gnas pa'i khyad par ro / /
bong tshod ni zheng gi khyad par ro / /
stobs ni lus kyi mthu'o / /
'dir yang rigs pa gzhan bstan pa'i phyir /
lcags rab tu 'bar ba'i sa gzhi zhes bya ba la sogs pa smos so / /
gal te sems can dmyal ba'i srung ma dag kyang sems can dmyal ba pa bzhin du sdug bsngal myong ba ni de'i tshe tsha ba'i sdug bsngal yang mi bzod na ji ltar de na sems can dmyal ba pa rnams la gnod pa byed par 'gyur /
de dag rab tu 'bar ba'i sa gzhi de la 'gre ldog ste rang gi lus kyang 'dzin par mi nus na gzhan la gnod pa byed pa lta ci smos /
gal te sems can dmyal ba par ma gyur du zin kyang yi dags sam dud 'gro zhig ni yin no snyam pa la /
de'i phyir /
sems can dmyal ba pa ma yin pa dag ces bya ba la sogs pa smos so / /
gal te sems can dmyal ba pa'i srung ma dag kyang khyi dang bya rog rnams sems can dmyal ba par mi 'dod na /
de'i tshe dud 'gro dang yi dags kyi bye brag yi dags dang dud 'gro'i 'gro bas bsdus pa de dag sems can dmyal ba'i 'gro bar 'byung bar ga la 'gyur /
bye brag tu smra bas de'i lan gdab pa'i phyir /
'o na dud 'gro dag kyang zhes bya ba la sogs pa smos so / /
gal te 'gro ba gzhan gyis bsdus pa dag 'gro ba gzhan du mi 'byung na mtho ris su glang po ches srung gi bu dang /
ngang mo dang khrung khrung dang ne tsho dang ri skegs la sogs pa ji ltar 'byung ste /
der ji ltar 'byung ba de bzhin du sems can dmyal bar yang dud 'gro'i bye brag khyi dang bya rog la sogs pa dang /
yi dgas kyi bye brag dmyal ba'i srung ma 'byung bar 'gyur zhe na /
de bsal ba'i phyir /
ji ltar dud 'gro mtho ris su zhes bya ba la sogs pa smos so / /
ji ltar dud 'gro mtho ris su byung ba de ltar sems can dmyal ba par 'byung bar mi rigs so / /
yi dags rnams kyang ma yin te /
'di ltar dud 'gro dang yi dags de dag gis sems can dmyal ba na yod pa'i sdug bsngal mi myong ngo zhes mdor byas pa'i don to / /
bstan bcos byed pas dpe dang mi 'dra bar bstan pa'i thabs kyis mdor byas pa'i don bstan pa'i phyir /
dud 'gro gang dag ces bya ba la sogs pa smos so / /
de ni dud 'gro mtho ris su skye ba dag dang mi mtshungs te /
'di ltar dud 'gro gang dag mtho ris su 'byung ba de dag ni mtho ris kyi snod kyi 'jig rten na bde ba gang dag yod pa de las gang gis grub pa des mtho ris der 'byung ba dag mtho ris kyi snod kyi 'jig rten na yod pa'i bde ba so sor myong ngo / /
gal te dud 'gro de dag ji ltar lha'i bde ba myong zhe na /
smras pa /
ngang tshul ngan pas ni de dag dud 'gro'i 'gro ba 'thob bo / /
sbyin pas ni lha'i longs spyod 'thob ste 'gal ba med do / /
'di ltar 'dod pa na spyod pa'i las 'gro ba gzhan la yang de las gzhan pa'i rkyen gyi dbang gis 'gro ba gzhan du rnam par smin te /
snod kyi 'jig rten na bde ba myong bar 'gyur ba'i zhes bya ba ni snod kyi 'jig rten du bde ba zhes bya bar tshig rnam par sbyar ro / /
las gang gis snod kyi 'jig rten na bde ba grub pa de snod kyi 'jig rten na bde ba myong bar 'gyur ba zhes bya'o / /
de na yod pa'i bde ba zhes bya ba la /
de zhes bya ba ni mtho ris kyi snod kyi 'jig rten dang sbyar te /
de'i phyir mtho ris kyi snod kyi 'jig rten na yod pa zhes bstan par 'gyur ro / /
de la 'dir 'gyur te /
sems can dmyal bar yang de ltar 'gyur ro snyam pa la de'i phyir sems can dmyal ba'i srung ma la sogs pa dag ni zhes bya ba la sogs pa smos so / /
ji ltar glang po che sa srung gi bu la sogs pa mtho ris na bde ba myong ba de bzhin du sems can dmyal ba pa'i srung ma la sogs pas sems can dmyal ba'i snod kyi 'jig rten na yod pa'i sdug bsngal mi myong ngo / /
de'i phyir de ltar dpe dang mi 'dra bar bstan nas mjug bsdu ba'i phyir /
de'i phyir dud 'gro dag der zhes bya ba la sogs pa smos so / /
gang gi phyir sems can dmyal ba'i srung ma la sogs pa sems can dmyal ba'i sdug bsngal mi myong ba de'i phyir sems can dmyal ba der dud 'gro 'byung bar mi rigs te /
yi dags rnams kyang ma yin na zhes bya bar gnas so / /
de ltar bye brag tu smra ba lan med par byas pa dang mdo sde bas lan gdab pa'i phyir /
sems can dmyal ba de dag gi zhes bya ba la sogs pa smos so / /
gal te sems can dmyal ba'i srung ma la sogs pa de dag sems can gyi grangs su mi rung na yang /
sems can dmyal ba de dag gi las kyi rnam par smin pa'i dbang gis sems can dmyal ba der sa la sogs pa 'byung ba'i bye brag dag 'byung ste /
sems can dmyal ba pa dag pas mdog gnag pa dang /
ser ba la sogs pa dang /
lag pa dang /
rkang pa la sogs pa 'jigs su rung ba'i byad gzugs dang /
lus kyi khru la sogs pa'i bong tshod dang /
sems can dmyal ba zil gyis gnon pa'i stobs kyi bye brag gang gis sems can dmyal ba'i srung ma la sogs pa'i ming thob bo / /
gal te sems med na ji ltar sems can bzhin du g.yo zhe na /
de'i phyir gang lag pa brkyang ba la sogs pa smos so / /
sems med du zin kyang sems can dmyal ba pa'i sems can rnams kyi dbang gis de dag gang gi phyir mtshon cha 'debs par gzas pa dang /
so gtsigs pa dang /
mig bgrad pa dang /
smin ma khro gnyer du bsdus pa dang /
gtum pa'i bya ba sna tshogs byed par snang ba de lta de lta bur yang 'gyur ro / /
ci'i phyir de dag snang zhe na /
'jigs pa bskyed pa'i phyir zhes bya ba smos so / /
sems can dmyal ba pa rnams 'jigs pa'i sdug bsngal bskyed pa'i phyir de dag de lta bur 'gyur te /
sems can dmyal ba pa dag gis 'jigs pa sdug bsngal ba myong bar 'gyur ba'i las gang sngon byas pa nyid kyi rnam par smin pa yin no / /
ji ltar 'byung ba'i bye brag rnams de ltar gyur nas sems can dmyal ba pa dag la de ltar 'jigs par byed pa dang /
gnod pa byed pa'i dpe 'dir /
dper na lug lta bu'i ri dag ces bya ba la sogs pa smos so / /
dper na sems can gyi grangs su ma gtogs kyang las kyi dbang gis lug lta bu'i ri dag 'ong ba dang 'gro bas sems can dmyal ba pa dag la 'jigs par byed pa dang /
gnod par byed pa lta bu'o / /
yang dper na lcags kyi shal ma li'i nags tshal la sems can dmyal ba dag yar 'dzegs pa'i tshe ni tsher ma kha thur du lta /
slar 'bab pa'i tshe ni gyen du lta ste /
de la gnod par byed kyang de dag la sems yod pa ma yin la /
sems yod pa lta bur bya ba byed pa dag snang ba lta bu'o / /
de la 'dir 'gyur te /
lug lta bu'i ri la sogs pa yod pa ma yin no snyam pa la /
de dag ni med pa ma yin no zhes bya ba smos te /
gang lug lta bu'i ri la sogs pa de dag ni med pa ma yin par shes par bya ste /
'di ltar de dag ni mig la sogs pa mnyam pa'i gzung ba'o zhes phyogs snga ma'o / /
bstan bcos byed pas 'dir /
gal te de'i las kyis der zhes bya ba la sogs pa smos so / /
gal te sems can dmyal ba'i sems can de dag gi las kyi dbang gis sems can dmyal ba der 'byung ba dag mdog dang byad gzugs dang bong tshod dang stobs dang ldan pa de lta bu dag 'byung bar 'dod na lag pa 'degs pa la sogs pa'i bya ba byed pa por 'gyur ba dag tu yang 'dod na /
de'i tshe rnam par shes pa nyid sems can dmyal ba'i srung ma la sogs pa'i rnam pa dag dang /
lag pa la sogs pa 'degs pa'i bya ba byed par 'byung ba dang 'gyur bar cis mi 'dod ces mdor byas pa'i don to / /
rnam par shes pa gyur pas khong du chud par dka' bas de nyid rnam par grol ba'i phyir /
de'i las rnams kyis rnam par shes pa nyid ces bya ba la sogs pa smos so / /
dper na sems can dmyal ba'i sems can gyi las kyi dbang gis 'byung ba rnams 'byung ba dang 'gyur bar yang 'dod na /
de bzhin du rnam par shes pa nyid du ci'i phyir mi 'dod la /
khyod ci'i phyir 'byung ba rnams su rtog /
de dag la ni mthu lhag ma ci yang mi snang ngo / /
'di ltar de dag yod pa tsam gyis 'jigs pa la sogs pa mi skyed kyi /
dmigs nas 'jigs bskyed kyi /
dmigs pa ni de dag gi de'i rnam par shes pa 'byung ba'o / /
de bas na gnyi ga la grub pa'i rnam par shes pa 'gyur bar brtag pa ni rigs kyi 'byung ba rnams ni ma yin te /
gnyi ga la ma grub pa'i phyir rmi lam la sogs pa'i gnas na yang rnam par shes pa nyid tshig dang lus dang g.yo ba la sogs pa rnam pa sna tshogs kyi rnam par gyur par grags kyi /
'byung ba rnams ni gang du yang ma grags te /
las rnams kyi rnam par shes pa nyid gyur par rigs so / /
'dir yang gtan tshigs lhag par yang / /
gzhan na las kyi bag chags la zhes bya ba la sogs pa smos so / /
las kyis skyed pa'i bag chags ni rnam par shes pa'i rgyud gzhan la gnas la de'i 'bras bu ni gzhan du phyi rol gyi 'byung ba gyur par rtog na rnam par shes pa'i rgyud gang la bag chags de gnas pa de nyid la de'i 'bras bu mi 'dod pa'i rgyu 'dir brjod dgos so zhes mdor byas pa'i don to / /
bstan bcos byed pas mdor byas pa'i don de rgya cher bstan pa'i phyir /
sems can dmyal ba rnams kyi las gang gis zhes bya ba la sogs pa smos so / /
sems can dmyal ba'i sems can rnams kyi las gang gis mdog dang byad gzugs la sogs pa'i khyad par 'byung ba rnams las byung ba dang /
lag pa la sogs pa 'degs pa bya ba'i mtshan nyid du gyur pa yang rtog pa'i las de'i bag chags gang yin pa de sems can de dag gi rnam par shes pa'i rgyu de la gnas kyi 'byung ba la sogs pa gzhan la ni ma yin te /
las kyi dus na sems can dmyal ba rnams kyi 'byung ba dag med pa'i phyir ro / /
gang gi tshe rnam par shes pa'i rgyud la bag chags gnas pa de'i tshe gang la de gnas pa de nyid la de'i de 'dra bar rnam par shes pa gyur par rigs na /
de yang der khyod mi 'dod de /
'byung ba la sogs pa gang na bag chags med pa der de'i 'bras bur rtogs pa 'di la gtan tshigs ci yod /
'jig rten na ni gang dus bon btab pa der 'bras bu 'byung ste /
zhing la sa bon btab la ri'i rtse mor 'bras bu 'byung ba ni med do / /
'dir mdo sde bas lung gi gtan tshigs yod de zhes bya ba la sogs pa smras pa ni bag chags gzhan na yod la 'bras bu gzhan na med na zhes bya ba'i gtan tshigs ni lung ste /
'di ltar gal te rnam par shes pa nyid gzugs la sogs pa'i don du snang gi gzugs la sogs pa'i don gud na med na ni /
de'i tshe gzugs la sogs pa skye mched bcu po dag yod par bcom ldan 'das kyis gsungs par mi 'gyur ro / /
de bas na kha cig gis ji ltar 'dir bcom ldan 'das kyi bka' tshad mar byas te /
gzugs la sogs pa'i rgyu rnam par shes pa las gud na yod par khong du chud pa de bzhin du /
sems can dmyal ba dag na yang sems can dmyal ba pa'i sems can rnams kyi mig la sogs pa'i rnam par shes pa'i rgyu 'byung ba'i khyad par dag logs shig na yod par rtogs te /
'di ni dbang gi 'bras bu yin gyi rnam par smin pa dang rgyu mthun pa'i 'bras bu ni ma yin no / /
rnam par smin pa dang rgyu mthun pa'i 'bras bu ni sa bon dang yul mtshungs par 'dod do / /
dbang gi 'bras bu ni sa bon dang yul mtshungs mi mtshungs 'gal ba med de /
dper na rgyud gzhan gyi rnam par rig pa'i dbang gis rgyud gzhan la rnam par rig pa dag 'byung ste /
de dag ni dbang gi 'bras bu yang yin la yul tha dad pa yang yin pa de bzhin du 'byung ba gyur ba tha dad pa yang 'byung ste /
dbang gi 'bras bu yin pa'i phyir ro / /
'di ltar bstan bcos byed pas /
'di ni gtan tshigs ma yin te zhes bya ba la sogs pa smos so / /
lung 'di ni gzugs la sogs pa phyi rol yod par rab tu bsgrub pa'i gtan tshigs ma yin te /
'di ltar gzugs la sogs pa bstan pas 'dul ba'i skye bo'i ched du gzugs la sogs pa'i skye mched rnams yod pa skad du dgongs pa'i dbang gis gsungs te /
dper na rdzus te byung ba'i sems can yod do zhes bya ba bzhin no zhes mdor byas pa'i don to / /
bstan bcos byed pas dpe rnam par dgrol ba'i phyir /
dper na bcom ldan 'das kyis zhes bya ba la sogs pa smos te /
bcom ldan 'das kyis rdzus te byung ba'i sems can yod do zhes gsungs pa de yang dgongs pa'i dbang gis gsungs pa'o / /
dgongs pa de nyid bstan pa'i phyir /
phyi ma la sems kyi rgyud rgyun mi 'chad pa zhes bya ba la sogs pa smos te /
sems can kha cig 'di skad du bdag 'di ni 'di nyid du rgyun chad de 'jig rten pha rol med do zhes 'dzer te /
de dag chad par lta ba des dge ba dang mi dge ba'i las dang de'i 'bras bu la skur pa 'debs shing ci dga' dgur byed do / /
de bas na lta ba ngan pa'i dri ma de bkru ba'i phyir shi ba'i 'og tu bar mdo'i srid pa zhes bya ba sems kyi rgyud rgyun mi 'chad pa la dgongs te /
bcom ldan 'das kyis rdzus te byung ba'i sems can yod do zhes gsungs so / /
phyi ma la zhes bya ba ni 'jig rten pha rol du'o / /
dgongs nas zhes bya ba ni ldem por dgongs pa'o / /
bcom ldan 'das kyis dgongs pa 'dis rdzus te byung ba'i sems can yod do zhes gsungs kyi /
yang dag pa'i don du na bdag ni med do zhes bya bar 'di ci mngon snyam pa la /
de'i phyir 'di ni bdag gam sems can med ces bya ba la sogs pa smos te /
bcom ldan 'das kyis de ma yin pa gzhan nas chos yod pa 'di dag ni rgyu dang bcas pa dag ste /
'di la bdag gam sems can ni med do zhes gsungs pa'i mdo sde de tshad mar byas nas rdzus te byung ba'i sems can yod pa skad du bstan pa ni dgongs pa yin par nges so / /
ci'i phyir mdo sde snga ma ni dgongs pa yin la phyi ma ni ma yin zhe na /
smras pa /
'di ltar bdag ni rtag pa'i phyir rdzus te byung ba ma yin te /
'di ltar gang skye bar 'os pa de rdzus te byung ba zhes bya na /
bdag ni rtag pa'i phyir ma yin na de las 'os pa zhes bya ba de la ga la yod /
de dag gis na 'di rdzus te byung bar 'gyur /
de ltar dpe bshad nas dngos dang sbyar ba'i phyir /
de bzhin du bcom ldan 'das kyis gzugs la sogs pa'i skye mched yod par zhes bya ba la sogs pa smos te /
dper na chad par smra ba'i skye bo'i ched du rdzus te byung ba'i sems can yod do zhes gsungs pa de bzhin du gzugs la sogs pa bstan pas 'dul ba'i skye bo'i ched du gzugs la sogs pa'i skye mched rnams yod do zhes gsungs te /
bka' de ni dgongs pa can no / /
de ni 'di skad du bka' de ni drang ba'i don yin gyi nges pa'i don ma yin no zhes bstan par 'gyur ro / /
ched du zhes bya ba ni don no /
mdo sde pas mdo sde 'di'i dgongs pa 'dri ba'i phyir /
'dir ci las dgongs zhes bya bar smos so / /
ji ltar sems kyi rgyud rgyun mi 'chad pa la dgongs nas rdzus te byung ba'i sems can yod do zhes gsungs pa de bzhin du 'dir gzugs la sogs pa'i skye mched yod par yang ci las dgongs te gsungs pa brjod dgos so / /
bstan bcos byed pa'i dgongs pa bstan pa'i phyir /
rang gi sa bon gang las su zhes bya ba la sogs pa smos so / /
rnam par rig pa'i bag chags zhes bya ba rang gi sa bon gang las mig gi rnam par shes pa la sogs pa'i rnam par rig pa byung ba dang snang ba 'byung ba gang yin pa sa bon dang snang ba de dag ni rnam par rig pa de'i nang dang phyi'i skye mched du bcom ldan 'das kyis gsungs so zhes mdor byas pa'i don to / /
de ltar re zhig skye mched bcu rnam par gzhag pa'i phyir bstan to / /
da ni so sor bstan pa'i phyir /
ji skad bstan par 'gyur zhe na zhes bya ba la sogs pa smos so / /
gzugs su snang ba'i mig gi rnam par rig pa rnam par smin pa'i bag chags zhes bya ba rang gi sa bon yongs su smin par gyur pa gang las byung ba'i sa bon de ni bcom ldan 'das kyis rnam par rig pa de'i mig gi skye mched du gsungs so / /
snang ba 'byung ba gang yin pa de ni de'i gzugs kyi skye mched du gsungs so / /
de bzhin du rna ba dang /
sna dang /
lce dang /
lus kyi rnam par rig pa rnams ni rang rang gi sa bon dang /
snang ba yang phyi'i skye mched du brjod par bya'o / /
rnam par shes pa las snang ba bzhin ma yin na tha dad par skye mched du ji ltar rnam par gzhag / /
smras pa /
dper na rnam par shes pa drug gi tshogs las yid kyi khams gud na med kyang 'bras bu la ltos nas logs shig tu rnam par gzhag pa ltar 'dir yang de bzhin no / /
de'i phyir de ltar dgongs pa dang bcas pa bstan nas mjug bsdu ba'i phyir /
'di ni 'dir dgongs pa'o zhes bya ba smos so / /
sa bon dang snang ba la dgongs nas gzugs la sogs pa'i skye mched yod pa skad du gsungs kyi /
de dag rnam par shes pa las gud na yod par ni ma gsungs so / /
mdo sde pas dgongs te bstan pa'i dgongs pa dri ba'i phyir /
de ltar zhes bya ba smos so / /
ji ltar rdzus te byung ba'i sems can dgongs te bstan pa'i 'bras bu bshad pa de de bzhin du /
gzugs la sogs pa'i skye mched yod par dgongs te bstan pa'i 'bras bu ci yin pa yang brjod dgos so / /
bstan bcos byed pas 'bras bu bstan pa'i phyir /
de ltar gang zag bdag med par 'jug par 'gyur ro zhes bya ba smos so / /
de nyid rnam par dgrol ba'i phyir /
de ltar bshad na zhes bya ba la sogs pa smos te /
gang gi phyir de ltar skye mched bcu gnyis po dag bshad na gang zag dngos po med par rtogs par 'gyur te /
dngos po med pa ni bdag med pa'o / /
ji ltar zhig gu snyam pa la drug po gnyis las zhes bya ba la sogs pa smos te /
'di ltar mig la sogs pa nang gi drug po dang gzugs la sogs pa phyi rol gyi drug po las mig gi rnam par shes pa la sogs pa rnam par shes pa drug 'byung gi lta ba po bdag gcig pu ni yang dag pa'i don du gang yang med de /
bdag reg pa po'i bar du yang med do / /
'di ltar gang dag lta ba la sogs pa byed pa bdag go zhes bdag tu smra ba rnams kyis khas blangs pa'i lta ba la sogs pa de dag kyang nang dang phyi'i skye mched rnams kyis byed do zhes gang gi tshe bstan par gyur pa de'i tshe gang zag la dngos po med par rtogs so / /
de ni 'di skad du skye mched bcu gnyis bstan par 'du byed rnams mig la sogs pa las gzhan pa'i bdag gis bdag med par rtogs so / /
'du byed rnams bdag med par rtogs nas de dag las sems skyo ste /
mthar phyin pa'i gnas thob bo zhes bstan par 'gyur ro / /
de la 'dir 'gyur te /
gang zag la bdag med par khong du chud pa nyid kyis mya ngan las 'das pa thob par grub na sems tsam du bstan pa ci dgos snyam pa la /
de'i phyir gzhan du yang bstan pas chos la bdag med par zhes bya ba la sogs pa smos so / /
gang yang sems tsam du bstan pas des chos la bdag med par 'jug ste /
de'i phyir chos la bdag med pa la gzhug pa'i don du sems tsam du bstan to zhes bshad pa yin no / /
'dir 'jug par byed pas 'jug pa ste /
khong du chud ces bya ba'i tha tshig go / /
gzhan du zhes bya ba'i sgra'i don bstan pa'i phyir /
gzhan du yang zhes bya ba ni zhes bya ba la sogs pa smos te /
de ni go sla bas ma bshad do / /
sems tsam du bstan pas chos la bdag med par 'jug pa yid ma ches nas ji ltar chos la bdag med par 'jug ces dris te /
bstan pa 'dis ji ltar chos la bdag med par 'jug ce na /
bstan bcos byed pas 'jug pa'i thabs bstan pa'i phyir /
rnam par rig pa tsam 'di nyid ces bya ba la sogs pa smos so / /
rnam par rig pa tsam 'di nyid la gzugs la sogs pa'i rnam par gyur nas byung ste /
sems la sa logs shig na gzugs la sogs pa'i rang bzhin chos gang yang med par gang gi tshe /
de ltar rtogs par gyur pa de'i tshe chos la bdag med pa la zhugs pa yin no / /
chos la bdag med par zhugs na byang chub sems dpa' rnams rim gyis de bzhin gshegs pa'i go 'phang 'thob bo / /
de bas na don 'di ni gtso bo zhes bya'o zhes de lta bu'i don du bcom ldan 'das kyis sems tsam du bstan to / /
ji ltar gang zag la bdag med pa rnam pa thams cad du gang zag dngos po med pa de bzhin du chos la bdag med pa yang rnam pa thams cad du chos med pa lta bur rigs nas gzhan gyis brgal ba'i phyir /
gal te chos zhes bya ba la sogs pa smos so / /
gal te chos med pa chos la bdag med pa yin na ni rnam pa thams cad du chos gang yang med do / /
de lta na ni sems tsam de yang med de /
de'i phyir ji ltar rnam par gzhag ce na /
'dir slob dpon gyis chos ni zhes bya ba la sogs pa smos te /
thams cad du thams cad chos gang yang med pa de lta bu ni chos la bdag med pa la 'jug pa ma yin gyi kun brtags pa'i chos med pas chos la bdag med pa la 'jug go /
brtags pa'i ngo bo de la yang ji lta bu snyam pa la gang byis pa rnams kyis zhes bya ba la sogs pa smos so / /
gang so so'i skye bo rnams kyis chos rnams la gzung ba dang 'dzin pa'i mtshan nyid kyi ngo bo nyid du sgro btags pa ni gzung ba dang 'dzin pa'i mtshan nyid du sgro btags pa'i bdag nyid des de dag bdag med kyi /
sangs rgyas rnams kyi yul brjod du med pa gang yin pa yang med pa ni ma yin no / /
de ni 'di skad du de kho na ma mthong ba rnams kyi gang chos rnams la gzung ba dang 'dzin pa'i dngos por sgro btags pa de dag gi de med kyi /
de dag gi gzhan gyi dbang dang yongs su grub pa'i ngo bo gang yin pa de bzhin gshegs pa'i ye shes kyi yul ni med pa ma yin no zhes bstan par 'gyur ro / /
'di ltar chos la bdag med pa zhes bya ba'i sgra ni med pa tsam la mi bya'i gnas kyi khyad par la bya'o / /
'di ltar de nyid la tshig 'di ltar rnam par sbyar te /
gzhan gyi dbang dang yongs su grub pa'i dngos po gzung ba dang 'dzin pa'i mtshan nyid kyi bdag dang bral ba de bdag med pa'o / /
de'i dngos po ni bdag med pa'o / /
chos rnams la bdag med pa ni gzhan gyi dbang yang yongs su grub pa'i chos rnams la gzung ba dang 'dzin pa med ces bya ba'i tha tshig go / /
de bas na gzung ba dang 'dzin pa dang bral ba'i sems dang sems las byung ba rnams la bdag med pa zhes bstan pa yin gyi /
med pa can ni ma yin no / /
gang zag la bdag med pa yang gang zag med pa tsam 'ba' zhig ma yin gyi /
'du byed rnams la gzhan gyis yongs su brtags pa'i gang zag med do / /
brjod du med pa'i bdag nyid kyis zhes bya ba ni brjod par mi nus par rang gi ngo bos zhes bya ba'i tha tshig go / /
chos la bdag med pa rnam pa de lta bu yongs su 'dzin pa'i yon tan bstan pa'i phyir /
de ltar rnam par rig pa tsam yang zhes bya ba la sogs pa smos so / /
gal te gzung ba dang 'dzin pa med pa la chos la bdag med par yongs su 'dzin na /
de'i tshe sems dang sems las byung ba rnams kyang de ma yin pa sems dang sems las byung ba gzhan gyis kun brtags pa'i gzung ba dang 'dzin pa'i mtshan nyid kyi bdag nyid dang bral bar khong du chud pas gzung ba dang 'dzin pa dang bral ba sems dang sems las byung ba tsam du rnam par gzhag pa med pa yin no / /
sems dang sems las byung ba gzung ba dang 'dzin pa dang bral bar rnam par gzhag pas chos thams cad la bdag med par 'jug pa yin gyi chos yod pa rnams la yang rnam pa thams cad du skur pas ma yin no / /
ji ste de ltar mi 'dod na ci nyes snyam pa la /
de'i phyir gzhan du na ni zhes bya ba la sogs pa smos so / /
gal te sems dang sems las byung ba gzhan gyis kun brtags pa'i gzung ba dang 'dzin pa'i mtshan nyid kyis bdag bral ba ma yin na ni /
de'i tshe rnam par rig pa gzhan gyi don du khas blangs par 'gyur te /
de bas na rnam par rig pa tsam du mi 'grub bo / /
ci'i phyir snyam pa la /
rnam par rig pa rnams don dang ldan pa'i phyir ro zhes bya ba smos so / /
'di ltar don dang ldan pa ni de'i tshe rnam par rig par mi 'gyur te /
de lta na yang rnam par rig pa tsam du 'grub par ga la 'gyur /
'di ltar rnam par rig pa tsam gyi sgra ni gzung ba dang 'dzin pa dang bral ba'i sems dang sems las byung ba dag la bya na /
gal te 'ga' zhig de dag 'dzin tam /
gal te gzhan dag la yang 'dzin na de'i tshe rnam par rig pa tsam du ga la 'grub /
'di ltar gzugs kyi phung po 'ba' zhig la gzung ba dang 'dzin pa dgag pa ni ma yin gyi chos thams cad la'o / /
da'i phyir sems dang sems las byung ba rnams kyang gzung ba dang 'dzin pa dang bral bar 'gyur ro / /
de ltar na chos thams cad la bdag med par grub pa yin no / /
gzung ba dang 'dzin pa dngos po med par da dung gi bar du rigs pa 'ga' yang ma brjod pas de'i phyir 'dir phyi rol gyi don du smra bas phyir gzhil ba'i phyir /
bcom ldan 'das kyis dgongs pa 'dis zhes bya ba la sogs pa smos so / /
rang gi sa bon dang snang ba la dgongs nas bcom ldan 'das kyis gzugs la sogs pa'i skye mched yod par gsungs kyi yang dag pa'i don du yod pa'i gzugs la sogs pa de dag rnam par rig pa rnams kyi yul gyi dngos por gyur pa ni ma yin no zhes bya ba ci mngon /
de ni 'di skad du sgra ji bzhin du na /
gal te 'dir 'ga' zhig rigs pa dang 'gal na ni de'i tshe dgongs pa can du yang brtags pa'i yang rigs na /
'di la ni sgra ji bzhin du na rigs pa dang 'gal ba 'ga' yang med na ci'i phyir ro zhes dgongs pa can du yongs su brtag ces bstan par 'gyur ro / /
'dir slob dpon gyis rigs pa dang 'gal ba bstan pa'i phyir /
'di ltar /
de ni gcig na'ang yul min la / /
zhes bya ba la sogs pa smos so / /
gzugs la sogs pa'i rags pa de gcig pu yang yul ma yin no / /
rdul phra rab phrag can du gnas pa du ma yang yul ma yin no / /
rdul phra rab de dag med par gnas pa yang yul ma yin te /
'di ltar rdul phra rab nyid mi 'grub pa'i phyir ro zhes mdor byas pa'i don to / /
bstan bcos byed pas mdar byas pa'i don rgya cher bstan pa'i phyir /
ji skad du bstan par 'gyur zhe na zhes bya ba la sogs pa smos so / /
gang khyed kyi rnam par shes pa las logs shig na /
gzugs dang sgra la sogs pa'i skye mched gzugs dang sgra la sogs pa'i rnam par rig pa so so'i yul du khas blangs pa de gcig pu zhig yin na bye brag pa rnams kyi cha shas kyi ngo bor rags pa khyon che ba dbang po'i blo gzung bar 'dod pa lta bu'am /
phrag yod par gnas pa'i rdul phra rab du ma yul du 'dod dam /
de ste phan tshun ltos pa dang bcas pa'i rdul phra rab de dag nyid 'dus pa dag yul du 'dod grang na /
phyogs dang po'i dbang du byas nas /
gcig pu de ni yul ma yin te zhes bya ba la sogs pa smos so / /
cha shas can zhes bya ba gcig pu ni yul ma yin te /
'di ltar cha shas rnams las ma gtogs pa cha shas can gzhan gang la yang mi 'dzin te /
bum pa dang snam bu la sogs pa thams cad la yang ngos cha dang rgyu skud pa la sogs pa'i cha shas nyid la 'dzin gyi /
de dag las gud na bum pa dang snam bu la sogs par mi 'dzin to / /
phyogs gnyis pa bstsal pa'i phyir /
du ma yang yul ma yin te zhes bya ba smos so / /
du ma phrag can du gnas pa yang yul ma yin te /
'di ltar rdul phra rab so so la 'dzin par khas mi len to / /
'di ltar rnam par shes pa lnga'i tshogs ni bsags pa la dmigs so zhes gzhan dag gis khas blangs pa'i phyir ro / /
phyogs gsum pa bstsal ba'i phyir ro / /
de dag 'dus pa yang yul ma yin te zhes bya ba la sogs pa smos so / /
phan tshun nas nye ste bar med par gnas pa'i rdul phra rab dag kyang yul ma yin te /
'di ltar rdul phra rab ces bya ba gang yang rdzas gcig tu mi 'grub pa'i phyir ro / /
gal te rdul phra rab dag rdzas su yod par grub na ni de'i phyir ci de dag 'dus pa yul yin nam /
'on te phrag can du gnas pa zhes bsam par yang bya na de dag ni rdzas yod par ma grub bo / /
phyi rol gyi don du smra ba rdul phra rab ma grub par yid mi ches nas ji ltar mi 'grub ces dris te /
ma grub pa'i rgyu gang yang mi snang ngo snyam du sems so / /
slob dpon gyis ma grub pa'i rgyu bstan pa'i phyir /
'di ltar drug gis cig car sbyar ba na zhes bya ba la sogs pa smos so / /
de nyid rnam par dgrol ba'i phyir /
phyogs drug nas zhes bya ba la sogs pa smos so / /
gang gi tshe dbus na 'dug pa'i rdul phra rab la phyogs drug nas 'ongs pa'i rdul phra rab drug gis cig car du sbyar ba de'i tshe phyogs gzhan dang gzhan dag nas sbyar tam /
'on te gcig kho na nas sbyar zhes brjod par bya'o / /
gal te rdul phra rab drug po dag gis gzhan dang gzhan dag nas cig car du sbyar na ni de'i tshe dbus na 'dug pa'i rdul phra rab cha drug tu 'gyur ro / /
ci'i phyir snyam pa la /
gcig gi go gang yin pa der zhes bya ba la sogs pa smos so / /
'di ltar dbus su 'dug pa'i rdul phra rab kyi phyogs kyi ngos la 'dug pa'i rdul phra rab gcig gis non pa gang yin pa de'i rdul phra rab gzhan go skabs med de /
de'i phyir de ni phyogs gzhan du gnas par bya dgos so / /
gzhan dag kyang de bzhin du cha drug tu grub bo / /
de ltar rdul phra rab cha drug 'dus par gyur na des de rdzas su yod par ga la 'gyur /
phyogs gnyis pa'i dbang du byas nas /
drug po dag ni go gcig na zhes bya ba la sogs pa smos so / /
'di nyid rnam par dgrol ba'i phyir /
ji ste rdul phra rab gcig gi go gang yin pa de nyid ces bya ba la sogs pa smos so / /
ji ste dbus na gnas pa'i rdul phra rab gcig gi go gang yin pa de nyid ngos la 'dug pa'i rdul phra rab drug po rnams kyi go yang yin na ni des na rdul phra rab mang po rnam pa go gcig pa'i phyir gong bu thams cad rdul phra rab tsam du 'gyur te /
tshul 'dis ri rab la sogs pa yang rdul phra rab tu 'gyur ro / /
ci'i phyir snyam pa la phan tshun du tha dad pa med pa'i phyir zhes bya ba la sogs pa smos te /
'di ltar phyogs 'di la rdul phra rab thams cad kyang phan tshun tha dad pa med de /
de'i phyir de'i gong bu gang yang snang bar mi 'gyur te /
ri rab kyang snang bar mi 'gyur bar 'dod do / /
phyogs dang po ni cha shas dang bcas pa'i phyir rdzas su yod par 'gyur ro / /
phyogs gnyis pa ni cha shas med pa'i phyir sogs pa yod par mi 'grub bo / /
de bas na snang bar mi 'gyur ro zhes bsdus pa'i don to / /
phyogs dang po la bye brag tu smra bas lan gdab pa'i phyir /
rdul phra rab rnams ni zhes bya ba la sogs pa smos so / /
gal te rdul phra rab rnams sbyor na ni de'i phyir drug gis cig car du sbyor bas cha drug tu yang 'gyur na /
de dag ni cha shas med pa'i phyir mi sbyor ro / /
de bas na 'di la cha drug gi nyes par 'gyur ba med do / /
gal te rdul phra rab rnams mi sbyor na gang sbyar bar byed pa de gang gi yin snyam pa la /
'dus pa dag ni zhes bya ba la sogs pa smos te 'dus pa dag ni cha shas dang bcas pa'i phyir phan tshun sbyor ro / /
de bas na grags pa dang mi 'gal lo snyam du khas 'che ba'i bye brag tu smra ba rnams sems so / /
bstan bcos byed pas de bsal ba'i phyir /
de dag la 'di skad du zhes bya ba la sogs pa smos so / /
bye brag tu smra ba de dag la 'di skad du rdul phra rab rnams 'dus pa gang yin pa de rdul phra rab rnams las gzhan nam 'on te ma yin zhes dri bar bya'o / /
gal te don tha dad pa ma yin no zhes zer na de la nyes par bstan pa'i phyir /
rdul phran zhes bya ba la sogs pa smos so / /
gal te rdul phra rab rnams mi sbyor la /
'dus pa'i yang de las don gzhan du mi 'dod na de'i tshe 'dus pa'i sbyor ba gang yin pa de dag gang gi yin par 'dod /
rdul phra rab rnams kyi ni ma yin te /
cha shas med pa dang khas mi len pa'i phyir ro / /
de ni 'dus pa'i yang ma yin te /
de dag las don gzhan ma yin pa'i phyir ro / /
de dag las don gzhan ma yin pa ni de las ma byung bas 'bras bu khas blang du mi rung ngo / /
de'i phyir sbyor ba de gang gi yin zhes brjod par bya'o / /
mdor byas pa snga ma las byed pa'i tshig khong nas dbyung ba'i phyir /
sbyor ba zhes bya bar snyegs so zhes bya ba smos te /
de ni go sla bas ma bshad do / /
brgya la bye brag tu smra ba de dag nyes pa des 'jigs te 'dus pa yang sbyor bar mi 'dod du dogs nas /
cha shas yod pa ma yin pas zhes bya ba la sogs pa smos so / /
de nyid rnam par dgrol ba'i phyir /
ji ste 'dus pa dag kyang zhes bya ba la sogs pa smos so / /
ji ste nyes pa 'di 'byung du 'ong zhes te 'dus pa dag kyang phan tshun mi sbyor ro zhe na /
de lta na ni rdul phra rab rnams cha shas med pa'i phyir sbyor ba med do zhes ma zer cig /
ci'i phyir mi brjod snyam pa la /
'dus pa cha shas dang bcas pa yang zhes bya ba la sogs pa smos so / /
'di ltar 'dus pa cha shas dang bcas pa yang sbyor bas khas mi len pa'i phyir ro / /
gal te 'dus pa cha shas dang bcas pa sbyor bar mi 'dod na ni /
de'i tshe rdul phra rab rnams cha shas med pa'i phyir sbyor bar mi 'grub bo zhes smra ba'i mi rigs so / /
gang gi tshe cha shas dang bcas pa yang mi 'dod pa de'i tshe cha shas med pa ni sbyor ba med pa'i gtan tshigs yin no zhes ma zer cig /
de'i phyir de ltar bye brag tu smra ba bsal nas snga ma'i skabs mjug bsdu ba'i phyir /
de bas na rdul phra rab ces bya ba la sogs pa smos so / /
gang gi phyir de ltar drug gis cig car du sbyar bas rdul phra rab cha shas drug tu 'gyur ba de'i phyir rdul phra rab rdzas gcig tu mi 'grub bo / /
cha shas med pa'i phyogs ltar na yang gong bu thams cad mi snang bar 'gyur ba'i rigs te bshad zin to / /
yang rdul phra rab bstsal ba'i phyir rdul phra rab sbyor bar 'dod kyang rung zhes bya ba la sogs pa smos so / /
rdul phra rab sbyor bar 'dod kyang rung ste /
sbyor bar 'dod pa 'dis bdag la ci zhig bya /
ye ni gal te rdul phra rab la phyogs kyi cha tha dad par khas len pa de'i tshe /
gang la phyogs cha tha dad yod / /
de ni gcig tu mi rung ngo / /
phyogs kyi cha tha dad par bshad par 'dod nas /
rdul phra rab kyi shar phyogs kyi cha yang gzhan zhes bya ba la sogs pa smos so / /
phyogs kyis mtshon pa'i cha ni phyogs kyi cha ste de yang shar phyogs kyis mtshon pa yang gzhan pa nas 'og gi phyogs kyis mtshon pa'i bar du yang gzhan no / /
de ltar phyogs kyi cha tha dad na cha du ma yod pa'i rdul phra rab gcig pur ji ltar rung /
de ni 'di skad du gang la cha de dag yod pa ni cha las logs shig na gzhan gang yang med de /
de'i phyir cha 'dus pa tsam gyi rdul phra rab de gcig tu ga la 'gyur zhes bstan par 'gyur ro / /
de la 'dir 'gyur te /
rdul phra rab la phyogs kyi cha tha dad pa med do snyam pa la /
de'i phyir grib ma dang sgrib par ji ltar 'gyur zhes bya ba smos so / /
cha med pa'i rdul phra rab la grib ma dang sgrib pa mi 'grub bo zhes mdor byas pa'i don bsdus pa'o / /
bstan bcos byed pas mdor byas pa'i don de rgya cher bstan pa'i phyir /
gal te rdul phra rab re re la zhes bya ba la sogs pa smos so / /
gal te rdul phra rab cha shas med pa'i phyir phyogs kyi cha tha dad pa med na de'i dus na nyi ma shar ba'i tshe ngos gcig la grib ma 'bab pa gcig tu nyi ma shar bar ji ltar 'gyur /
de ltar 'gyur du mi rung ba ci yod snyam pa la de'i phyir de la ni gang du nyi ma mi 'bab pa'i zhes bya ba la sogs pa smos te /
'di ltar rdul phra rab de la gang nyi mas gsal bar ma gyur pa'i phyogs gzhan ni gang yang med do / /
de ltar re zhig grib ma med par bstan to / /
sgrib pa med par bstan pa'i phyir /
gal te phyogs kyi cha zhes bya ba la sogs pa smos so / /
gal te cha shas med pa'i phyir phyogs kyi cha tha dad par mi 'dod na de'i tshe rdul phra rab de la rdul phra rab gzhan gyis sgrib par yang ji ltar 'gyur /
ci'i phyir mi 'gyur snyam pa la /
de'i phyir rdul phra rab gang la yang zhes bya ba smos te /
'di ltar cha gzhan gang la rdul gzhan 'ongs pas rdul gzhan thogs par rnam par gzhag pa'i cha gzhan ni rdul phra rab la gang yang med do / /
gal te thogs pa med na ci nyes snyam pa la /
de'i phyir /
thogs pa med na ni zhes bya ba la sogs pa smos so / /
gal te rdul phra rab la rdul phra rab gzhan gyis thogs par mi byed na /
de'i tshe rdul phra rab thams cad go gcig tu 'gyur te /
de'i phyir /
thams cad go gcig tu gyur pas ri rab la sogs pa gong bu thams cad rdul phra rab tsam du 'gyur te /
de ni sngar bshad zin to / /
phyi rol gyi don du smra bas 'gro ba'i tshul du grib ma dang sgrib pa zhes bya ba la sogs pa smos so / /
gal te rdul phra rab cha shas med pa'i phyir grib ma dang sgrib pa mi rigs kyang gong bu cha shas dang bcas pa de yin par ci'i phyir mi 'dod na /
bstan bcos byed pas gong bu dpyad pa'i phyir /
rdul phra rab rnams las zhes bya ba la sogs pa smos so / /
kye khyed rdul phra rab rnams las gong bu gzhan zhig yin par 'dod dam ci na grib ma dang sgrib pa de dag de'i yin par 'dod /
gal te de dag las de gzhan yin na ni de ltar yang rung ngo / /
mdo sde pas smras pa ma yin no zhes bya ba smos so / /
kho bo ni gong bu rdul phra rab las gzhan yin par mi 'dod do / /
bstan bcos byed pas /
gong bu gzhan min de de'i ming /
zhes bya ba smos so / /
de gnyis dgrol ba'i phyir gal te rdul phra rab rnams las gong bu gzhan ma yin na zhes bya ba la sogs pa smos so / /
gal te rdul phra rab rnams las gong bu gzhan yin par mi 'dod na ni grib ma dang sgrib pa dag gong bu de'i yin par grub pa yin no / /
phyi rol gyi don du smra bas slar brgal ba'i phyir /
yongs su rtog pa 'di ni zhes bya ba la sogs pa smos te /
dper na cha shas gnas pa ji lta bu zhig gis gnas pa'i gzugs la sogs pa 'khor lo zhes brjod kyang /
de dag 'khor lo'i rang bzhin ma yin pa de bzhin du gzugs la sogs pa zhig pa'i mthar phyin pa la ni rdul phra rab dag ces bya bar med par gnas pa dag la ni 'dus pa zhes bya yang de dag ni rdul phra rab kyi ngo bo nyid kyang ma yin /
'dus pa'i ngo bo nyid kyang ma yin no / /
de bas na gzugs la sogs pa'i mtshan nyid gang yin pa de ni ma bkag na rdul phra rab ces sam 'dus pa zhes bsam pa des ci zhig bya /
de ma bkag pas phyi rol gyi don yang ma bkag pa yin no / /
bstan bcos byed pas gzugs la sogs pa'i mtshan nyid dri ba'i phyir /
de dag ni mtshan nyid gang yin pa zhes bya ba smos so / /
kye gzugs la sogs pa'i mtshan nyid gang yin smos shig /
phyi rol gyi don du smra bas /
mig la sogs pa'i yul nyid dang zhes bya ba la sogs pa smos so / /
spyir na mig la sogs pa'i dbang po'i yul nyid gzugs la sogs pa mtshan nyid dang bye brag tu na sngon po dang ser po la sogs pa nyid ni de dag gi mtshan nyid do / /
bstan bcos byed pas gang mig la sogs pa'i yul zhes bya ba la sogs pa smos so / /
khyod kyis gang mig la sogs pa'i yul sngon po dang ser po la sogs pa 'dod pa de ci /
cha shas can zhes bya ba rdzas gcig pu zhig gam /
'on te rdul phra rab ces bya ba du ma zhig ces kho bos de dpyad par bya'o / /
phyi rol gyi don du smra bas nyes pa ma mthong nas /
'dis ci zhig bya zhes dris te /
de ltar na yang ci nyes /
bstan bcos byed pas /
du ma'i zhes bya ba la sogs pa smos so / /
du ma'i phyogs kyi nyes pa ni / /
phra rab rdul du du ma'ang min / /
de dag 'dus pa'ang ma yin te / /
'di ltar rdul phran mi 'grub phyir / /
zhes bya ba'i skabs der bshad zin to / /
gcig pu'i nyes pa'ang bshad pa nyid de yang bstan pa'i phyir /
gcig na rim gyis 'gro ba med / /
ces bya ba la sogs pa smos so / /
sa la sogs pa cha shas gcig pu zhig yin du zin na srog chags rnams rim gyis 'gro bar mi 'gyur ro / /
tshu rol gyi cha dang pha rol gyi tha dad pa gnyis zin pa dang ma zin pa cig car mi 'gyur ro / /
gcig na 'dug pa'i glang po che la sogs pa du ma ris su chad par 'dug par mi 'gyur ro / /
srog chags phra mo rnams kyang blta bar mi snang bar mi 'gyur ro zhes mdor byas pa'i don to / /
bstan bcos byed pas mdor byas pa'i don de rgya cher bstan pa'i phyir /
gal te mig gi yul zhes bya ba la sogs pa smos so / /
gal te mig gi yul sngon po dang ser po la sogs pa ji snyed pa klung dang ngam grog la sogs pas ris su chad par 'dod de /
de dag thams cad rdzas gcig par rtog na de'i tshe srog chags rnams rim gyis 'gro bar mi 'gyur ro / /
ci'i phyir rim gyis 'gro bar mi 'gyur snyam pa la /
de ci'i phyir /
gom pa gcig bor bas zhes bya ba la sogs pa smos te /
ji ltar gom pa gcig bor bas bgrod par bya ba mtha' dag tu son pas gom pa dor bas gzhan gyis 'gro ci dgos te /
gang du rim gyis 'gro bar 'gyur / /
'di ltar sa ni ris su ma chad de cha shas can rdzas su gcig pa cha shas med par 'dod pas de'i phyir rim gyis 'gro bar mi 'thad do / /
de ni 'di skad du gcig la yul gyi dngos por snga phyi tha dad pa ji ltar 'grub ces bstan par 'gyur ro / /
'di gnyis la nyes pa gzhan bstan pa'i phyir /
tshu rol gyi cha zin la zhes bya ba la sogs pa smos so / /
gal te mig gi yul sngon po la sogs pa de dag thams cad gcig tu zin na de'i tshe rtsig pa la sogs pa dag gi tshu rol gyi cha zin la pha rol gyi cha ma zin pa cig car du mi 'gyur ro / /
ci'i phyir snyam pa la /
de'i tshe zhes bya ba la sogs pa smos te /
'di ltar de'i tshe dngos po gcig la zin pa dang ma zin pa mi rung ngo / /
yang 'di nyid la nyes pa gzhan bstan pa'i phyir ro / /
glang po che dang /
zhes bya ba la sogs pa smos so / /
gal te ris su chad par snang ba ji snyed pa de dag thams cad gcig tu zin na /
de'i tshe gnas gcig gi steng na 'dug pa'i glang po che dang rta la sogs pa du ma ris su chad par 'dug par mi 'gyur ro / /
ci'i phyir snyam pa la /
gcig gang na 'dug pa zhes bya ba la sogs pa smos te /
'di ltar glang po che gcig gang na 'dug pa de nyid na gzhan yang ba glang dang rta la sogs pa yang 'khod na ni de'i phyir de dag ris su chad par ji ltar rung /
'di ltar sa de ni rdzas gcig pa yin na gcig na gnas pa rnams yul tha dad pa na 'dug par ga la 'gyur /
brgyal gzhan na nyes pa des 'jigs nas glang po che la sogs pa gnas phan tshun spangs te 'dug par rtog tu dogs nas /
de gnyis kyis zhes bya ba la sogs pa smos so / /
ji ste yul ris su chad par snang ba med na mi rung zhes gnas gcig gis /
spangs te /
glang po che la sogs pa yul so so na 'khod de zhe na /
de lta na yang glang po dang rtas gang non pa de gcig tu ji ltar rung ste /
de gnyis kyis non pa gang yin pa dang /
ma non pa gang yin pa de gcig tu mi 'gyur ro zhes bya ba'i tha tshig go / /
gnyi gas gnyi gnon par brtag par yang mi rigs so / /
ci'i phyir snyam pa la /
bar na de dag gis stong pa zhes bya ba la sogs pa smos te /
'di ltar glang po che dang ba glang dang rta'i bar stong pa snang ba'i phyir ro / /
gal te glang po che'i gor ba glang dang /
rtas khyab par gyur la /
ba glang dang rta'i gor yang glang po ches khyab na ni de'i bar yang de dag gis khyab par 'gyur te /
de bas na bar du yang de gnyis gzung bar 'gyur ro / /
yang de nyid la nyes pa gzhan bstan pa'i phyir /
chu'i skye bo phra mo zhes bya ba la sogs pa smos te /
gal te sngon po dang ser po la sogs pa mig gi yul ji snyed pa de dag thams cad gcig tu zin na /
de'i tshe chu'i skye bo phra mo rnams kyang khang pa dang ri la sogs pa chen po dag dang rang bzhin gcig pas mig gis mi sod par mi 'gyur te /
gcig pu rang bzhin tha dad ba med pa la mig gis sod pa dang mig gis mi sod pa mi rigs so / /
gang gi tshe nyes pa 'di 'byung snyam pa la /
gal te mtshan nyid tha dad pa nyid kyis zhes bya ba la sogs pa smos so / /
gal te dngos po rnams yul tha dad pa dang /
rgyu tha dad pa dang /
dus tha dad pas tha dad par mi 'dod kyi mtshan nyid tha dad pa 'ba' zhig gis dngos po tha dad par khas len pa de'i tshe nyes pa 'di dag 'byung bar 'gyur ro / /
'dir mtshan nyid ni mig la sogs pa'i yul nyid dang sngon po la sogs pa nyid do / /
gzhan du ni ma yin na go zhes bya ba la 'dis ni yul tha dad pa la sogs pa ston to / /
de'i phyir da ltar 'di la nyes pa bstan nas mjug bsdu ba'i phyir /
de'i phyir zhes bya ba la sogs pa smos te /
gang gi phyir de ltar gcig gi phyogs la nyes pa mang ba de'i phyir mig la sogs pa'i yul sngon po la sogs pa nges par rdul phra rab tha dad par brtag par bya'o / /
ji ltar nyes pa med pa de ltar yod snyam pa la /
de'i phyir de gcig tu mi 'grub bo zhes bya ba smos te /
rdul phra rab de gcig tu mi 'grub po zhes bstan to / /
de la 'dir 'gyur te /
mig la sogs pa'i yul gzugs la sogs pa yod par 'grub ste /
kho bo la de tsam gyis chog gi rdul phra rab grub pas ci zhig bya snyam pa la /
de'i phyir de mi 'grub pas zhes bya ba la sogs pa smos so / /
gal te rdul phra rab mi 'grub na gzugs la sogs pa yang mig la sogs pa'i yul nyid du mi 'grub ste /
de'i phyir yul med pa rnam par rig pa tsam du grub pa yin no zhes bya ba ni mjug bsdu ba'o / /
'dir mdo sde pas slar brgal ba'i phyir /
tshad ma'i dbang gis zhes bya ba la sogs pa smos so / /
'di ni yod do 'di ni med do zhes bya ba ni tshad ma'i dbang gis dmigs kyis dbye bar 'gyur la /
tshad ma thams cad kyi nang na yang mngon sum gyi tshad ma ni mchog yin gyi /
'di ltar mngon sum gyis the tshom thams cad ldog ste 'di ni nye ba'i 'bras bu yang med na mngon sum mchog tu zin kyang des cir 'gyur snyam pa la /
don de med na zhes bya ba la sogs pa smos so / /
gal te phyi rol gyi don med na de'i tshe gzugs dang sgra la sogs pa 'di ni bdag gi mngon sum mo snyam du sems pa'i blo 'di ji ltar 'byang zhes sems pa'o / /
gzhan gyi 'dod pa ltar gal te gzugs la sogs pa mngon sum gyis ma myong na de'i tshe gzugs la sogs pa 'di ni bdag gi mngon sum mo zhes gzugs la sogs pa mthong ngo snyam du sems pa'i blo 'di ni ji ltar 'byung zhes bya ba de de'i lan du bstan bcos byed pas /
mngon sum blo ni rmi sogs bzhin / /
zhes bya ba la sogs pa smos so / /
dper na rmi lam la sogs pa la don med par yang 'di ni bdag gi mngon sum ma snyam pa'i blo 'byung ba de bzhin te /
rnam par shes pa 'di nyid don du snang bar 'byung ste /
don gang yang med do zhes bya ba'i skabs der sngar bstan pa nyid do / /
de nyid la yang gtan tshigs lhag par /
de yang gang tshe zhes bya ba la sogs pa smos so / /
de nyid rnam par dgrol ba'i phyir /
gang gi tshe 'di ni zhes bya ba la sogs pa smos te /
gang gi tshe 'di ni bdag gi mngon sum du mthong ba'i dngos po la sems pa de lta bu'i blo skad cig ma gsum pas 'byung ba de'i tshe khyod kyi don de mi snang ngo / /
ci'i phyir snyam pa la /
yid kyi rnam par shes pa zhes bya ba la sogs pa smos so / /
'di ltar yid kyi rnam par shes pa des de ltar skad cig ma gsum pa la gang bcad pa dang /
'di ltar mig gi rnam par shes pa de'i tshe 'gag pa'i phyir ro / /
da bas na rtog pa'i dus na don de mngon sum du ji ltar 'dod /
de ni 'di skad du dbang po'i rnam par shes pas gzugs la sogs pa mthong ba de ni rnam par mi rtog pa dang /
de'i tshe 'gag pa'i phyir te /
de ltar gzung bar mi nus so / /
gang de ltar yongs su gcod pa yid kyi rnam par shes pa de yang don de'i rang gi ngo bo mi 'dzin te /
de'i phyir de'i tshe ji ltar don de mngon sum du 'gyur zhes bstan par 'gyur ro / /
gal te don de dus gzhan na yang gnas pa /
gal te phyis mngon sum gyis 'dzin pa de'i tshe nyes pa ci yod snyam du dgongs pa de la /
lhag par yang zhes bya ba la sogs pa smos so / /
gal te don de dus gzhan na gnas na ni nyes pa 'di yang med na don de ni skad cig pa ste /
de'i phyir skad cig par smra ba la don de shin tu mngon sum du mi 'gyur ro / /
'di ltar rtog pa'i dus na de'i tshe gzugs dang ro la sogs pa ni 'gags zin to / /
yang mdo sde pas gzhan du slar brgal ba'i phyir /
myong ba med par zhes bya ba la sogs pa smos so / /
gang ma myong ba de ni yid kyi rnam par shes pas dran par mi 'gyur na /
phyi rol sngon po dang ser po la sogs pa yid kyi rnam par shes pas dran pa las de bas na sngon po la sogs pa'i don gdon mi za bar myong bar 'gyur ro / /
de ltar 'gyur du zin kyang des cir 'gyur snyam pa la /
de ni mthong ba yin no zhes bya ba la sogs pa smos so / /
don gang myong ba de gzugs la sogs pa'i don mthong ba'o snyam du de ltar bsams nas mthong ba'i yul gzugs la sogs pa mngon du 'dod do / /
slob dpon gyis 'dir lan du myong ba'i don zhes bya ba la sogs pa smos so / /
rnam par shes pa las gzhan du gyur pa'i don dran pa yin no zhes bya ba de kho bo la ma grub bo / /
ci'i phyir ma grub snyam pa la /
'di ltar zhes bya ba la sogs pa smos so / /
de nyid dgrol ba'i phyir /
dper na don med par zhes bya ba la sogs pa smos so / /
dper na gzugs la sogs pa phyi rol na med par yang gzugs la sogs pa'i don du snang ba'i mig gi rnam par shes pa la sogs pa'i rnam par rig pa byung ba de bzhin te /
kho bos rnam par shes pa 'di nyid don du snang bar 'byung ste /
don gang yang med do zhes bya ba'i bar skabs der bshad zin to / /
de ltar gyur du zin kyang skabs 'dir ci zhig 'grub snyam pa la /
de'i phyir /
de las dran par zad ces bya ba smos so / /
de nyid dgrol ba'i phyir /
rnam par rig pa de las zhes bya ba la sogs pa smos so / /
gzugs la sogs par snang ba'i rnam par rig pa de las rnam par rtog pa'i yid kyis rnam par rig pa dran pa dang mtshungs par ldan pa 'byung ste /
dran pa 'byung ba de las gzhan myong ba mi 'grub pa / /
de ni 'di skad du myong ba ni dran pa'i rgyu yin la /
myong ba ni bdag cag la yod do / /
gzugs la sogs pa'i don du snang ba'i rnam par shes pa'o / /
de bas na gzugs la sogs pa'i don du snang ba'i rnam par shes pa myong ba nyid la dran pa 'byung gi /
don gung na yod pas ci zhig bya /
yang mdo sde pas gzhan du brgal ba'i phyir /
dper na rmi lam gyi zhes bya ba la sogs pa smos so / /
dper na rmi lam gyi rnam par rig pa thams cad kyi don med par 'byung ba de bzhin du gal te gnyid kyis ma log pa'i dus na yang 'gyur na ni /
de'i tshe dper na rmi lam na dmigs pa'i don ni med par 'jig rten rang gis khong du chud pa de bzhin du /
gnyid kyis ma log pa na dmigs pa'i don med par 'jig rten rang gis khong du chud pa'i rigs na khong du ma chud de de'i phyir rmi lam bzhin du gnyid kyis ma log pa'i dus na 'byung ba'i blo thams cad don med pa ma yin no / /
'dir bstan bcos byed pas /
de ni gtan tshigs su mi rung ste zhes bya ba la sogs pa smos so / /
'di ni rmi lam dang mi 'dra ba med de /
'di ltar ji srid dus dpar ma gyur pa de srid du rmi lam gyi blo yang yul med par khong du chud par mi 'gyur gyi /
nam sad par gyur ba de na khong du chud pa de bzhin du /
gnyid kyis ma log pa'i dus 'di na yang log par rnam par rtog pa la goms pa'i bag chags kyi gnyid kyis log pa'i 'jig rten ni rmi lam bzhin du yang dag pa ma yin pa'i don mthong ste /
ji srid du ma sad pa de srid du gnyid kyis ma log pa na dmigs pa'i don de med par khong du ma chud do / /
de ni log pa yang yin la rnam par rtog pa yang yin no zhes bsdu'o / /
de la goms pa ni log par rnam par rtog pa la goms pa ste /
yang dang yang mngon du gyur pa ni goms pa zhes bya'o / /
log par rnam par rtog pa de las byung ba'i bag chags gang yin pa de la de skad ces bya'o / /
gnyid dang 'dra ba'i bag chags rnam pa de lta bu de la gnyid ces bya'o / /
ji lta ba bzhin du rtogs pa ma yin gyi zhes bya ba ni ma nor bar khong du mi chud ces bya ba'i tha tshig go / /
nam zhig de med par khong du chud par 'gyur snyam pa la /
gang gi tshe de'i gnyen po zhes bya ba la sogs pa smos so / /
gang gi tshe bag chags de'i gnyen por gyur pa 'jig rten las 'das pa rnam par mi rtog pa'i ye shes thob nas sad par gyur pa de'i tshe 'jig rten las 'das pa de'i rjes las thob pa dag pa 'jig rten pa'i ye shes mngon du 'gyur ro / /
de mngon sum du gyur nas yul med pa ji lta ba bzhin du khong du chud de /
de ni 'di skad du gzugs la sogs pa byis pa'i skye bos yongs su brtags pa dag ni 'jig rten las 'das pa'i ye shes kyi yul ma yin te /
gang dag de'i yul gyi dngos por ma gyur pa de dag gi rtog pa'i shes pa dag pa 'jig rten pa zhes bya ba rnams kyis sel to / /
de bas na de ni mtshungs so / /
'jig rten las 'das pa rnam par mi rtog pa'i ye shes thob ces bya ba ni 'jig rten dang mi mthun pas 'jig rten las 'das pa'o / /
gzung ba dang 'dzin pa'i rnam par rtog pa med pa'i phyir rnam par mi rtog pa'o / /
de'i rjes las thob pa dag pa 'jig rten pa'i ye shes mngon du gyur zhes bya ba na de'i rjes las thob pa ste /
de zhes bya ba ni 'jig rten las 'das pa'i ye shes dang sbyar ro / /
rjes zhes bya ba ni stobs la bya'o / /
de ni de'i rjes las thob pa yang yin la dag pa 'jig rten pa'i ye shes kyang yin no zhes bsdu'o / /
gzung ba dang 'dzin par mngon par zhen pa'i bag chags spangs pa'i phyir dag pa'o / /
mngon par zhen pa med kyang gzung ba dang 'dzin pa'i rnam par 'byung bas 'jig rten pa'o / /
'dir de'i spyi'i don ni spros pa'i bag chags nang na gnas pa yongs su smin pa'i dbang gis gzugs la sogs pa'i don snang ba'i shes pa rnams 'khor ba'i gnas su 'jug ste /
gang gi tshe 'jig rten las 'das pa'i ye shes kyis bag chags de dag spangs par gyur pa de'i tshe dag pa 'jig rten pa'i ye shes byung nas yul med par rtogs so / /
gang mdo sde pas slar brgal ba'i phyir /
gal te rang gi rgyur gyur pa'i khyad par nyid las zhes bya ba la sogs pa smos so / /
gal te rang gi rgyud la gnas pa'i bag chags gyur pa'i khyad par gyi srog chags rnams kyi gzugs la sogs pa don du snang ba'i rnam par rig pa 'byung gi sngon po la sogs pa'i don gyi khyad par las ma yin na /
de'i tshe gang gis sdig pa'i grogs po la brten pa las sems can rnams kyi lus kyi bya ba mi dge ba'i rnam par rig pa nges pa dang /
dge ba'i bshes gnyen la brten pa las lus kyi bya ba dge ba'i rnam par rig pa nges pa dang /
de bzhin du dam pa'i chos mnyan pas ngag gi bya ba sdig pa las log pa'i rnam pa'i rnam par rig pa nges pa dang /
dam pa ma yin pa'i chos mnyan pa las sems can rnams kyi dbang gi bya ba sdig pa la 'jug pa'i rnam pa'i rnam par rig pa nges par sdig pa'i grogs po dang /
dge ba'i bshes gnyen la brten pa med la /
dam pa dang dam pa ma yin pa'i chos bstan pa med na ji ltar 'grub par brjod de /
de ni 'di skad du ji tsam du sdig pa'i grogs po dang dge ba'i bshes gnyen spyod pa mi dmigs pa de tsam du de'i rjes su byed mi nus so / /
ji tsam du sgra'i rang bzhin dam pa dang dam pa ma yin pa'i chos thos pa med pa de tsam du de dang mthun par sgrub cing byed mi nus so zhes bstan par 'gyur ro / /
bstan bcos byed pas de bstsal ba'i phyir /
gcig la gcig gi dbang gis na / /
zhes bya ba la sogs pa smos so / /
de nyid dgrol ba'i phyir /
sems can thams cad kyi zhes bya ba la sogs pa smos so / /
'di ltar srog chags thams cad kyi rnam par shes pa phan tshun gyi dbang gis rnam par shes pa rnams phan tshun 'byung ba nges par 'gyur ro / /
ci rigs su sbyor ro zhes bya ba ni sdig pa'i grogs po dang dge ba'i bshes gnyen gyi spyod pa la slob par 'dod pa'i dbang gis de dang mthun par byed pa rnams kyi sdig pa dang /
dge ba'i lus kyi las kyi rnam pa'i rnam par rig pa 'byung gi /
phyi rol na lus kyi las dang lus ni med do / /
de bzhin du dam pa dang dam pa ma yin pa'i chos smra bar 'dod pa'i dbang gis nyan pa rnams kyi dam pa dang /
dam pa ma yin pa'i chos kyi rnam pa'i rnam par rig pa 'byung gi /
phyi rol na sgra ni med de 'di la ci rigs pa zhes bya ba'i don ni 'di yin no / /
gcig la gcig ces bya ba'i sgra ma grags pas de bas na de'i don bstan pa'i phyir /
gcig la gcig ces bya ba la sogs pa smos te /
de ni go sla bas ma bshad do / /
de'i phyir de ltar brgal ba'i lan btab nas /
srog chags kyi tha snyad thams cad rnam par rig pa rnams kyis phan tshun gyi dbang gis 'byung bar bstan pa'i phyir /
rgyud gzhan gyi rnam par rig pa'i khyad par zhes bya ba la sogs pa smos so / /
srog chags dang 'brel ba'i tha snyad thams cad ni rgyud gzhan gyi 'gro bar 'dod pa dang /
brjod par 'dod pa la sogs pa'i rnam par rig pa'i khyad par las rgyud gzhan la 'gro ba dang smra ba la sogs pa'i rnam par dag pa'i khyad par 'byung gi phyi rol gyi don gyi khyad par lus dang ngag gi tha snyad kyi mtshan nyid las ni ma yin no / /
yang phyi rol gyi don du smra bas slar brgal ba'i phyir /
dper na rmi lam gyi zhes bya ba la sogs pa smos so / /
dper na rmi lam gyi rnam par rig pa'i don med par 'dod pa de bzhin du gal te gnyid kyis ma log pa'i yang don med par 'dod na /
gnyid kyis log pa dang ma log pa na sbyin pa la sogs pa dge ba kun du spyad pa'i 'bras bu phyi ma la 'dod par 'dra bar ci'i phyir mi 'gyur /
gnyid kyis log pa dang gnyid kyis ma log pa na srog gcod pa la sogs pa mi dge ba kun du spyod pa'i 'bras bu yang phyi ma la mi 'dod par 'dra bar ci'i phyir mi 'gyur /
gnyi ga yang don med par mtshungs na go snyam du sems pa'o / /
bstan bcos byed pas de'i lan du sems ni gnyid kyis non pas na zhes bya ba la sogs pa smos so / /
'di ltar rmi lam gyi gnas skabs na ni dge ba'am mi dge ba dag gnyid kyis non pa'i sems kyis kyang byed de /
de'i phyir gnyid kyis ma log pa'i dus na byed pa'i dge ba dang mi dge ba dang rmi lam gyi dge ba dang mi dge ba'i 'bras bu mtshungs pa ma yin te /
gang gnyid kyis non pa de ni 'dir 'bras bu mi 'dra ba'i rgyu yin gyi don yod pa ni ma yin no / /
'di ltar sad pa'i dus na g.yengs pa dang 'dres par rnam par rtog pa ngan pas dge ba'i 'bras bu yang chung bar 'gyur te /
de bas na rmi lam gyi gnod pa yang 'bras bu chung ngu'i rgyu yin no / /
yang 'di ni 'bras bu mi mtshungs pa'i rgyu gzhan yin te /
rmi lam na sbyin pa ni len pa po su yang med /
su la yang phan 'dogs pa med do / /
de bzhin du rmi lam na gsad par bya ba yang su yang med yang dag pa'i don du su la yang gnod par byed pa med do / /
gnyid kyis ma log pa'i dus na ni srog chags dag kyang yod la /
gang dag la sbyin par 'dod pa'i dbang gis len par snang ba 'byung zhing rim gyis bde ba myong bar 'gyur bas phan 'dogs par 'gyur ro / /
gang dag la gsad par 'dod pa'i dbang gis mtshon gyi rnam pa'i shes pa rig pas mi bzod pa'i tshor ba 'byung ba na 'chi ba'i mtshan nyid gnod par 'gyur ro / /
yang phyi rol gyi don du smra bas slar brgal ba'i phyir /
gal te 'di dag rnam par rig pa tsam du zad na zhes bya ba la sogs pa smos so / /
gal te 'gro ba 'dis mtha' dag rnam par rig pa tsam du zad na sems can gang la yang lus med la ngag kyang med de /
de'i phyir shan pa la sogs pas gsod pa na lug la sogs pa 'chi bar ji ltar 'gyur /
gal te shan pa la sogs pa la lus dang ngag yod la lug rnams kyi lus kyang yod na de'i tshe de dag gis de dag rang gi lug lag dar te gsod pa'am /
gzhan la sod ces tshig gis bsgo bas lug rnams 'chi bar 'gyur ro / /
lus dang ngag med na gsad par bsams pa tsam gyis gzhan dag 'chi bar ji ltar 'gyur te de ltar 'dod na ni gang zag 'ga' zhig khos te gnod par bya ba'i sems bskyed pa de nyid kyis 'chi bar 'gyur ro / /
ji ste nyes pa 'di dag 'byung du 'ong zhes de dag 'chi ba des byas par mi 'dod na ni de'i tshe lug 'chi ba shan pa rnams kyis ma bsad pas /
shan pa la sogs pa srog gcod pa'i kha na ma thob dang ji ltar ldan par 'gyur /
bstan bcos byed pas de bsal ba'i phyir /
'chi ba gzhan gyi rnam rig gis / /
zhes bya ba la sogs pa smos so / /
rnam par rig pa'i bye brag gang gis mtshon gdab par gzas pas phyi rol gyi don du smra bas gzhan gsod par byed do / /
de bas na rnam par rig pa'i bye brag mtshon cha med pa las gzhan 'chi bar 'gyur ro / /
dper na 'dre la sogs pa'i yid kyi dbang gis sems can gzhan dag gi dran pa nyams pa la sogs pa byed par 'gyur ro zhes mdor byas pa'i don to / /
bstan bcos byed pas mdor byas pa'i don de rgya cher bstan pa'i phyir /
dper na 'dre la sogs pa'i yid kyi dbang gis zhes bya ba la sogs pa smos so / /
dper na 'dre la sogs pa'i ngan sems kyi sems kyi dbang gis srog chags gzhan dag gi dran pa nyams par 'gyur ba dang mkha' 'gro ma rnams kyi gnod pa'i sems kyi dbang gis gzhan dag gi snying gi khrag 'byin pa dang /
de bzhin du lha'i byin gyi rlabs kyis rmi ltas su mthong ba dang /
de bzhin du sngags mkhan gyi yid kyi dbang gis 'byung po'i gdon pham par 'gyur ba dang /
de bzhin du nam mkha' lding gi sngags byed pa'i yid kyi dbang gis dug sel zhing 'pho ba la sogs par 'gyur ba dang /
de bzhin du rdzu 'phrul dang ldan pa'i yid kyi dbang gis gzhan dag gi 'gyur ba rnam pa mang po 'byung ba dang /
dper na kA t+yA'i bu chen po'i byin gyi rlabs kyis sa ra nas rmi ltas su mthong ba dang /
dper na drang srong dgon pa pa rnams kyi yid 'khrugs pa lha ma yin gyi dbang bo thags zangs ris pham zhes grags pa de bzhin du shan pa la sogs pa'i gnod sems kyi bsam pa'i rnam par rig pa'i bye brag gis lug la sogs pa gzhan dag gi srog gi dbang po dang mi mthun pa'i 'gyur ba rnam pa 'di lta bu dag 'byung ste /
de byung bas ris gcig bskal pa 'dra bas bsdus pa'i sems dang sems las byung ba'i rgyud kyi rgyun 'chad pa'i mtshan nyid 'chi bar 'gyur ro / /
de lta na gzhan gyi rnam par rig pa'i bye brag gis gzhan dag 'chi bar rig par bya'o / /
de ltar rigs pas don bstan kyang brgyal gzhan dag khas mi len kyang srid pas de'i phyir /
drang srong khros pas dan ta ka'i / /
dgon pa ji ltar stongs par 'gyur / /
zhes bya ba smos so / /
de nyid rnam par dgrol ba'i phyir /
gal te gzhan gyi rnam par rig pa'i bye brag gis zhes bya ba la sogs pa smos so / /
gal te gsod pa po rnams kyis gsod pa'i bsam pa'i rnam par rig pa'i bye brag gis sems can gsad par bya ba dag 'chi bar khyod mi 'dod na /
de'i tshe yid kyi nyes pa kha na ma tho ba chen po dang bcas pa nyid du bsgrub par bzhed nas /
bde bar gshegs pa thub pas khyim bdag nye ba 'khor la bka' stsal pa /
khyod kyis dan ta ka'i dgon pa la sogs pa de dag gna' sngon mi brgya phrag du mas gang ba'i ljongs su gyur pa zhes grags na de ji ltar skad cig tu dgon par gyur te stongs pa dang gtsang mar gyur pa ci thos zhes de skad ces bka' stsal pa dang /
des drang srong rnams khros pa de dag de ltar gyur ces bdag gis thos so zhes gsol to / /
de yid 'khrugs pa tsam gyis de snyed cig 'chi bar ji ltar 'gyur /
de ni 'di skad du gal te gsod pa'i rnam par rig pa'i bye brag gis gsad par bya ba rnams 'chi bar mi 'dod na /
de'i tshe drang srong rnams kyi yid 'khrugs pa tsam gyis sems can de snyed cig 'chi ba'i mi rigs so zhes bya ba bstan par 'gyur /
yid kyi nyes pa zhes bya ba ni yid kyi nyes pa spyad pa la bya'o / /
dan ta ka'i dgon pa dang /
ma ta ga'i dgon pa dang /
ka liM ka'i dgon pa zhes bya ba de dag ni dgon pa'i ming ngo / /
stongs pa zhes bya ba ni skye ba med par 'gyur ba'o / /
gtsang mar gyur ces bya ba ni skye bo med na bshang gci med pa'i phyir gtsang mar gyur ces bya ba'i tha tshig go / /
brgya la gzhan dag drang srong rnams kyi yid 'khrugs par shes bzhin du mi ma yin pa skabs tshol ba dag gis gsad do zhes zer du dogs nas /
yid nyes kha na ma tho cher / /
zhes bya ba la sogs pa smos so / /
de nyid rnam par dgrol ba'i phyir / /
gal te 'di ltar rtog ste zhes bya ba la sogs pa smos so / /
gal te mi ma yin pa gang dag drang srong rnams la dga' /
de dag gi lus dang ngag gi yul de na gnas pa'i sems can rnams kha btag gi /
drang srong de dag gi yid 'khrugs bas dogs pa ni ma yin no zhes de'i tshe mi ma yin pa rnams kyi lus dang ngag gi las de lus dang ngag gi nyes pa rnams pas yid kyi nyes pa ches kha na ma tho ba chen po dang bcas par grub pa ji ltar 'gyur /
gang gi tshe kha na ma tho ba chen po dang bcas par grub ce na /
de'i yid 'khrugs pa tsam gyis zhes bya ba la sogs pa smos so / /
gang gi tshe lus dang ngag gi spyod pa med par drang srong rnams kyi yid 'khrugs pa tsam 'ba' zhig gis sems can de snyed 'chi bar gyur pa de'i tshe /
yid kyi nyes pa kha na ma tho ba chen po dang bcas pa nyid du 'grub bo /
yang phyi rol gyi don du smra bas brgal ba'i phyir /
gal te 'di dag rnam par shes pa tsam du zad na zhes bya ba la sogs pa smos so / /
gal te gzung ba dang 'dzin pa dang bral ba'i sems dang sems las byung ba 'ba' zhig kho nar zad na de'i tshe /
gzhan gyi sems shes pa thob pa'i rnal 'byor pas /
ci gzhan gyi sems shes sam /
'on te mi shes smros shig /
grub pa'i mtha' smra bas gnyi gar nyes par ma mthong nas /
'dis ci zhig bya zhes dris te /
de ni go sla bas ma bshad do / /
phyi rol gyi don du smra bas gnyi ga yang nyes par bstan pa'i phyir /
gal te mi shes na ni zhes bya ba la sogs pa smos so / /
gal te rnal 'byor pas gzhan dag gi sems mi shes na de'i tshe gzhan gyi sems rig pa zhes kyang ji skad du bya /
'di ltar gang gzhan gyi sems rig pa de la 'di skad ces brjod de /
sgra 'di'i rgyu ni bya ba de med na bya bar ji ltar 'gyur /
ji ste nyes pa 'di 'byung du 'ong zhes te gzhan gyi sems shes par khas len na /
de'i tshe de dag gzung ba dang 'dzin pa'i rnam par 'byung bas don ji lta ba bzhin ma yin par 'gyur ro / /
bsgom pa shin tu mthar phyin pa'i rnal 'byor pa rnams kyi shes pa don ji lta ba bzhin ma yin par ji ltar 'gyur /
de ni 'di skad du gal te gzhan gyi sems shes na de'i tshe gzung ba dang 'dzin pa'i rnam par khas blangs pas rnam par rig pa nyid nyams par 'gyur ro / /
don mi shes na ni de'i tshe gzhan gyi sems rig pa yod do zhes ma zer cig ces bstan par 'gyur ro / /
bstan bcos byed pas don ji lta ba bzhin ma yin pa de khas blangs nas de na ji lta ba bzhin ma yin pa'i dpe bstan pa /
dper na rang sems shes pa can / /
zhes bya ba smos so / /
dper na srog chags rnams kyi rang gi sems 'das pa dang ma 'ongs pa shes pa yang don ji lta ba bzhin du ma yin te /
de bzhin du rnal 'byor pa rnams kyis gzhan gyi sems shes pa yang don ji lta ba bzhin ma yin no / /
gzhan gyi sems rig pa zhes brjod pa ni rtogs so snyam pa'i dbang gis 'gyur ro / /
'di ltar de dag gi rnal 'byor gyi dbang gis rang gi sems nyid gzhan gyi sems dang mtshungs pa'i rnam par gsal bar snang ba 'byung ste /
dper na de dag gi rnal 'byor gyi stobs kyis 'das pa dang ma 'ongs pa'i dngos po rnam pa gsal bar snang ba'i shes pa 'byung ba lta bu'o / /
de yang de dag gzung ba'i cha la gzhan gyi sems su sems pa na gzhan gyi sems rig go zhes rtog par byed do / /
pha rol gyi dpe ma grub par bsams te /
de yang ji ltar don ji lta ba bzhin du ma yin zhes dris so / /
gal te rang gi sems shes pa don med pa ji lta ba bzhin ma yin par grub na ni de'i tshe dper bstan pa yang rigs na /
de nyid ma grub na ji lta ba bzhin ma yin /
bstan bcos byed pas gnyi ga yang don ji lta ba bzhin ma yin pa'i gtan tshigs su /
sangs rgyas kyi zhes bya ba la sogs pa smos so / /
de nyid dgrol ba'i phyir /
ji ltar de brjod du med pa'i bdag nyid du zhes bya ba la sogs pa smos so / /
rang gi sems de dang gzhan gyi sems de yang sangs rgyas bcom ldan 'das rnams kyis ji ltar brjod du med pa'i bdag nyid du thugs su chud pa de bzhin du zhes bya ba la sogs pa smos so / /
thugs su chud pa de bzhin du srog chags rnams kyis rang gi sems ma rig /
rnal 'byor pas kyang gzhan gyi sems mi rig go / /
de lta bas na rang gi sems shes pa dang gzhan gyi sems shes pa gnyi ga yang don ji lta ba bzhin du ma yin no / /
srog chags rnams dang /
rnal 'byor pas rang dang gzhan gyi sems brjod du med pa'i bdag nyid du ci'i phyir ma shes snyam pa la de'i phyir /
log par snang ba'i phyir ro zhes bya ba smos so / /
'di ltar de dag gi sems de ni gzung ba dang 'dzin pa'i rnam pas log pa'o / /
de ltar yang dag pa'i don du na de dag gi sems de ni gzung ba dang 'dzin pa dang bral ba yin na /
gnyis su med pa'i ngo bo'i sems la gnyis kyi rnam pa ni log pa yin no / /
de'i phyir gzung ba'i chas bsgribs pas rang dang gzhan gyi sems kyi ngo bo la srog chags rnams dang /
rnal 'byor pas rang gi sems dang gzhan gyi sems brjod du med pa'i bdag nyid du ma rig ste /
de dag rang gi gzung ba'i cha gnyis rang dang gzhan gyi sems lta bur rig pa na rang dang gzhan gyi sems rig go zhes rtog par byed kyi /
yang dag pa'i don du na rang dang gzhan gyi sems kyi rang gi ngo bo la ni ma reg go / /
dper na bum pa'i kha dog 'dra ba'i snam bu zhig gis bum pa g.yogs na mthong /
snam bu mthong yang srog chags dag bum pa mthong ngo snyam du sems pa de bzhin du 'dir yang de ltar blta'o / /
gal te srog chags rnams dang rnal 'byor pa dag gi sems kyi ngo bo gnyis su med pa yin na /
ci'i phyir gnyis kyi rnam par 'byung snyam pa la /
gzung ba dang 'dzin ba zhes bya ba la sogs pa smos so / /
'di ltar de dag gzung ba dang 'dzin par mngon par zhen pa ma spangs pa'i phyir /
ji srid du de ma spangs pa de srid du sems kyi ngo bo gnyis su med du zin kyang gnyis kyi rnam par snang ngo / /
de'i phyir de ltar rnam par rig pa tsam la rgol ba ngan pa'i lan btab po / /
ci'i phyir rnam par rig pa tsam la cung zad tsam zhig bshad kyi de rnam pa thams cad du ci'i phyir ma bshad snyam pa la /
rnam par rig pa tsam gyi zhes bya ba la sogs pa smos so / /
gang gis rab tu byed pa rnam par nges pa mtha' yas pa dang /
gang gting mi dpogs shing zab pa'i rnam par rig pa tsam de'i rnam par rig pa tsam du 'grub pa gang yin pa de dag gis rang gi nus pa dang mthun par byas kyi /
de'i rnam pa kun du ni so so'i skye bo rnams kyis bsam par mi nus te /
'di ltar de ni sangs rgyas bcom ldan 'das rnams kyi spyod yul kho na'o / /
bstan bcos byed pas tshigs su bcad pa tha ma'i phyed rnam par dgrol ba'i phyir /
de'i rnam pa kun zhes bya ba la sogs pa smos so / /
de kho na ma mthong ba rtog pa'i dra ba ma dral ba bdag 'dra bas rnam par rig pa tsam de'i rnam pa thams cad bsam par mi nus so / /
ci'i phyir snyam pa la /
rtog ge'i yul ma yin pa'i phyir zhes bya ba smos so / /
'di ltar don dam pa ni rtog pa'i yul ma yin no / /
bsam pa ni rtog ge'o / /
de bas na de bsam par mi nus so / /
rnam par rig pa tsam ni don dam pa yin na ji ltar rtog ge'i yul du 'gyur /
gal te de kho na ma mthong ba dag gis rnam pa thams cad bsam par mi nus na de rnam pa thams cad du su'i spyod yul snyam pa la /
sangs rgyas spyod yul lo zhes bya ba smos so / /
de nyid dgrol ba'i phyir de ni sangs rgyas zhes bya ba la sogs pa smos so / /
sangs rgyas bcom ldan 'das rnams kyis de rnam pa thams cad du thugs su chud de /
de bas na de dag gi spyod yul lo / /
de ci'i phyir de dag gi spyod yul snyam pa la /
shes bya thams cad kyi rnam pa thams cad la mkhyen pa thogs pa mi mnga' ba'i phyir ro zhes bya ba smos so / /
'di ltar rnal 'byor pa'i gtsug gi nor bu sangs rgyas bcom ldan 'das rnams kyis mkhyen pa ni shes bya thams cad kyi rnam pa thams cad la thogs pa mi mnga' ste /
'di ltar lag mthil du skyu ru ra bzhag pa bzhin du de dag 'jig rten pa dang /
'jig rten las 'das pa'i dngos po thams cad mngon sum du mdzad do / /
de bas na de dag gang la yang thogs par ga la 'gyur te /
'di ltar shes bya la sgrib par byed pa'i thogs pa spangs pa'i phyir ro / /
nyi shu pa ni rnam phye bas / /
bdag gi dge ba kha ba dang / /
zla ba'i zer 'dra gang thob des / /
'gro ba sangs rgyas grub par shog /
nus la ltos te bgyis pas na / /
mi shes dbang gis cung zad du / /
mi 'drar bshad par gyur na yang / /
mkhas pa rnams kyis bzod par mdzod / /
rab tu byed pa nyi shu pa'i 'grel bshad /
slob dpon dul ba'i lhas mdzad pa rdzogs so // //
rgya gar gyi mkhan po dzi na mi tra dang /
shI len+d+ra bo d+hi dang /
dA na shI la dang /
zhu chen gyi lo tsA ba ban+de ye shes sdes bsgyur cing zhus te gtan la phab pa / /
[ ]
