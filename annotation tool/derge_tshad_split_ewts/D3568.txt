@## / /
rgya gar skad du /
he badzra kra ma ku ru kul+le sA d+ha naM /
bod skad du /
kye rdo rje'i rim pa'i rigs byed ma'i sgrub thabs /
ku ru kul+le la phyag 'tshal lo / /
dang po rang gi snying gar kha dog dmar po'i zla ba'i dkyil 'khor bsgoms la /
de la hrIHyig dmar po blta bar bya'o / /
de nas sdig pa bshags pa la sogs pa bya'o / /
phyi nas stong pa nyid bsgom par bya'o / /
'dir rnal 'byor pas stong pa nyid la gnas nas raM yig las mdun du nyi ma rnam par bsgoms la /
de'i steng du hUM yig kha dog nag po 'od zer dang ldan pa bsgom par bya'o / /
de yongs su gyur pa las sna tshogs rdo rje'o / /
de yongs su gyur pa las rdo rje'i rang bzhin gyi sa gzhi dang /
rdo rje'i ra ba dang /
rdo rje'i gur bcings nas oM rak+Sha rak+Sha hUM hUM hUM phaT phaT phaT swA hA /
phyi nas rnal 'byor pas pad+ma dmar po'o / /
de'i steng du zla ba'i dkyil 'khor ro / /
de'i steng du hrIHyig dmar po yongs su gyur pa las ut+pa la dmar po'o / /
de'i steng du slar yang zla ba'i dkyil 'khor ro / /
de yongs su gyur pa las ku ru kul+ler bdag nyid bsam par bya ste /
skyil krung phyed pa'i gar stabs kyis bzhugs pa gzhon zhing rked pa la stag gi pags pa'i sham thabs mnabs pa /
phyag rgya lngas rnam par brgyan pa /
skra dmar ser gyen du brdzes pa mgon po 'od dpag tu med pas dbu brgyan pa /
phyag na mda' gzhu dang de bzhin du ut+pa la bsnams pa'o / /
'dir gnas nges pa med cing zas kyang nges pa med la /
'dir sngags bzlas shing bya ba dang ldan pas so / /
ji lta ba bzhin du 'ga' zhig gis kyang mi shes te de bzhin du bsgrub par bya'o / /
oM ku ru kul+le hrIHswA hA /
zla ba phyed du khri phrag gcig gis rgyal po dang /
skye dgu'i 'jig rten dbang du 'gyur ro / /
bye bas dud 'gro dang gnod sbyin la sogs pa dang /
'bum phrag bdun gyis lha ma yin rnams kyang ngo / /
kye'i rdo rje'i rim pa'i ku ru kul+le'i sgrub thabs rdzogs so //
[ ]
