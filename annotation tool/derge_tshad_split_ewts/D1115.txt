@# //
chos kyi sku la gnas pa'i yon tan thun mong ma yin pa la bstod pa / @## //
chos kyi sku la gnas pa'i yon tan thun mong ma yin pa la bstod pa /
de bzhin gshegs pa thams cad la phyag 'tshal lo / /
sems can rnams la thugs brtse ba / /
phrad dang bral bar dgongs pa can / /
mi 'bral dgongs shing bde ba can / /
dgongs pa khyod la phyag 'tshal lo / /
sgrib pa kun las nges par grol / /
thub pas 'jig rten kun zil mnan / /
khyod kyi mkhyen pas shes bya khyab / /
sems grol khyod la phyag 'tshal lo / /
sems can kun gyi nyon mongs kun / /
ma lus pa dag 'dul mdzad pa / /
nyon mongs sel ba nyon mongs pa / /
brtser bcas khyod la phyag 'tshal lo / /
lhun gyis grub cing chags mi mnga' / /
thogs pa mi mnga' rtag tu yang / /
mnyam par gzhag cing 'dri kun gyi / /
lan ldon khyod la phyag 'tshal lo / /
gnas dang gnas pa bshad bya dang / /
tshig dang shes pa ston pa la / /
rtag tu blo gros mi thogs pa / /
ston mchog khyod la phyag 'tshal lo / /
ched du zhu dang de dag gi / /
tshig dang spyod mkhyen 'ongs pa dang / /
'gro dang nges 'byung sems can la / /
legs 'doms khyod la phyag 'tshal lo / /
lus can kun gyis khyod mthong na / /
skyes bu mchog tu rtogs par 'gyur / /
mthong ba tsam gyis dad 'gyur bar / /
mdzad pa khyod la phyag 'tshal lo / /
len dang gnas dang gtong ba dang / /
sprul pa dang ni bsgyur ba dang / /
ting nge 'dzin dang ye shes la / /
mnga' brnyes khyod la phyag 'tshal lo / /
thabs dang skyabs dang dag pa dang / /
nges 'byung theg pa chen po la / /
sems can rnams la slu ba yi / /
bdud 'joms khyod la phyag 'tshal lo / /
ye shes dang ni spangs pa dang / /
nges 'byung bgegs byed ston mdzad pa / /
bdag gzhan don la mu stegs gzhan / /
mi tshugs khyod la phyag 'tshal lo / /
'khor du tshar bcad gsung mdzad pa / /
kun nas nyon mongs gtan spangs la / /
bsrung ba mi mnga' bsnyel mi mnga' / /
tshogs sdud khyod la phyag 'tshal lo / /
gshegs bzhugs kun du rtag par yang / /
kun mkhyen ma lags spyod mi mnga' / /
khyod ni yang dag don du na / /
kun mkhyen khyod la phyag 'tshal lo / /
sems can kun gyi don mdzad pa / /
khyon ni dus las yong mi 'da' / /
rtag tu 'bras bu yod mdzad pa / /
mi bsnyel khyod la phyag 'tshal lo / /
'jig rten kun la gdugs zhag gcig /
lan drug tu ni gzigs mdzad pa / /
thugs rje che dang ldan pa po / /
phan dgongs khyod la phyag 'tshal lo / /
gshegs dang thugs su chud pa dang / /
mkhyen pa dang ni phrin las kyis / /
nyan thos dang ni rang sangs rgyas / /
kun mchog khyod la phyag 'tshal lo / /
byang chub chen po'i rnam pa kun / /
sku gsum dag gis brnyes gyur pa / /
kun du sems can thams cad kyi / /
dogs gcod khyod la phyag 'tshal lo / /
sri ba mi mnga' skyon mi mnga' / /
rnyog pa mi mnga' bzhugs mi mnga' / /
g.yo ba mi mnga' chos kun la / /
ma spros khyod la phyag 'tshal lo / /
chos sku la gnas yon tan 'di la bdag gis rab bstod pas / /
yon tan drug ldan sku gsum po ni yongs su rdzogs par ni / /
bdag sogs 'gro ba rnams kyis myur du rtogs par shog /
chos kyi sku la gnas pa'i yon tan thun mong ma yin pa la bstod pa /
slob dpon thogs med kyis mdzad pa rdzogs so // //
rgya gar gyi mkhan po dzi na mi tra dang /
shI leN+d+ra bo d+hi dang /
zhu chen gyi lo tsA ba ban+de ye shes sdes bsgyur cing zhus te gtan la phab pa //
