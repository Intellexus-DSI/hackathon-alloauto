@## / /
rgya gar skad du /
bo d+hi satwa s+ya mArga rngukra ma saM gra ha /
bod skad du /
byang chub sems dpa'i lam gyi rim pa mdor bsdus pa /
sangs rgyas dang byang chub sems dpa' thams cad la phyag 'tshal lo / /
sku gsum bdag nyid kun khyab rtag /
shes rab thugs rje dbyer med pas / /
sems can don kun sgrub mdzad pa / /
rdzogs sangs rgyas la gus phyag 'tshal / /
gdul bya'i skye bo rjes gzung phyir / /
byams dpal lo tsAs rab bskul bas / /
rgyal sras lam rim mdor bsdus ni / /
bdag gis ji ltar bzod ltar brjod / /
thog mar bshes gnyen bsten bya ste / /
de yi legs spyad yon tan blang / /
de yang sems can don brtson nus / /
shes sogs yon tan pha rol phyin / /
phun tshogs dal ba myur du 'jig /
las dang de 'bras sdug bsngal yin / /
de spong shes rab snying brtse bsgom / /
kun mkhyen bstan pa'i snying po'o / /
mi khom brgyad spangs 'byor bcas pa'i / /
dal ba phun tshogs rnyed dka' ste / /
rgya mtsho cher g.yengs shing bug tu / /
rus sbal mgrin chud rang mtshungs gsungs / /
de yang mi rtag mdun gnas te / /
skad cig mi sdod rnam par 'jig /
'du byed sdug bsngal rang bzhin 'dir / /
chos dang gang zag bdag med nyid / /
de bzhin nyon mongs nye nyon mongs / /
lus ngag yid kyis bskyed pa yi / /
dge dang mi dge kun 'byung ba / /
las dang nyon mongs ming gis gdags / /
sdig pas ngan 'gror ltung 'gyur te / /
sdug bsngal sdug bsngal thob par 'gyur / /
dge bas lha dang mir 'phen mod / /
de yang yongs 'gyur sdug bsngal nyid / /
de bas sems can don sgrub phyir / /
byang chub sems bskyed de yi rgyun / /
stong nyid snying rje'i snying po can / /
bsgom bya lam gyi mchog yin no / /
lus dang tshor ba sems dang chos / /
phyi nang gnyis dag tshul lus kyi / /
mtshan nyid rjes brtags mnyam 'jog pa / /
dran pa nye bar gzhag bzhi bsgom / /
dge chos bskyed cing rnam 'phel dang / /
sdig sems mi bskyed nyer 'joms pa / /
bde gshegs kyis gsungs skyon sel phyir / /
yang dag spong ba bzhi rab bsgrags / /
'dun dang brtson 'grus sems dang ni / /
dpyod pa'i bya brag gis phye ba / /
mi mthun gnyen po'i phyogs dbang gis / /
rdzu 'phrul rkang pa bzhir 'dod do / /
dad dang brtson 'grus dran pa dang / /
ting 'dzin shes rab ces grags pa / /
thar pa'i rgyu yi sbyor ba yis / /
rgyal sras dbang po lngar gsungs so / /
dad sogs rnam 'phel lnga thob pa / /
mi mthun phyogs 'joms zag bcas dang / /
zag pa med mtha' bcas 'di dag /
sangs rgyas rnams kyi stobs zhes bstan / /
dran dad shes rab 'byed brtson 'grus / /
dga' dang shin tu sbyangs pa dang / /
ting nge 'dzin dang btang snyoms rnams / /
byang chub yan lag bdun du 'dod / /
yan lag lta dang rtog pa dang / /
ngag dang las mtha' 'tsho ba dang / /
brtson 'grus dran dang ting 'dzin ni / /
'phags lam yan lag brgyad du bzhed / /
sangs rgyas kun gyi bgrod pa'i lam / /
byang chub phyogs chos sum cu bdun / /
blo ldan rnams kyis mnyam rjes su / /
zab yangs rjes 'brel rtag tu bsgom / /
de la gsum ni tshogs kyi lam / /
gnyis rim nges 'byed yan lag dang / /
byang chub yan lag mthong lam ste / /
yan lag brgyad ni bsgom lam du'o / /
sdug bsngal me gsum gyis skrag pas / /
skye bo 'khor ba las dbyung phyir / /
snying brtse brtson 'grus dang ldan gyis / /
sangs rgyas nyid bsgrub blo gros bskyed / /
phung po bdag min de la bdag /
ldan min bdag kyang de min te / /
de ldan ma yin bya byed kyi / /
mthun dngos min bdag stong pa nyid / /
khyab dang rtag dang byed po dang / /
rang dbang longs spyod chos nyid can / /
bdag ni phung po dang 'gal bas / /
de'i phyir de gcig ji ltar 'grub / /
bya dang byed pa'i dngos po ni / /
rtag tu lhan cig srid ma yin / /
de yang de ldan ma yin pas / /
de yi gzhan phyogs gsum yang ngo / /
phung po yang der rigs min te / /
de yis de ltar 'dod byas pas / /
rtag tu thar pa thob gyur te / /
gzugs sogs dngos bral mthar phyin to / /
sgyu 'dra'i phyi rol gzung don med / /
de med der 'dzin yod ma yin / /
rnam rig tsam de shes de yang / /
gdod nas ma skyes chos bdag med / /
brtse ba tsam gyis srid par 'phan / /
shes rab dman pas mya ngan 'da' / /
de'i phyir phan tshun mnyam ldan pa / /
rgyal bas bla med lam du gsungs / /
thi gu las sbrul 'dir bsal med / /
thi gu'ang gsar gzhag ci yang med / /
mar mes thi gu yang dag mthong / /
de mthong 'jigs pa rnam par spangs / /
'di la bsal bya ci yang med / /
gzhag par bya ba'ang cung zad med / /
yang dag nyid la yang dag lta / /
yang dag mthong na rnam grol bshad / /
'di dag dman par bsgoms na ni / /
'phags lam byang chub dman nyid 'thob / /
bsam sor yang ni dman nyid kyis / /
bdag tu lta ba spong bar byed / /
rgya chen 'gro ba'i don bsgrubs pas / /
byang chub sems dpa' nyid kho nas / /
bsam pa la sogs khyad par gyis / /
sku gsum byang chub 'thob par 'gyur / /
bdag gis 'di bsdus bsod nams ni / /
bskrun gyur gang des skye bo kun / /
rdzogs pa'i byang chub mchog thob nas / /
'gro la phan bde sbyin par shog /
dge slong shAkya'i dpal bzang ming / /
bdag dang gdul bya lhan cig tu / /
byams mgon 'phags pa'i zhabs pad drung / /
skyes nas de dgongs gsal byed shog /
byang chub sems dpa'i lam gyi rim pa de kho na nyid bsdus pa /
dpal chos kyi rje sa'i steng na 'gran zla dang bral ba'i paN+Di ta chen po /
ma byon pa'i sangs rgyas gsum par yongs su grags pa'i kha che shAkya shrI bzang pos mdzad pa rdzogs so // //
paN+Di ta chen po de nyid dang lo tsA ba byams pa'i dpal gyis rgyang ro sa lu'i gtsug lag khang du bsgyur ba'o //
[ ]
