@## / /
rgya gar skad du /
shrI ma hA kA la sA d+ha naM nA ma /
bod skad du /
dpal nag po chen po'i sgrub thabs zhes bya ba /
dpal he ru ka la phyag 'tshal lo / /
bla ma la gus snying rjer ldan / /
tshul khrims sogs ldan bsdu dngos bzhis / /
sems can don byed brtson 'grus ldan / /
rtag tu bsgrub la dga' ba yis / /
slob dpon la smod bstan la sdang / /
dam tshig la 'phya mtshams med byed / /
de rnams bsgral bar bya ba yin / /
gzhan du dam tshig nyams par 'gyur / /
dang por bdag nyid yi dam lha / /
rim pa thams cad rdzogs bsgoms la / /
bstan pa bsrung phyir nag po mchod / /
brag steng dkyil 'khor gru gsum gnas / /
hUM skyes 'bar ba nag po che / /
gri dang ka pA la lag na 'dzin / /
mgo bo'i phreng bas do shal byas / /
mche gtsigs gzugs thung gzi brjid che / /
kha nas khrag 'dzag khros tsam na / /
rang gi yan lag sha gcod byed / /
khrag gi rgyun yang 'dzag par byed / /
dkon mchog gsum khro bla ma brnyas / /
mtshams med la sogs byed rnams kyi / /
de rnams mgo nas til tsam za / /
de ltar gsal bar byas nas ni / /
rang gi gnas nas spyan 'dren bya / /
rdo rje 'chang gi spyan snga ru / /
ji ltar khas blangs dam bcas ltar / /
byin gyis brlabs pa'i gnas 'di ru / /
drag po'i las la spyan 'dren na / /
myur du 'ongs nas de la thim / /
mon sran gre'u dang 'dzam bu'i ti / /
me tog bdug spos sha lnga dang / /
bdud rtsi lnga sbyar gtor ma sbyin / /
oM ma hA kA lA ya shA sa no ba hA ri Ne /
e ShA pash+tsi ma kA lo a yaM i daM /
rat+na tra yA yA pa ka ri NAM /
ya di pra tI dz+nyA sma ra si ta dA i daM duSh+TAM kha kha khA hi khA hi /
ma ra ma ra /
gr-ih+Na gr-ih+Na /
ban+d+ha ban+d+ha /
ha na ha na /
da ha da ha /
pa tsa pa tsa /
di na me ke na mA ra ya hUM phaT /
nag po khyod kyis sngon bcom ldan 'das kyi spyan sngar khas blangs pa bzhin du ngas ci bcol ba'i las gyis shig /
de ltar ma byas na mgo a rdza ka'i dog pa ltar 'gas so / /
dam chu blud /
lag tu rdo rje sbyin /
de nas bstod pa /
hUM srin po'i gzugs kyis gdug pa can / /
tshar gcod byang chub sems dpa' ste / /
grong khyer sum brtsegs 'jig byed pa / /
gtum po khyod la bdag bstod do / /
mdog nag gzugs thung gzi brjid can / /
gdug pa tshar gcod gri gug g.yas / /
g.yon pa gdug pa'i khrag bkang snod / /
thod phreng can la bdag bstod do / /
khros pas zhabs brdabs sa gzhi g.yos / /
'jigs pa'i gad mos ri rab bsgyel / /
dam tshig nyams pa'i snying 'byin pa / /
dam tshig can la bdag bstod do / /
de nas bskul ba /
'das dang ma byon da ltar gyi / /
bstan pa bsrung bar sems bskyed pa / /
nag po khyod ni yin pa ste / /
gdug pa tshar gcod 'jigs pa'i gzugs / /
ral pa nag po gyen du g.yengs / /
steng gi lha tshogs 'jigs par byed / /
spyan bgrad ljags 'dril bar gyi lha gdon sdigs / /
g.yas pa gri gug gnod sems can la sdang / /
g.yon pas thod pa gnod sems khrag bkang gsol / /
zhabs brdabs gnod sems can gyi lus la nyed / /
gang zhig dkon mchog gsum khro dang / /
bla ma brnyas byed sems can 'tshe / /
bdag gis bsgo ba kun khug la / /
ling+ga 'di la myur du chug /
'di yi sha zo khrag la 'thung / /
rus pa klad pa nang grol zo / /
rigs rgyud rtsad nas chod la shog /
mdza' ba kun dang phrol la shog /
bdag gis bsgo ba ma nyan na / /
nag po khyod ni nyams par 'gyur / /
zhes bskul /
gong gi sngags sam yang na /
oM ma hA kA la che ge mo hUM phaT /
stong rtsa brgyad bzlas /
de nas sbyor ba bshad bya ba / /
tsha ba gsum la gzugs brnyan bya / /
dug dang ske tshe lan tshwA dang / /
tshwa gsum smyo byed srin lag khrag /
gro gar sngags spel snying gar gzhug /
gdug pa'i tsher mas lus la dgang / /
dur khrod me la gdungs bzlas na / /
de ma thag tu med par 'gyur / /
yang na rabs chad thod pa ru / /
bcug la dgra yi dur bcug na / /
the tshom med par gang bsgo 'grub / /
klu yod gnas su'ang gang bsgo 'grub / /
nag po'i 'phan nam rgyal mtshan la / /
sngags dang ming spel byas nas ni / /
mchod rten la btags gang bsgo 'grub / /
gang 'dod yul gyi lha rten nas / /
nag po bskyed la gtor ma sbyin / /
gong gsungs bzlas pa tshang bar bya / /
yul du ser ba myur du phob / /
bsgo na myur du 'bebs par byed / /
de ru gtor ma gter du sba / /
yul lha'i steng du nag po bzhag /
nag po'i sngags bzlas phur bu ni / /
yul lha'i snying gar gdab par bya / /
des ni the tshom med par 'grub / /
khyi yi thod pa sha med la / /
sngags dang ming spel dgra khyim sba / /
de yis kyang ni gang bsgo 'grub / /
thal ba'am yungs kar gang la yang / /
bzlas gtor ser sogs 'chad par byed / /
nag po sngags kyi sbyor ba yi / /
yon tan brjod par mi nus so / /
zhes gsungs so / /
dpal nag po chen po'i sgrub thabs slob dpon bram ze mchog sred kyis mdzad pa rdzogs so //
