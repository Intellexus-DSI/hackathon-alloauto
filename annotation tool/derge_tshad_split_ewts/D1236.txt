@## / /
rgya gar skad du /
he badzra e ka smr-i ti /
bod skad du /
kye rdo rje'i dran pa gcig pa /
dpal rdo rje sems dpa' la phyag 'tshal lo / /
yin dang min par byed pa dang / /
shes nas sgrub pa'i rnal 'byor pas / /
dben dang nyams dga'i rang khyim du / /
mtshan dus maN+Dal khru gang bar / /
dri dang me tog tshom bu dgram / /
gtor ma'ang 'byor ba'i tshad byas la / /
dad pas nges par bsgom bya ste / /
snying kar baM raM pad nyi'i steng / /
hUM las nam mkha' rje btsun ni / /
zhal gcig phyag gnyis dmigs pa la / /
phyin nang gsang ba'i mchod pas mchod / /
sdig bshags skyabs song rjes rang nas / /
dang por byams pa bsgom par bya / /
gnyis pa snying rje bsgom pa ste / /
gsum pa la ni dga' ba bsgom / /
thams cad rjes su btang snyoms so / /
yang ni stong pa'i byang chub ste / /
gnyis pa la ni sa bon bsdu / /
gsum pa la ni gzugs rdzogs te / /
bzhi pa la ni yi ge dgod / /
mdun du raM las nyi ma rnam par bsgom / /
nyi der hUM byung sna tshogs rdo rje ste / /
rdo rje de nyid kyis ni bsgom bya ba / /
rwa ba dang ni gur yang rab tu bcing / /
paM las chu skyes 'dab brgyad lter / /
dang por ro ni bsgom bya ba / /
chos kyi dbyings kyi bdag nyid dmigs //
de steng rnal 'byor ba nyid ni / /
he ru ka ra ni bdag nyid bsgoms / /
snying gar raM las nyi dkyil 'khor / /
de steng de las hUM nyid de / /
thabs dang shes rab bdag nyid do / /
kha dog nag po 'jigs chen po / /
hUM las rdo rje yang dag bskyed / /
rdo rje lte ba'i dbus gnas par / /
hUM gi de nyid bsgom par bya / /
hUM gyur pa las blta bya ba / /
sngo zhing cung zad dmar ba'i mdog / /
ban+du dmar po 'dra ba'i mig /
mgo skyes gyen du brdzes pa ser / /
'khor lo rna cha mgul phreng dang / /
lag gdub dang ni ska rags dang / /
phung po lnga ni rnam dag pas / /
sangs rgyas lngar ni dag pa yi / /
phyag rgya rnam pa lnga yis brgyan / /
bcu drug cha byad g.yon pa na / /
rdo rjes mtshan pa'i thod pa dang / /
kha T+wAM ga yang bar na gnas / /
g.yas na rdo rje nag po 'dzin / /
hUM rdzogs gsal bas sku gzugs rdzogs / /
ro mnan bsnyen pa tshang ba'i rjes / /
nye ba'i bsnyen pa ye shes dang / /
ting 'dzin sems dpa' hUM dang ldan / /
oM dang AHhUM spro bsdu yis / /
sku gsung thugs su byin brlabs brtan / /
dam tshig 'khor lo gsal ba dang / /
phyogs dus ye shes 'khor lo bstim / /
sgrub pa de nyid sgrub chen po / /
bla ma bde gshegs spyan drangs te / /
ma mor gyur pas mchod pa'i rjes / /
a b+hi Shiny+tsa tu mAM sarba ta thA ga ta zhes / /
brjod de he ru kar gyur nas / /
bde gshegs bdud rtsi lngas gang bas / /
gser gyi sgo nas dbang bskur dang / /
spos sogs char 'bab hUM sgra sgrogs / /
gzugs sogs mchod de glus bstod byed / /
mchod nas rang gi rigs su gyur / /
thams cad gnyis med ye shes te / /
de nyid he ru ka bdag nyid / /
thun bzhir byin rlabs sgom pa'i rjes / /
chu skyes drug cu rtsa bzhi yi / /
tshangs pa'i me ni oM nyid de / /
nir ma tsa kra'i gnas su bsam / /
su ga tsa kra'i gnas nyid du / /
mi shigs thig le yi ge haM / /
sum cu rtsa gnyis lte bar dmigs / /
las kyi rlung gis bskyod pa yis / /
tshang ba'i me ni sum mdor 'bar / /
ti la ka las byas sems rgyun / /
rta rnga brgyar gshags tshad du ni / /
gnyid med ye shes blta bar bya / /
brkyang ma ro ma kun 'dar ma / /
rtsa gsum tha dad rgyu ba ni / /
gla rtsi gur kum ga pur dag /
lte ba mgrin pa'i gnas nyid du / /
lhan cig skyes pa rtag tu ni / /
pha yi bde ba bzang po 'bab / /
rang gi bde ba sangs rgyas nyid / /
sangs rgyas gzhan du bstan du med / /
spyod lam lha yi ting 'dzin dmigs / /
rang bzhin gnas pas bsgom pa min / /
ni rang su 'am gzhan las ni / /
blo ldan sngags kyi bzlas pa bya / /
oM trai lo kyA k+She pa hUM hUM hUM phaT swA hA / /
khrus dang longs spyod thams cad la / /
dbang bskur mchod pa'i rang bzhin du / /
bdag mchod pa ni gtso bo'i phyir / /
rang gi lha la bdud rtsis mchod / /
a las ka pA la dkyil du / /
hUM las bdud rtsi lnga byin brlabs / /
rlung mes sbyang zhing rtogs bya ste / /
yi ge oM gyis spar byas nas / /
'dod lha'i ro 'dzin gnas su ni / /
hUM las rdo rje hUM gyis myang / /
oM a kA ro mu khaM sar+b+ba d+harmA NAM A d+ya nut+pan+na twA ta oM AH hUM phaT swA hA /
khams gsum sems can thams cad dmigs / /
chos kyi sku ru byin gyis brlabs / /
ba liM sngags kyis bdud rtsir sbyang / /
dzi hwa hUM gis rdo rje hUM /
sa ra ya na drangs te tshim / /
bar chad la sogs zhi bya'i phyir / /
gtor ma rgyun te sbyin par bya / /
thim par byed dus ti la ka / /
chos kyi sku yi bdag nyid du'o / /
kye yi rdo rje rgya mtsho lta bu las / /
khams blo nyam chung rnams kyi don ched du / /
he ru ka yi dran gcig byas pa las / /
blo chung bdag la mkhas pas nyer bzod mdzod / /
bla mas lung phog dam pa dang / /
bshad pa'i rgyud mang thos pa yis / /
byas las bsod nams gang bskyed pa / /
'di las sangs rgyas sar 'gro shog /
kye rdo rje'i dran pa gcig pa slob dpon gar+b+ha ri pas mdzad pa rdzogs so // //
rgya gar gyi mkhan po pradz+nyA a an+d+ri ru tsi dang /
dge slong shAkya ye shes kyis bsgyur cing zhus te gtan la phab pa'o //
