@## / /
rgya gar skad du /
bo d+hi satwa tsAr+ya a ba tA ra du ra ba bo d+ha na ni ya nA ma gran+thA /
bod skad du /
byang chub sems dpa'i spyod pa la 'jug pa'i rtogs par dka' ba'i gnas gtan la dbab pa zhes bya ba'i gzhung /
sangs rgyas dang byang chub sems dpa' thams cad la phyag 'tshal lo / /
yun ring dad dang brtson pa'i stobs kyis bsam gtan mchog la rab gzhol zhing / /
gang gi spyi gtsug mchog gis 'jam dbyangs zhabs kyi pad+ma la reg pa / /
sa stengs 'jam dbyangs gnyis pa yin zhes mkhas pa rnams kyis bstod pa bstan bcos rtsom pa po / /
bstod phyir bdag gi yid kyis dad pa'i me tog snyim pa bkang bas 'thor / /
dad pa med pa dgra yi rtsa ba shes rab zhan pa 'chi bdag zhags pa nyid / /
de phyir dad med dgra yi dbang song blun pa'i zhags par chud pa rnams / /
'jam dbyangs gsung gi bdud rtsi snyan gyi snod kyis gsol nas gtor ba yi / /
gzhung mchog smod byed de dag rnams la brtse phyir 'khrul pa'i gnas rnams bshad / /
'di na bstan bcos rtsom pa ni gnyis te /
sdeb sbyor lhur len pas gzhung mdzes pa gtsor byed pa btsun pa zla grags la sogs pa dang / /
phan 'dogs pa lhur len pas sems 'dul ba gtso bor byed pa slob dpon lun d+ha ka la sogs pa'o / /
de la slob dpon zhi ba'i lha 'di ni phan 'dogs pa lhur len pa yin gyis /
sdeb sbyor dang snyan ngag la sogs pa gtso bor byed pa ma yin te /
de'i phyir byang chub kyi spyod pa la 'jug pa 'dir sdeb sbyor dang 'gal ba dang /
snyan ngag dang /
rkyang pa dang /
spel ba la sogs pa ma byung bas ni spang bar bya ba ma yin par shes par bya'o / /
de ltar yin du zin kyang 'di la dgos pa la sogs pa med do zhes bsam par mi bya ste /
ji ltar bkod pa'i gzhung ni byang chub sems dpa'i spyod pa pha rol tu phyin pa drug gi bdag nyid ston pa la 'jug pas 'brel pa dang bcas pa'i brjod par bya ba dang /
rjod pa'i ngo bo gnas la /
de lta bu'i tshul gyis byang chub sems dpa' de dag gis rang gi spyod pa pha rol tu phyin pa drug gi phyogs rtogs te /
rtogs pa dang rjes su mthun par bsgrubs pas sangs rgyas kyi sa thob kyi bar gyi dgos pa grub nas /
srid pa ji srid du 'gro ba la phan par gnas pa dgos pa'i yang dgos pa nyid la gnas so / /
de ltar yang gsungs pa gzhan don phun sum tshogs pa sangs rgyas kyi 'bras bu'i gtso bor bshad pa ste /
sangs rgyas nyid sogs de las gzhan / /
de yi don gyi 'bras bur bshad / /
ces so / /
de bas na 'di'i dgos pa la sogs pa ni gzhung gi ming nyid kyis bstan te /
byang chub sems dpa'i spyod pa la 'jug pa zhes bya bas ni /
'brel ba dang bcas pa'i brjod bya bstan la /
ma 'khrul par bkrol ba la sogs pa yod pas na dgos pa la sogs pa'i don chen po nyid med pa mi srid pa'i phyir ro / /
yang ni slob dpon dngos grub thob pa dang /
bden pa gzigs pa'i tshig la ni dgos pa la sogs pa med par dogs pa mi rigs pas slob dpon gyi zhal snga nas ni phyag 'tshal ba'i dngos grub brnyes pa nyid pas de dgos pa la sogs pa blon po rnams 'ba' zhig la bsnyad par zad do / /
bden pa gzigs pa rnams kyi tshig la yang dgos pa med par rtog na de'i gzung bar mi nus pa ste /
ji ltar zla ba grags pas gsungs pa /
thos pa nyung zhing nga rgyal ldan / /
rtsa ba med par mang du smra / /
rjes su bzung bar ma nus pa / /
tsan+dan zhes bya'i gang zag go / /
zhes so / /
de ltar byang chub sems dpa'i ma dad pa dang /
the tshom gyi dra ba dang bral ba dang /
slob dpon gyi bka' lung la gus pas shes par 'dod pa dag gis 'di khong du chud par bya'o / /
bstan bcos 'byung ba'i rgyu nyid dang /
pha rol tu phyin pa drug bsnyad pa dang /
bka' drin rjes su dran pa'i phyag 'tshal ba dang zhes bya ba gsum po ni bstan bcos 'di'i lus yin par skye bo chen po dag bzhed do / /
ji lta zhe na /
phyag 'tshal ba dang gzhung brtsam par zhal gyis bzhes pa ni bar chad med pa dang /
bsam pa tshar chod pas bstan bcos 'byung ba'i rgyu nyid yin la /
rang gi don du brtsam par bsnyad pas ni mkhas pa mngon pa'i nga rgyal can 'ga' zhig khyod kyis bdag cag rjes su gzung mi dgos so zhes bar chad byed pa bzlog pas bstan bcos 'byung ba'i rgyu nyid do / /
skal ba mnyam pa rnams la bskul bas ni de dag dad par 'gyur zhing /
dad pa dang ldan pa'i snod du bstan bcos bzhag par rigs so zhes dgongs pas bstan pa la 'jug pas na bstan bcos 'byung ba'i rgyu nyid do / /
des na bde gshegs chos kyi sku mnga' sras bcas dang / /
btsun pa kun la gus pas phyag 'tshal te / /
bde gshegs sras kyi sdom la 'jug pa rnams / /
gsung rab tshig las btus pa bstan par bya / /
zhes pa ni bstan bcos 'byung ba'i rgyu dang po'o / /
sngon chad ma byung ba yang 'dir brjod med ces pa nas / /
rang gi yid la bsgom phyir ngas 'di brtsams / /
zhes bya ba'i bar ni de'i rgyu gnyis pa'o / /
dge ba bsgom par bdag gi dad pa'i shugs / /
zhes pa nas /
ji ste 'di dag mthong na don yod 'gyur / /
zhes pa'i bar ni de'i rgyu gsum pa'o / /
de la bstan bcos 'byung ba'i rgyu dang po ni gdul bya dag la bslab pa'i ched du zad de /
mchog gi dngos grub thob pa dag ni bgegs 'byung bar dgongs pa dang /
don dang ldan pa'i bya ba brtsams pa las ldog pa mi srid pa'i phyir ro / /
lus dang po'o / /
lus gnyis pa ni pha rol tu phyin pa drug gi bdag nyid bzhag pa ste /
de ni le'u dang po byang chub kyi sems kyi phan yon bstan pa dang /
gnyis pa sdig pa bshags pa dang /
gsum pa byang chub kyi sems yongs su gzung ba dang /
bcu pa smon lam gyi le'u ste /
de ltar rnam pa bzhi ni sbyin pa'i pha rol tu phyin pa'o / /
ji lta zhe na /
le'u dang po gsum ni byang chub tu sems bskyed pa'i ngo bo yin la gang byang chub tu sems brtan pa de ni lus la sogs pa yongs su gtang ba'i phyir te /
lus dang de bzhin longs spyod dang / /
dus gsum dge ba thams cad kyang / /
sems can kun gyi don grub phyir / /
phangs pa med par gtang bar bya / /
zhes le'u gsum pa las gsungs pa'i phyir byang chub sems dpa' dag gi smon lam ni phrag dog gi dri ma med pas gzhan la phan pa'i go skabs 'byin pa kho na ste /
de bas na smon lam gyi le'u yang sbyin par brjod pa'o zhes blo dang ldan pa dag 'chad do / /
bag yod par bstan pa dang /
shes bzhin bsrung ba bstan pa'i le'u gnyis ni tshul khrims brjod pa'o / /
le'u lhag ma bzhi ni go rims bzhin du bzod pa dang /
brtson 'grus dang /
bsam gtan dang /
shes rab ston pa la 'jug pa'o / /
da ni lus gnyis pa'i dbang du byas te /
byang chub sems dpa'i lam 'bras bu dang bcas par bstan par bya ste /
byang chub sems dpa'i rigs la gnas pas /
dal 'byor 'di ni rnyed par shin tu dka' / /
zhes pa nas /
'jig rten bsod nams blo gros thang 'ga' 'byung / /
zhes pa'i bar gyis rnyed par dka' ba'i skyes pa chud mi gsan par sems bskyed do / /
de ltar sems bskyed pas ji ltar na bdag gis skye ba 'bras bu can du 'gyur /
'di'i thabs ni gang zhig yin zhes rtog pa la / /
de ltas dge ba nyam chung nyid la rtag /
ces pa nas /
byams mgon blo dang ldan pas nor bzangs bshad / /
ces bya ba'i bar gyis phan yon bsnyad pas sems dran par bya ba dang bcas te /
de'i thabs ni byang chub tu sems bskyed pa nyid do zhes shes par bya'o / /
de de ltar thabs khong du chud pas sems bskyed par 'dod pa sems bskyed pa gcig pu pa'am /
'on te bye brag can zhes sems pa la zhugs pa la /
byang chub sems de mdor bsdu na / /
zhes pa nas /
bsod nams rgyun chags 'byung ba min / /
zhes pa'i bar gyis sems bskyed pa'i dbye ba gnyis yon tan gyi bye brag mi 'dra bar bstan pa dang bcas te bshad pa'o / /
de nas byang chub sems dpa' smon pa byang chub kyi sems la smod cing 'dor ba dgag pa'i phyir /
gang nas bzung ste sems can khams / /
zhes pa nas /
bde ba'i 'byung gnas de la skyabs su mchi / /
zhes bya ba le'u dang po yongs su rdzogs pa'i bar du byang chub sems kyi yon tan brjod pa'o / /
de nas byang chub sems dpa' smon pa'i sems bskyed cing byang chub sems dpa'i sdom pa len 'dod pa la /
de'i 'dod chags bstan par bya ste /
byang chub sems dpa' lhag pa'i bsam pa yongs su sbyangs pa la sems bskyed pa nyid rigs pa dang por mchod pa la sogs pas sems sbyang ba'i phyir bla gos phrag pa gcig tu gzar te /
pus mo g.yas pa'i lha nga sa la btsugs la thal mo sbyar te /
sems rtse gcig tu byed pas /
phyogs bcu na bzhugs pa'i sangs rgyas dang /
byang chub sems dpa' thams cad dang /
bla ma rnams mngon du dmigs te /
dam tshig gi rjes su 'jug pas /
rin chen sems de gzung bar bya ba'i phyir / /
zhes pa nas /
slan chad bdag ni sdig pa yong mi bgyid / /
ces pa'i bar du le'u gnyis pa zad par brjod do / /
de ma thag tu yang sems can kun gyi ngan song gi /
zhes pa nas /
bdag ni nyer 'tsho'i rgyur yang shog /
ces pa'i bar du brjod do / /
des ni mchod pa dang /
bdag nyid dbul ba dang /
sdig pa bshags pa dang /
khrus gsol ba dang /
ras dbul ba dang /
rgyan dbul ba dang /
byug pa dbul ba dang /
sil ma dang /
phreng ba'i me tog dbul ba dang /
spos dbul ba dang /
lha bshos dbul ba dang /
snang ba dbul ba dang /
sa gzhi bstar ba dbul ba dang /
gzhal yas khang dbul ba dang /
gdugs dbul ba dang /
rol mo dang /
glu'i mchod pa smon lam gyis dbul ba dang /
dkon mchog gi gzugs brnyan la mchod pa smon lam gyis dbul ba dang /
bdag nyid chen po dag gi rjes su gzhol bas mchod pa dang /
bstod pa dang /
mchod pa dang /
bstod pa'i mchod pa smon lam gyis dbul ba dang /
yul khyad par can la phyag 'tshal ba dang /
dkon mchog gsum la skyabs su 'gro ba dang /
skyabs su gsol ba bcas te 'gyod pa drag pos sdig pa bshags pa dang /
rjes su yi rang ba dang /
bskul ba dang /
gsol ba gdab pa dang /
smon lam shin tu rgyas par dmigs pa ste /
nyi shu rtsa bdun po dag gis sems rab tu sbyang ngo / /
de nas sems bskyed par 'dod pa zhig na ni /
ji ltar sngon gyi bde gshegs kyis / /
byang chub thugs ni bskyed pa ltar / /
zhes bya ba 'di lan gsum brjod do / /
de nas bzung ste byang chub sems dpa' zhes bya zhing sngar bshad pa'i yon tan rnams dang ldan pa'o / /
gal te byang chub tu sems bskyed pa dang /
sdom pa gzung ba gnyi ga len 'dod pa zhig na ni /
ji ltar sngon gyi bde gshegs kyis / /
byang chub thugs ni bskyed pa dang / /
byang chub sems dpa'i bslab pa la / /
de dag rim bzhin gnas pa ltar / /
de bzhin 'gro ba'i phan don du / /
byang chub sems ni bskyed bgyi zhing / /
de bzhin du ni bslab pa la'ang / /
rim pa bzhin du bslab par bgyi / /
zhes lan gsum du brjod do / /
de nas bzung ste byang chub sems dpa'i sdom pa la gnas pa'i grangs su son pa ste /
de'i phyir des ni byang chub sems dpa'i sdom pa'i pham pa'i gnas dang /
sbom po'i ltung ba dang /
nyes byas kyi ltung ba rnams bsrung dgos pas /
slob dpon btsun pa zla bas sbyar ba'i byang chub sems dpa'i sdom pa nyi shu pa la sogs pa byang chub sems dpa'i sde snod du gtogs pa du ma bslab par bya zhing /
ltung ba rnams mi 'byung bar bya ba dang /
byung ba yang rings pa rings par gso bar bya'o / /
yang na byang chub sems dpa'i sde snod thams cad kyi lus lta bu ni /
byang chub sems dpa'i spyod pa la 'jug pa yin pas 'di nyid la bslab par bya ste /
gang byang chub sems dpa'i spyod pa la 'jug pa 'di nyid las bshad pa /
bya ba dang bya ba ma yin pa'i cha bsrung ba la gnas pa de ni byang chub sems dpa'i bslab pa gang yang gang 'dra la mi srid pa'i phyir dang /
ltung ba gso ba'i thabs kyang 'di nyid las 'byung ba'i bshags pa dang /
shes rab kyi pha rol tu phyin pa'i le'u las bshad pa'i tshul gyis stong pa nyid la gnas pa kho nas dag par 'gyur ba'i phyir ro / /
gang dag las byang chub sems dpa'i lus bsrung ba de dag thams cad kyang /
'di'i shes rab kyi pha rol tu phyin pa'i le'u las bshad pa'i tshul gyis rang bzhin med pa la goms pa kho nas bsrung ba de dang de thams cad 'grub ste /
ji skad du /
gang 'dir rgyu ba dang ni mi rgyu ba / /
sgyu ma nam mkha'i ngo bo yongs rtog pa / /
don dam mthong ba'i bsrung ba de nyid yin / /
bsrung ba'i cho ga gzhan dag 'dir ci dgos / /
zhes gsungs so / /
yang gsungs pa /
stong pa nyid ni rnam bsgoms na / /
'chi bdag gis ni mi mthong zhing / /
gzhan yang bdud ni bye bas kyang / /
mthong bar 'gyur ba ma yin no / /
zhes so / /
de bzhin du slob dpon chos kyi zhal snga nas kyang /
shes rab kyi pha rol tu phyin pas bsrung ba ni bsrung ba gzhan gyis bsrung mi dgos so zhes bshad do / /
de ltar smon pa'i byang chub sems bskyed nas /
bdag gzengs bstod pas las kyi mtha' mi ldog par bya ba'i phyir /
de ltar blo dang ldan pa yis / /
zhes pa nas /
mar gyi nying khu byung ba yin / /
zhes bya ba'i bar du brjod do / /
de nas 'gro ba thams cad dbugs 'byung ba dang /
tshogs chen po la dgod pa'i khur mi 'dor bar bya ba'i phyir /
'gro ba'i 'dron pa srid pa'i lam rgyu zhing / /
zhes pa nas / /
lha dang lha min la sogs dga' bar gyis / /
zhes bya ba'i bar gyis le'u gsum pa zad par brjod de /
de ltar na le'u dang po gsum ni smon pa'i byang chub sems bskyed pa'i cho ga rgyas par bstan pa kho na yin no / /
de la blo gros nyams pa kha cig ni skyon 'dogs te /
'dir ni rim pa legs par brjod do /
'dir sems bskyed pa dang sdom pa blang ba'i tshig ni tha mar byung la /
rin chen sems de gzung bar bya ba'i phyir / /
zhes pa la sogs pa 'phel bar bya ba'i tshig sngon du brjod do zhes pa dang /
skabs ma yin pa'i tshig mchod pa brjod pa'i skabs su sdig pa bshags pa la sogs pa yod do zhes so / /
de dag ni blun po kho na'i tshig ste /
gal te mchod pa la sogs pa sems bskyed pa 'phel bar bya ba'i phyir yin na ni de'i phyir /
rin chen sems de rgyas par bya ba'i phyir / /
zhes brjod pa ni rigs te /
de bas na de dag ni sgra tsam yang mi shes par slob dpon la sdang bar zad do / /
mdo sde du ma las kyang dang po yon phul nas de bzhin gshegs pa la sems bskyed pa mang du byung la /
slob dpon rnams kyang dang po mchod pa la sogs pas sems rnam par sbyangs nas gdod sems bskyed do zhes mthun par 'chad do / /
skabs ma yin par smras so zhes brgal ba'i lan ni kho bos thog ma kho nar smras so / /
de ltar na 'dis smon pa byang chub kyi sems bskyed pa'i cho ga 'di la slob dpon zhi ba'i 'tsho la sogs pas lugs tha dad pa gang gis mdun du byang chub kyi sems bskyed pa bshad pa de dag gis kyang 'dir brtsad du med de /
lung dag las sangs rgyas ma yin pa'i gang zag las byang chub tu sems bskyed par mi snang ba'i phyir dang /
lugs 'di la nyes pa ci yang med pa'i phyir dang /
slob dpon ni 'jam pa'i dbyangs kyi lung yod cing phyag rgya chen po'i dngos grub brnyes pa'i phyir ro / /
yang 'phags pa klu sgrub kyi zhal snga nas kyang /
byang chub tu sems bskyed pa'i cho ga slob dpon zhi ba'i lha dang mthun par mdzad pa'i phyir dang /
lugs gzhan pas 'di nyid tshad ma dang ldan par snang ba'i phyir de ltar smon pa'i byang chub kyi sems bskyed pa'i byang chub sems dpa' ni 'jug pa'i byang chub kyi sbyor bas de brjod par bya ste /
'di yang gnas brtan mche ba'i sde la sogs pa'i gzhung bden pa mthong ba'i dbang las 'jug pa byang chub kyi sems su brjod cing /
'jig rten pa'i lam thams cad smon par 'jog pa dang /
kha cig gis bsod nams mngon par 'du bya ba dang ldan pa'i sems bskyed pa ni 'jug pa byang chub kyi sems zhes brjod la /
bsod nams mngon par 'du bya ba dang mi ldan pa'i sems bskyed pa thams cad smon pa can no zhes brjod pa de dag drang ba ma yin te /
'dir ni de ltar sems sbyangs pa'i gang zag byang chub tu smon lam btab cing /
bslab pa la gnas pa de'i bslab pa mi 'jig par rjes su bsrung ba pha rol tu phyin pa drug la spyod pa de nyid sems bskyed pa 'phel ba dang /
'jug pa'i byang chub kyi sems so zhes blo'i pha rol tu phyin pa dag 'chad de /
de'i phyir de ltar sems bskyed nas /
rgyal ba'i sras kyis de lta bur zhes pa nas /
stong pa nyid gcig ston par 'gyur zhes pa'i bar gyi le'u drug gis /
tshul khrims dang /
bzod pa dang /
brtson 'grus dang /
bsam gtan dang /
shes rab dag la spyad cing /
de bzhin du smon lam gyi le'u las bshad pa'i smon lam yongs su rdzogs par btab pas sbyin pa'i pha rol tu phyin pa la bslab par bya ste /
'di ni 'jug pa byang chub kyi sems te /
sems snga ma 'phel bar byed pa'o / /
de bzhin du shes rab kyi pha rol tu phyin pa bstan pa'i le'u ni don dam pa byang chub kyi sems su brjod pa yin la /
le'u gzhan dgus ni kun rdzob byang chub kyi sems su brjod pa nyid do / /
de ltar na byang chub kyi sems rnam pa gnyis kyi ngo bor yang 'di gnas so / /
byang chub rnams kyi ngo bo pha rol tu phyin pa drug la gnas pa'i byang chub kyi sems de ni nges par mngon par rdzogs par sangs rgyas par 'gyur te /
nus pa mthu dang ldan pa'i rgyu tshogs pa na /
de dang mthun pa'i 'bras bu grub pa ni 'jig rten dang bstan bcos las grub po / /
de'i phyir 'bras bu'i bdag nyid ni shugs kyis bstan te /
des na byang chub sems dpa'i spyod pa la 'jug pa 'di ni rgyal ba'i sras thams cad kyi lam 'bras bu dang bcas pa brjod pa /
shes rab kyi pha rol tu phyin pa'i le'u'i byang chub sems dpa'i sde snod thams cad kyi ma lta bur rig par bya'o / /
'dir 'ga' zhig byang chub sems dpa'i bslab pa'i grangs su chud pa du zhig yin zhes rtogs pa'i ched du 'di brjod par bya ste /
slob dpon tsan+d+ra go mis grangs nyung shos nges par mdzad pa dang /
theg pa chen po'i mdo sde bdun brgya pa zhes bya ba las /
byang chub sems dpa'i bslab pa'i gzhi bzhi brgya zhes grangs su chud pa la sogs pa ni ma nges te /
de dag ni che long tsam la dgongs pa dang /
byang chub sems dpa'i bslab pa ni bsam gyis mi khyab pa yin par lung du ma las mthong ba'i phyir ro / /
de bas na byang chub sems dpa'i bslab pa ni mdor bsdu na gnyis kho na ste /
gang gis sems can la phan pa thams cad bya ba dang /
gang gis sems can thams cad la gnod pa thams cad spang ba'o / /
gzhi de gnyis las ma 'das mod kyi /
rgyal bar byed pa'i tshad nges par yang bden pa mthong ba dag gis kyang bya bar mi nus so / /
de bzhin du gnang ba dang bkag pa yang snying rje dang shes rab la ltos pas ma nges te /
nyi ma'i zer gyis gdungs pa'i mtsho chen ltar / /
mnyam pa'i snying rje chen po khrid byed cing / /
nang na kha ba ltar bsil phyi rol na / /
rtsub pa nyid kyis 'gro ba skyong bar byed / /
ces gsungs pa la sogs pas thabs dang shes rab chen po dag la ni bag yangs su spyod pa yang yin la /
ltung bas kyang mi reg go / /
shes rab dang snying rje chung ba dag ni bcings pas gnas pa yang yin la /
yang dang yang du yang ltung bas kyang 'dzin te /
de'i phyir rjes su gnang ba dang /
bkag pa yang ma nges so / /
ltung ba 'byung ba yang ma nges te /
dman pa kha cig ni dngos por 'dzin pa'i dbang gis 'gyod cing yid la gcags pas gzhan gyi drung du nyes pa bshags shing /
phyis sdom pa'i rigs kyis nyes pa de las ring zhig na ldang ba yang yod do / /
bar ma kha cig ni rig sngags kyi lha byang chub sems dpa' nam mkha'i snying po la sogs pa mnyes par byas te /
lha'i rjes su gnang ba thob pas ltung ba las ldang ngo / /
dam pa kha cig ni gang gis ltung ba brjod pa de nyid la byang chub kyi sems su shes pas tshegs med par gnas te /
ji ltar 'phags pa'i chos thams cad 'byung ba med par bstan pa zhes bya ba theg pa chen po'i mdo las gsungs pa /
'jam dpal byang chub sems dpa' gang gis las med cing rnam smin med pa de las kyi sgrib pa rnam par dag pa thob po zhes bya ba la sogs pa lta bu'o / /
lus gnyis pa'o / /
lus gsum pa ni sangs rgyas kyi chos thams cad dang /
'jig rten gyi legs pa thams cad bla ma dang 'dod pa'i lha las 'byung bas na /
'di gnyis ni bdag la bka' drin rjes su gnang ba yin no zhes pa dang /
sems can dag byas pa gzo ba dang mi 'bral bar gyur cig ces dgongs pas yul rnam pa gnyis la phyag btsal ba'i drin du gzo ba'i tshig brjod pa dang bcas pa'o / /
gzhung gi tshogs ni bdag gis ma phye ste /
rtogs par sla ba dang /
slob dpon dag gis 'grel pa dang /
TI ka la sogs pa las gsal bar mdzad pa'i phyir ro / /
bde gshegs sras kyi sdom la 'jug pa'i rtogs dka' ba yi gnas rnams ni / /
bdag gis bla ma'i rjes 'brangs rab tu gsal byas pas / /
'gro rnams dad pas byang chub sems gnyis bzhon par rab zhugs nas / /
sdug bsngal ma lus mthar phyin 'jam dbyangs spyod yul nyid gyur cig /
byang chub sems dpa'i spyod pa la 'jug pa'i rtogs par dka' ba'i gnas gtan la phab pa'i gzhung slob dpon mkhas pa chen po kr-iSh+Na pa'i zhal snga nas mdzad pa rdzogs so // //
rgya gar gyi mkhan po kr-iSh+Na pa de nyid dang /
lo tsA ba dge slong chos kyi shes rab kyis bsgyur cing zhus te gtan la phab pa'o //
[ {Da}]
