@## / /
rgya gar skad du /
oM Di yA na mA rI ts+yai sA d+ha naM /
bod skad du /
o Di yA na'i 'od zer can gyi sgrub thabs /
'phags ma 'od zer can la phyag 'tshal lo / /
o Di yA na'i 'od zer can gyi sgrub thabs su gyur pa ni /
dang por re zhig rang gi snying gar oM yig yongs su gyur pa las nyi ma'i dkyil 'khor /
de'i steng du dang po'i bcu gsum pa'i sa bon las zla phyed dang thig les brgyan pa'o / /
de bzhin du yang sdig pa thams cad so sor bshags pa la sogs pa byas nas /
des de bzhin du bskyed pa'i maM yig /
de yongs su gyur pa las 'od zer can sku mdog dmar mo zhal drug pa phyag bcu gnyis pa ste /
zhal dang po ni dmar po /
gnyis pa ni nag po /
gsum pa ni ljang gu /
bzhi pa ni ser po /
lnga pa ni dkar po /
dbu'i steng du gnas pa ni phag zhal nag po ste /
zhal drug pa'o / /
mya ngan med pa dang /
mchod rten gyis brgyan pa'o / /
rnam par snang mdzad ser pos mgon du byas pa /
lto ba 'phyang zhing thod pa'i phreng bas brgyan pa /
skra kham pa gyen du brdzes pa /
sbrul gyi rgyan gyis brgyan pa /
stag gi pags pa'i sham thabs can /
g.yon brkyang gis phag dang bgegs mnan pa /
phyag g.yas pa rnams kyis ral gri dang /
rdo rje dang /
chang snod dang /
mda' dang /
rdo rje rtse gcig pa dang sta gri bsnams pa'o / /
g.yon rnams kyis sdigs mdzub dang bcas pa'i zhags pa dang /
gtun shing dang /
mya ngan med pa'i yal ga dang /
tshangs pa'i mgo bo dang /
gzhu dang /
rtse gsum bsnams pa'o / /
spyan gsum pa dmar la zlum pa /
zhal mche ba gtsigs pa shing rta'i dbus su bzhugs pa'o / /
lha mo gzhan rnams ni phyag gnyis pa /
sdigs mdzub dang bcas pa'i zhags pa dang /
mya ngan med pa'i yal ga bsnams pa bsgom par bya'o / /
bdag nyid bcom ldan 'das ma'i phyag rgya bcing bar bya ste /
rdo rje'i thal mo sbyar nas ting nge 'dzin gyis gung mo dag bkug nas mthe bong gnyis skyil krung rtse mo bkug nas bzung ba'o / /
sngags ni oM mA rI ts+yai mAM hUM hUM phaT phaT swA hA /
sku mdog dmar mo phyag bcu gnyis pa o Di yA na'i 'od zer can gyi sgrub thabs rdzogs so //
[ ]
