@## / /
rgya gar skad du /
byA ka ra Na ling+gA ba tA ra Na nA ma /
bod skad du /
lung du ston pa rtags kyi 'jug pa zhes bya ba /
byA ka ra Na'i dbang phyug la phyag 'tshal lo / /
smra ba'i skyes mchog smra ba'i rgyal / /
thams cad mkhyen la phyag 'tshal lo / /
pho yi yi ge 'ba' zhig la / /
sde ba phyed dang brgyad gnas pa'ang / /
sde tshan lnga ru dril byas la / /
yi ge sum cu tham pa la / /
pho dang ma ning mo dang ni / /
shin tu mo dang bzhi bzhi ru / /
sde pa bzhi pa yan chad dbye / /
lhag ma bcu bzhi gnas pa la / /
tsa sogs gsum ni ca sogs sbyar / /
wa ni ba dang sbyar bar bya / /
lhag ma drug ni mo ru sbyar / /
ra la ha ni mo gsham ste / /
ma ning mtshan med ces kyang bya / /
mo yi yi ge'i nang nas ni / /
'jug pa'i yi ge bcu dbyung bya / /
'jug pa bcu yi nang nas ni / /
sngon 'jug yi ge lnga dbyung bya / /
sngon 'jug yi ge lnga po la / /
pho dang ma ning mo dang ni / /
shin tu mo dang bzhi ru dbye / /
de dag re re'ang bzhi byed de / /
gang la 'jug byed gang gis byed / /
ji ltar 'jug byed ci phyir byed / /
gang la 'jug par byed ce na / /
pho ni pho dang mo la 'jug /
mo ni mo dang ma ning la / /
ma ning yang ni pho mo la'o / /
shin tu mo ni ma ning dang / /
mo dang shin tu mo nyid la'o / /
mi 'jug pa ni 'di lta ste / /
pho ni ma ning la mi 'jug /
mo ni pho la 'jug pa min / /
ma ning rang la rang mi 'jug /
rang gi sde dang phrad pa na / /
pho yang mo la 'jug mi 'gyur / /
ma ning mo yang de bzhin no / /
ji ltar 'jug par byed ce na / /
pho ni drag po'i tshul gyis 'jug /
ma ning ran par 'jug pa yin / /
mo ni zhan pa'i tshul gyis 'jug /
shin tu mo ni mnyam pas so / /
ci phyir 'jug par byed ce na / /
pho ni 'das dang gzhan bsgrub phyir / /
ma ning gnyis ka da ltar ched / /
mo ni bdag dang ma 'ongs phyir / /
shin tu mo ni mnyam phyir ro / /
rjes 'jug yi ge bcu po la / /
pho mo ma ning gsum du dbye / /
pho la skyes bu rab 'bring gsum / /
mo la mo dang shin tu mo / /
ma ning 'gyur dang mtshan gnyis dang / /
mtshan med dag dang gsum du 'dod / /
de yang byed pa bzhi bzhi ste / /
gang la 'jug byed gang gis byed / /
ji ltar byed dang ci phyir byed / /
gang la yi ge thams cad la / /
gang gis bcu po de dag gis / /
ji ltar rnam pa gnyis yin te / /
sgra yi 'jug tshul don gyi tshul / /
pho gsum mo gnyis ma ning gsum / /
drag zhan bar ma gsum du 'jug /
drag pa gsum ni nang phrad dam / /
gal te zhan pa nang phrad na / /
de la nang gi cha shas kyis / /
de yang drag zhan gnyis su dbye / /
ma ning gsum du gang gtogs pa / /
drag dang phrad na drag par 'gyur / /
zhan dang phrad na zhan par 'gyur / /
gnyis ka dag dang phrad gyur na / /
de ni gnyis ka can du 'gyur / /
gnyis ka dag dang ma phrad na / /
gang du yang ni mi 'gyur ro / /
des na 'gyur dang mtshan gnyis dang / /
mtshan med ma ning gsum du 'dod / /
de ni sgra yi 'jug tshul lo / /
don gyi rnam pa gnyis yin te / /
snga ma gang ltar gyur pa dang / /
phyi ma gang ltar gyur pa'o / /
snga ma sngon 'jug sngar bzhin sbyar / /
phyi ma dag gi 'dren tshul ni / /
pho yis pho yi ming mtha' drang / /
mo yis mo yi ming mtha' drang / /
ma ning gis ni ma ning ngo / /
ming mtha' de dag nyid kyis ni / /
de nyid rang gi sgra mthun pa'i / /
chos dngos las dang byed pa dang / /
sbyin dang 'byung khungs 'brel ba dang / /
gnas dang bod pa'i sgra yang drang / /
gzhan yang slar bsdu lhag bcas dang / /
'byed sdud bsnan dang bdag po dang / /
dgag sgrub rgyan dang dus la 'jug /
de dag snga shugs 'dren pas 'byung / /
de dag nang gses gang 'jug pa / /
mtha' sbyar 'og ma'i ming don las / /
spyir 'jug yod dam byed pa yod / /
de bzhin ched byed rten byed dang / /
las bya blang bya bsgrub par bya / /
sngon du 'os pa gnas pa'am / /
gzhan yang tshig don 'og ma las / /
bsdu rgyu yod dam med pa dang / /
gong ma las kyang de bzhin te / /
rnam grangs dag ni bkod pa las / /
bskyar ba yod dam med pa dang / /
pho sgra dang ni mo sgra dag /
ming gi mtha' la yod med dang / /
rgyan du gyur pa rnams la yang / /
don la snyegs pa yod med dang / /
bstan bya lhag ma yod med dang / /
tshig don rdzogs dang ma rdzogs kyis / /
de dag nang gses rnam bar dbye / /
ci phyir 'jug par byed ce na / /
yi ge'i khong nas ming dbyung ste / /
ming gi khong nas tshig phyung nas / /
tshig gis don rnams ston byed pa'o / /
mo yi yi ge med pa na / /
pho yig brjod pa med par 'gyur / /
pho yig de dag rnams la yang / /
'jug par bcas pa med na ni / /
ming dang tshig kyang gsal mi nus / /
ming tshig gsal ba med na ni / /
don rnams brjod par mi 'gyur ro / /
de ltar gyur na 'jig rten na / /
don mtshan brjod pa kun kyang med / /
rig byed smra ba'ang yod mi 'gyur / /
nyan thos rang rgyal sangs rgyas kyi / /
bslab pa rnams kyang med par 'gyur / /
ji ltar 'jig rten sems can dag /
phung po khams dang skye mched dang / /
grub mtha' gzhan yang yod mod na'ang / /
rang nyid kyis ni mi shes bzhin / /
de bzhin yi ge'i 'jug tshul rnams / /
smra ba rnams la gnas gyur kyang / /
rang tshul de nyid mi shes pas / /
don la sbyor ba ga la shes / /
de phyir smra ba'i skyes mchog gis / /
rjes smras 'di kun rtogs gyur cig /
lung du ston pa rtags kyi 'jug pa zhes bya ba slob dpon a nus mdzad pa'o // //
byA ka ra Na'i rtsa ba brgyad pa las /
kun tu bzang po'i byA ka ra Na gnyis pa'i skabs te drug pa'o // //
