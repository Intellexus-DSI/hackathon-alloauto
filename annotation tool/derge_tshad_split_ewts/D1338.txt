@## / /
rgya gar skad du /
rat+na mA lA u pa de sha /
bod skad du /
dbang rin chen phreng ba'i man ngag /
dpal bde ba chen po la phyag 'tshal lo / /
bde ba chen po 'khor lo'i bar / /
langs nas sprul pa'i 'khor lo gzigs / /
zla ba nyi ma'i lam de yi / /
a ba 'dud la phyag 'tshal lo / /
rin chen rdo rje zhabs bka' drin / /
thams cad bdag rtsa'i 'khor lo mkhyen / /
de dbus rtsa gsum de kho na / /
shes rab dpal bdag gsal bar bgyid / /
bde chen 'khor lo'i rtsa ba la / /
rtsa yi 'dug sa rab tu gnas / /
lus kyi rten de rtsa yin no / /
dper na khang rten ka ba 'dra / /
khang pa zhes bya 'khor lor gsungs / /
'khor lo'i khang pa ka med na / /
gzhan dag 'dug pa'i gnas med de / /
bde chen khang pa gnas yin no / /
dga' ba la sogs so sor gsungs / /
dga' dang rab tu dga' ba yis / /
skad cig de yi skad cig dang / /
thang cig dang ni yud tsam mo / /
de lta bu yi dbang bzhi'i don / /
ye shes rgya mtsho'i rgyud nas gsungs / /
dpal ldan rdo rje sems dpa' yis / /
rdo rje'i snying po dag la gsungs / /
bde ba so so gnyis su yang / /
rtsa ba dang ni 'bras bu'o / /
zla ba nyi ma me lam gsum / /
mig gnyis dang ni gling bu'o / /
dngos po lug rgyud 'dra ba'o / /
la la nA dang ra sa nA'o / /
a ba d+hU tI gsum pa yin / /
gcig pu de ni gsum du 'gyur / /
gzhan gyis rkang mthil yan chad khyab / /
rtsa yi rtsa ba du zhig mchis / /
stong phrag bdun cu rtsa gnyis te / /
sprul pa'i 'khor lo b+ha gar gsungs / /
sangs rgyas rin po che yi snod / /
g.yas g.yon la la ra sa nA'o / /
a ba d+hU tI dbus na bzhugs / /
gzung dang 'dzin pa rnam par spangs / /
rang byung gla rtsi g.yas g.yon rgyu / /
dbus kyi a ba d+hU tI la / /
ga pur rnam par rgyu ba yin / /
a ba d+hU tI ji ltar gsungs / /
snang srid 'byung ba'i rang bzhin can / /
thams cad med par byed pa'o / /
de ni a ba d+hU tI yin / /
rdo rje dbyings kyi dbang phyug ma / /
kun gyi gtso mor gsungs pa'o / /
de yi rang bzhin mi rtogs te / /
bla ma'i man ngag med gyur na / /
de ni rtogs pa ma yin no / /
thog ma dbang gsum ma thob na / /
slon dpon gcig kyang mi ston no / /
de bas dang po dbang gi don / /
rdo rje slob dpon la zhus pa / /
rgyud ni thams cad las gsungs pa / /
dbang gi rim pa rnam bzhi ste / /
'bras bu'i gzugs ni gsum du gsungs / /
bzhi pa'i dbang ni logs na med / /
gsum las med pa gsum pa rang / /
de yi man ngag thams cad bde / /
de skad dpal rin rdo rje yi / /
bsgoms pa'i rim pa'i nang nas gsungs / /
dang po bum pa'i dbang dang gcig /
gnyis pa gsang ba'i dbang du gsungs / /
gsum pa shes rab ye shes dang / /
de ltar de bzhin bzhi yin no / /
de ltar bzhi pa bya ba gang / /
shes rab ye shes dbang gi don / /
shes rab gang lags ye shes gang / /
de yi de kho ngo bo mkhyen / /
shes rab bya ba mya ngan 'das / /
ye shes bya ba 'khor bar gsungs / /
de kun de dbus rang bzhin no / /
de ltar min na skyon du 'gyur / /
rdo rje sems dpa'i bka' lung brdzun / /
bka' lung brdzun pa ma yin te / /
gti mug che bar gyur pas so / /
lha sbyin mda' phrad bu yi dbang / /
'bras bu skad cig dga' ba bskyed / /
gnyis pa gsang ba'i rdo rje phrad / /
'bras bu rab dga' gsang ba'i dbang / /
gsum pa gnyis med 'dod chags mes / /
bzhu ste byang chub sems byung myos / /
de ni shes rab ye shes dang / /
dga' ba med pa'i 'bras bu bskyed / /
de yi 'gog pa bzhi pa ni / /
rang bzhin ye shes mtshan nyid do / /
thams cad mkhyen pa thams cad yod / /
thams cad rang bzhin thams cad med / /
de nyid gcig pu stong chen po / /
dngos po dang ni dngos po med / /
gnyi ga med par byed pa'o / /
de ni bzhi po'i man ngag don / /
chen po rin chen rgya mtsho'i rgyud / /
rdo rje sems dpas de skad gsungs / /
de yi don la mkhas pa 'khrul / /
rang rtags gti mug ches pas lhung / /
de skad man ngag bdag gi lta / /
de nas bdag gi man ngag la / /
bzhi pa'i don la de ltar rtogs / /
shes rab ye shes zin nas su / /
byang chub sems myong bzhi pa yin / /
shes rab ye shes zin nas su / /
slob dpon slob ma skad cig gzugs / /
rdo rje nyi ma nub nas su / /
de las ye shes gsal bar bskyed / /
de yi don shes bzhi pa yin / /
slob dpon gzhan dag 'di skad gsung / /
shes rab ye shes zin nas su / /
nor bu'i bu gar byang chub sems / /
skar zhung reg pa bzhi pa yin / /
mda' khung nas ni mda' byung bzhin / /
babs nas mi reg phyir byung ste / /
mi rtog pa ni bzhi pa yin / /
slob dpon gzhan gyi gzhung lugs so / /
gzhan dag gzhung gis de skad gsungs / /
shes rab ye shes zin nas su / /
dang po sems ni nam mkha'i dbyings / /
babs nas mi rtog bzhi pa yin / /
mkhas pa gzhan dag de skad gsungs / /
nam mkha'i dbyings kyi dbus dag tu / /
thams cad byang chub sems bcas pa / /
thams cad chos la btang snyoms so / /
gzhan ni bzhi pa de skad gsung / /
de rnams gzhung dag phyir bor te / /
de ni rig pa ma yin no / /
shes rab gang lags ye shes gang / /
de yi ngo bo 'bras bu gang / /
de ltar don kun mi shes na / /
gzhung rnams grub par mi 'gyur ro / /
shes rab ye shes zin nas su / /
slob dpon slob la ji skad gsung / /
ma zin na yang dzi skad gsungs / /
ye shes rang bzhin ngo bo yin / /
rang bzhin phyir gyi dga' ma yin / /
phyir dga' ma yin rang mi shes / /
de phyir bla ma'i man ngag dgos / /
zin dang ma zin par shes na / /
de ni bla ma'i man ngag rab / /
rang bzhin gnyis med rab zhi ba / /
'dod chags chags bral gnyi ga min / /
rang rig brjod pa'i tshig dang bral / /
de yi yan lag gsum du bstan / /
sgrub dang sgrub thabs phyi ma dang / /
sgrub thabs chen mo dag dang gsum / /
rdo rje pad+ma phrad pa ni / /
de ni sgrub pa'i thabs yin no / /
hUM phaT rnam gnyis bskor ba ni / /
sgrub thabs phyi mar gsungs pa yin / /
rang rig bde ba rab zhi ba / /
sgrub thabs chen por gsungs pa yin / /
de 'bras ye shes shes pa ni / /
tshig tu slob dpon slob la gsungs / /
tshig don dga' ba'i dga' ba yin / /
phyi yi reg bya med pa yin / /
nang gi reg bya yang dag 'jam / /
de ltar rnal 'byor gnas bzhugs na / /
skad cig gcig la dngos grub thob / /
de kho na 'bras bu gsal ba'i gzugs / /
shes rab dpal ni gsang bas mdzad / /
rgya gar gyi ni slob dpon chen / /
shes rab dpal ni gsang zhabs kyis / /
bsgyur cing zhus te gtan la phab / /
sems can don du brtsams pa lags / /
rdzogs so //
