@# / /
'phags pa spyan ras gzigs dbang byug gis /
dge slong rab gsal gzhon nu la springs pa'i phrin yig /
sangs rgyas dang byang chub sems dpa' thams cad la phyag 'tshal lo / /
sngon 'phags pa spyan ras gzigs dbang phyug dang / /
dge slong rab gsal gzhon nu gnyis dang por byang chub kyi mchog tu sems bskyed de grogs por 'thams nas /
gang gis lam sngon du grub pa des /
cig shos la bstang bar dam bcas pa las /
'phags pa spyan ras gzigs dbang phyug gis lam sngon du grub ste /
dge slong rab gsal gzhon nu la bstad ba'i phyir phrin yig gis bzlugs pa /
grogs khyod ci ste 'am dam bcas brjed dam ci / /
'dod pa me mdag dong 'dra 'di la ci zhig chags / /
shin tu skyo ba'i yid kyis rab tu mi 'bad par / /
srid rgyu 'dod pa da dung gang ba ga la srid / /
theg pa mchog gis nges 'byung 'gro ba'i don byos la / /
rgyu dang kha gsag drag pa nyid la mi gdung zhing / /
'gro las rnam grol lam la myur du ma 'bad na / /
dus gsum rgyal bas bskyab dka' phan thag chad du 'ong / /
rtog med rtog bral dus gsum thub pa kun gshegs shul / /
phra shing shes dka' tshig gi spyod yul ma yin yang /
phyogs tsam rtog pas sgro btags rgyal ba'i mthus brjod na / /
shin tu legs par rab nyon yid la gzung nus sam / /
dge slong rab gsal gzhon nus slar yang 'phags pa spyan ras gzigs dbang phyug la gsol pa /
mtho la mtho sems mi mdzad mnyam la 'gran mi mnga' / /
dma' la rngan can mi mdzad yongs la snyoms pa'i mgon / /
dpa' bo 'od zer stong 'bar lam mer bzhugs pa yi / /
mdangs bzang thugs rje'i mnga' bdag da ltar gang na bzhugs / /
khri lan bdud ris 'pham mdzad thar pa'i lam ston gsol / /
nyes bcu tha ba'i rdul bral stobs bcu rtsal 'phags gson / /
'jig rten gsum gyi gnyen gyur skyob pa dam pa gson / /
dpa' brtan bdud las shin tu mtshams med gcig tu brtan pa gson / /
bdag ni mun bcas bdud kyi zhags pas zin pa ste / /
thar pa'i lam stor 'khor ba'i dgon par 'khyams lags na / /
cis 'dul gar legs thabs kyis myur du mi skyob par / /
dus rings bgrangs kyi bar du mgon khyod ci la gzhes / /
lha dang mi yi khyu mchog tshogs rab mtha' yas dgongs / /
mu stegs kha brgya pham mdzad skyes bu seng ge dgongs / /
yid bzhin dbyig gi tog ltar re ba kun skong dgongs / /
thugs rje chu bo rgyun 'babs rgyal sras thu bo dgongs / /
srid gsum sgyu mar chos bstan ngo bo med bzhin du / /
bden spangs log pa'i lam zhugs srid pa'i lam zhugs pa / /
'khor ba'i gdos can grangs med bskyab kyi mi lang zhes / /
dang che lha yi thugs kyang skyo bar rung mod kyi / /
'on kyang legs rgyu chos nyid bzod nas mya ngan 'das don du / /
'gro ba yongs kyi ched la go bgos mdzad lags kyis / /
mgon po rab gsal gzhon nu rjes dgongs nyag sring zhing / /
thugs rje'i thugs kyis bzod pa bzhes te bskyab tu gsol / /
stobs mchog dpal gyi mgur nas yi ge 'brus bsnyad pa / /
mkha' la tshon bkye bzhin du spyod yul ma lags pas / /
rgyal sras 'khor bcas rnams kyis gsal bar ma bstan na / /
bdag 'dra mtshan mar 'dzin pas gzung bar ga la nus / /
'on kyang don gyi dam pa srid pa'i dpyis 'byin pa / /
gdams ngag bka' drin mchog 'di spyi bor blang slad du / /
ci nus sems kyi rtsal gyis log par gzung mi bgyid / /
bla ma'i sar bzhugs che ba'i mthus kyang bstad du gsol / /
'phags pa spyan ras gzigs dbang phyugs gis /
dge slong rab gsal gzhon nu la springs pa'i phrin yig rdzogs so // //
rgya gar gyi mkhan po sarba dz+nyA de ba dang / /
lo tsA ba ban de dpal brtsegs kyis bsgyur cing zhus te gtan la phab pa'o / /
