@## / /
rgya gar skad du /
ma hA yA na pa thA sA d+ha na war+N+Na saM gra ha /
bod skad du /
theg pa chen po'i lam gyi sgrub thabs yi ger bsdus pa /
sangs rgyas dang byang chub sems dpa' thams cad la phyag 'tshal lo / /
bsam gyis mi khyab che ba mnga' / /
bla med byang chub thob 'dod na / /
byang chub bsgrub la rag las pas / /
sgrub pa lhur blang snying por bya / /
dal 'byor phun sum tshogs pa'i lus / /
shin tu rnyed dka' rnyed gyur cing / /
phyis kyang shin tu rnyed dka' bas / /
sgrub la 'bad pas don yod bya / /
sangs rgyas 'byung dang dge slong dang / /
mi lus rnyed dka' rnyed gyur cing / /
dge bshes phrad dka' phrad gyur nas / /
don med par ni ma byed gsungs / /
rlung gi nang gi mar me bzhin / /
tshe 'di gnas pa'i gdeng med phyir / /
mgo'am lus la me 'bar bzhin / /
sgrub la myur du brtson 'grus brtsam / /
'jig rten 'das dang 'jig rten gyi / /
phun sum tshogs pa thams cad kyang / /
sgrub pa'i mthu las byung rig mdzad / /
sgrub pa gtsor mdzad blo ldan rnams / /
'di dang gzhan du bde ba la / /
mkhas pa su zhig the tshom za / /
de nyid phyir na blo ldan rnams / /
sgrub pa snying por bya bar rig /
'dod pa'i gzhi la chags pa'i rgyus / /
sgrub pa'i spyod lam nyams pa'i mi / /
'jig rten 'das dang 'jig rten gyi / /
phun sum tshogs pa thams cad las / /
shin tu ring ba kho nar 'gyur / /
'khor ba'i btson ra nyam nga ru / /
nyon mongs 'ching ba sna tshogs kyis / /
rab tu bsdams pas nyam thag cing / /
'khor ba'i sdug bsngal dpag med kyis / /
de nyid rgyud gdung mi bder 'gyur / /
de nyid phyir yang blo ldan dang / /
'dod pa'i gzhi la chags spangs te / /
chos sgrub gtso bor bya ba'i rigs / /
'dod la chags bral bya ba'i phyir / /
'dod pa'i nyes pa dpag med pa / /
gzhung las 'byung ba rtogs byas la / /
rtag tu tshul bzhin yid la bya / /
mnog chung nyes pa che ba ni / /
btung ba dug can lta bur blta / /
chos min sdug bsngal rgyur gyur pas / /
rtsa ba'i me bzhin shes par bya / /
'dod pa ngoms par mi byed cing / /
skom pa'i sred pa 'phel byed pa / /
lan tshwa'i chu 'thungs lta bu zhes / /
thub pa'i dbang po'i lung las 'byung / /
'dod pa gnod pa mang ba ni / /
shing gi rtse mo'i shing tog dang / /
lam ka'i shing gi shing tog 'dra / /
byis pa rnams ni lan mang du / /
'dod pa'i gzhi la chags pas phung / /
'dod pa'i skyon du ma gyur pa / /
de ni 'ga' yang med rig bya / /
de yi las ni sdug bsngal bskyed / /
thog ma med pa'i dus nas kyang / /
'dod la chags pas rtag tu 'khor / /
'dod pa'i chu bo'i shugs kyis ni / /
'khor ba'i 'khor lor 'khor byed cing / /
de yis nyes pa grangs med skyed / /
'khor ba'i skyon ni mtha' yas kyis / /
sngon mtha' da ltar phyi mtha' ru / /
gdung byas gdung byed gdung byed 'gyur / /
de don rtag tu bsgom bya zhing / /
btson ra lta bu'i 'khor ba la / /
btson ltar skyo ba goms par bya / /
ji ltar btson ni btson ra yi / /
sdug bsngal mang myong de dran pas / /
skyo sems rtag tu ngang gis 'byung / /
ji ltar btson ni btson ra las / /
'bros pa'i glags ni byung ba'i tshe / /
ched ka gzhan dang mi snyoms par / /
de yi gnas nas 'bros pa ltar / /
'khor ba'i rgya mtsho che 'di las / /
rgal ba'i glags dag byung gyur na / /
ched dka' gzhan dang mi snyoms par / /
srid pa'i khyim nas 'byung bar bya / /
bdag gzhan 'khor ba'i sdug bsngal dag /
mthar dbyung phyir yang blo ldan dag /
'dod pa me bzhin myur spangs te / /
chos sgrub gtsor bya mi rigs sam / /
sgrub par 'dod pa'i gang zag gis / /
sa ltar chos nyid gzhir gyur pas / /
dang po skyabs su legs 'gro zhing / /
de yi bslab pa'i chos la bslab / /
rjes su dran drug rtag tu bsgom / /
sangs rgyas yon tan mtha' yas pa / /
sgrub pa pos ni dran byas la / /
de la dad pa brtan par bya / /
chos kun rtsa ba dad pa yin / /
rtswa rtse'i zil thigs lta bur ni / /
ring du mi gnas tshe 'di'i phyir / /
mkhas pas sdig pa yong mi spyod / /
de 'bras ngan 'gro'i sdug bsngal 'byung / /
dge bcu tshul khrims dag bya zhing / /
so sor thar pa'i sdom dag kyang / /
ci nus rim gyis dag par bsrung / /
de ni 'phags nor kun gyi rgyu / /
mang thos nor yin de ldan bya / /
tshul khrims nor nyams gyur pa bzhin / /
mang thos nor las nyams pa'i mi / /
phyi phyir 'gyod par gdon mi za / /
rang la nga rgyal gzhom pa dang / /
chos smra ba la'ang gus par bya / /
theg chen chos sgor 'jug 'dod pas / /
mun sel gdung ba zhi byed pa / /
nyi zla lta bu'i byang chub sems / /
bskal par 'bad pas skye yang rung / /
dang por de bskyed rab sbyangs pas / /
ri rab lta bur brtan par bya / /
de bskyed sbyong bar 'dod pa yis / /
byams sogs tshangs pa'i gnas bzhi po / /
'bad pas ring du bsgom byas pas / /
chags dang phrag dog spang bya zhing / /
yang dag cho ga byas pas skye / /
bag yod chos las nyams pa'i mi / /
chos kun las ni nyams par 'gyur / /
chos de rnal 'byor nyid du bya / /
bu gcig pha ma bu bsrung dang / /
zhar ba mig gcig mig bsrung dang / /
lam zhugs rnams kyi ded dpon dang / /
sman shing chen po'i 'bras bu ltar / /
bag yod chos kyis sems de bsrung / /
sems de byang chub rtsa bar gsungs / /
byang chub sems dpa'i spyod pa yi / /
dkyil 'khor dag ni thams cad kyang / /
byang chub sems kyi mthu las byung / /
sems mchog de dang mi ldan pas / /
sbyin las shes rab bar dag gi /
spyod pa drug la slob byed kyang / /
rten dang bral ba nyid kyi phyir / /
pha rol phyin pa'i ming yang med / /
nyan thos bse ru drug po bzhin / /
bsod nams thams cad sdud pa yi / /
ting 'dzin sems de ma bskyed na / /
bsam gtan bzhi dang gzugs med bzhi / /
ting 'dzin lan mang thob 'gyur kyang / /
srid pa'i mtsho las rgal mi nus / /
byang chub sems kyi bzhon pa la / /
brten nas 'chi ba rjes dran gyi / /
lcag ni yang dang yang brdab cing / /
srid lam 'jigs pa che ba yi / /
lam 'di myur du 'da' byas la / /
'jigs med sangs rgyas sar phyin bya / /
skyabs 'gro lhag pa'i tshul khrims dang / /
smon pa'i gzhi la gnas pa yis / /
sems pa'i sdom pa rab bzung zhing / /
pha rol phyin drug la sogs pa / /
sems dpa'i spyod pa thams cad la / /
ci nus rim gyis tshul bzhin spyad / /
'jug pa'i spyod pa gtsor ston pa'i / /
mdo sde blta zhing bstan bcos mnyan / /
chos kyis mi ngoms mtsho 'dra'i mis / /
rin chen nor bu'i rgya mtsho bzhin / /
yon tan kun 'byung 'byung gnas gang / /
theg chen gzhung las bsngags pa yi / /
bshes gnyen ring du tshul bzhin bsten / /
rgya mtsho chen por chu bo bzhin / /
de yi rten la yon tan 'du / /
sems dpa'i spyod la de mkhas 'gyur / /
sems dpa' spyod pa che ba la / /
dad pa shin tu brten par bya / /
bag yod dran dang shes bzhin dang / /
tshul bzhin yid la byed pa yis / /
kun nas nyon mongs dmigs pa la / /
rang sems yan pa phyir bzlog ste / /
sangs rgyas chos kyi dmigs pa la / /
rtag tu gzhag pa nyid du bya / /
de ltar slob pa'i rgyal sras gang / /
de yi spyod las nyams mi 'gyur / /
dge ba'i bshes kyi gdams pa bzhin / /
rtsom pa dag ni thams cad kun / /
theg chen gzhung dang bstun de tsam / /
gros kyi phugs ni chos la gtad / /
chos dang 'gal na gang yang spang / /
chos dang mthun pa'i spyod pa spyad / /
blo ldan gang zhig rtsom pa kun / /
chos gtsor byed pa dpal ldan po / /
de la 'di dang gzhan du yang / /
bde bar 'gyur bar the tshom med / /
thos pa nyung dang 'khor spangs shing / /
bas mtha' dgon par gnas par bya / /
zhi ba dang ni dul ba yi / /
sbyor ba de la brtson 'grus brtsam / /
khyim ni gang la'ang mi blta zhing / /
gzhan skyon mi brtag rang skyon blta / /
gzhan gyi snying la mi 'bab pa'i / /
tshig kyang mkhas pas ring du spang / /
'di dag dang ldan rgyal sras gang / /
phyi mtha' dus su mi nyams par / /
bde bar thar zhes thub pas gsungs / /
gzhan brnyas khyad du gsod cing smod / /
de yis bdag nyid nyams par 'gyur / /
kun la ston pa'i 'du shes sbyang / /
chos sgor zhugs dang rgyal sras la / /
khyad par du yang blo de sbyang / /
rang byung 'ching ba dam po gang / /
rnyed pa dang ni bkur sti ste / /
de yis gzhi la chags pa spang / /
'ching ba de las grol ba gang / /
me yi nang gi pad+ma bzhin / /
mkhas pa'i ngo mtshar gnas su 'gyur / /
rab tu byung ba'i sgrub pa pos / /
sangs rgyas chos kun 'byung ba'i rgyu / /
'phags pa'i rigs bzhi la gnas pas / /
'dod pa chung zhing chog shes bya / /
sbyangs pa'i yon tan bcu gnyis la / /
de yis bslab par thub pas gsungs / /
yo byad bsnyungs pa la gnas shing / /
yongs su 'dzin pa thams cad la / /
rgyab kyis phyogs te gnas par bya / /
rgyus med yul du grong rgyu zhing / /
bya bzhin 'tsho ba 'phral btsal bya / /
rang sems sbyong ba lhur len pa / /
ngo mtshar thub pa'i mdo las gsungs / /
gdul dka' sems rgyud yin btang nas / /
grags sogs 'jig rten chos kyi phyir / /
nyin mtshan gyi ni dus kun du / /
rtsod pa slob phyir rtsod pa sbyong / /
nyan bshad la sogs chos la 'jug /
tshe ni don med myur du 'da' / /
mchog gi lam las de nyams 'gyur / /
'chi bdag nye bar gyur pa'i tshe / /
'gyod pas de rgyud gdung bar 'gyur / /
'jig rten chos la mnyam sems bslab / /
de yis byis pa slu bar byed / /
'jig rten gang gi blo la yang / /
bdag gi ming yang mi gnas shing / /
bdag gi lus kyi rus pa'i rdul / /
shin tu phra ba'ang 'jig rten na / /
gnas par mi 'gyur de dus 'byung / /
de tshe rnyed dang bkur sti dang / /
grags sogs med 'jigs smos ci dgos / /
de tshe bdag la gang dben pa / /
blo dang ldan pas dpyad pa thob / /
las dang po yi gang zag gis / /
lus dben pa la ma brten par / /
sems dben rnyed par dka' ba'i phyir / /
'dre spangs nang du gnas par bya / /
'dres pas 'dris shing chags par byed / /
de yis 'khor ba'i 'khor lo bskor / /
de ltar 'dre ba spangs pa la / /
rtag tu bag dang ldan par bya / /
gnyid la dga' spangs chos kun phyir / /
der gnas de yis brtson 'grus brtsam / /
de yis chos kun rdzogs par byed / /
dran pa nyer gzhag bzhi bsgom zhing / /
phyin ci log bzhi rab tu spang / /
smra la dga' yang don bsam bya / /
bu ram shing shun snying po ci yang med / /
dga' bar bya ba'i ro ni nang na 'dug /
shun pa zos pas mis ni bu ram ro / /
zhim po rnyed par nus pa ma yin no / /
shun pa de bzhin 'di la smra ba ste / /
ro lta bu ni 'di la don sems yin / /
de lta bas na mi rigs smra spangs te / /
rtag tu bag yod kyis la don soms shig /
nam mkha'i mtha' klas sems can gyi / /
ched du go bgos rig mdzod la / /
'ga' yi ched du sgrub pa yi / /
spyod pa dag la nyams mi bya / /
'khor dang rnyed pa bkur sti dang / /
grogs 'dod pa yi blos bskyed nas / /
smra la dga' ba'i sems byung na / /
sgrub pa'i bar chad byed pa'i gdon / /
rang gi sems de yin rig mdzod / /
mdza' bshes la sogs gang la yang / /
gces dgos mkho ba chung bar bya / /
mkho ba'i sgo nas nyams 'gyur zhing / /
chos la'ang bar chad mang du 'byung / /
las la dga' ba rab spangs te / /
gdul dka'i sems gdul dge ba spyad / /
spros la dga' ba rab spangs te / /
bzod la des pas bdag nyid brgyan / /
bzod pa'i che ba dpag tu med / /
rnyed dang bkur sti la sogs pa'i / /
chos drug nyes pa mthong bar bya / /
sems dpa'i spyod pa grangs med kyang / /
bsdu na thabs dang shes rab gnyis / /
thabs dang shes rab pha ma yis / /
sangs rgyas sras ni skyed par byed / /
bder gshegs sras ni don gnyer bas / /
thabs dang shes rab pha ma yin / /
sgrub pa 'di gnyis 'brel par bya / /
sgrub pa 'di gnyis bral gyur na / /
sangs rgyas sras skyed mi nus te / /
skyes pa dang ni bud med dag /
gcig la gcig ni zla med bzhin / /
gang phyir ya bral 'ching ba gsungs / /
chos kun rtsa bar rab bstan pa'i / /
'dun pa rtag tu bsgom bya zhing / /
zla ba yar gyi ngo bzhin du / /
sgrub blo rtag tu 'phel bar bya / /
stobs dang ldan pa nyid du bya / /
sgrub pa'i blo ni 'phel 'gyur na / /
rlan ldan ri rtse'i rtsa shing bzhin / /
sgrub pa 'phel bar gdon mi za / /
sgrub blo stobs dang ldan gyur na / /
spyod pa'i khur lci yun ring du / /
khur yang skyo zhing ngal mi 'gyur / /
chos spyod rnam bcu la sogs pa'i / /
tshogs bsag sgo ni thams cad nas / /
tshogs gnyis bsag pa lhur blang bya / /
slob pa'i dus na che ba gang / /
de yi rten la chos kun skye / /
sems can don la mthu ldan 'gyur / /
sku dang ye shes 'bras bu 'byung / /
thabs dang shes rab snying po gang / /
zhi gnas lhag mthong rnal 'byor bsgom / /
'jig rten 'das dang 'jig rten gyi / /
chos kun de gnyis 'bras bur gsungs / /
mngon shes mthu dang ldan bya dang / /
zag med lam ni bskyed pa'i phyir / /
dang po zhi gnas bskyed par bya / /
zhi gnas tshogs ni nyams pa yis / /
ring du 'bad kyang 'grub mi 'gyur / /
ting 'dzin tshogs la legs par bslab / /
ting 'dzin gnod pa kun spangs te / /
mthun pa'i dmigs pa gang yin pa / /
spong ba'i 'du byed brgyad ldan par / /
de don gnyer bas gtsub shing ltar / /
chags pa'i rlan dang bral ba yis / /
rtag tu rgyun dang ldan par bsgom / /
nyon mongs g.yul las rgyal bya'i phyir / /
zhi gnas la brten lhag mthong bsgom / /
lhag mthong grub par gyur pa yis / /
mnyam gzhag langs pa'i dus dag tu / /
sgyu ma'i dpe brgyad lta bur ni / /
chos kun lta ba goms byas pas / /
rjes kyis rtogs pa sbyang ba dang / /
thabs la slob pa gtso bor bya / /
mnyam par gzhag pa'i dus dag tu / /
zhi gnas lhag mthong cha mnyam zhing / /
de rgyun rtag tu goms par bya / /
de ltar tshul bzhin bslabs pa'i mthus / /
drod sogs nges 'byed bzhi thob nas / /
sa bcu'i ye shes rim gyis skyed / /
de yis myur du de 'tshang rgya / /
nor bu bzhin du gzhan gyi don / /
lhun gyis grub par de byed 'gyur / /
shin tu bsdus na go mi 'gyur / /
shin tu spros na gzhung mangs 'gyur / /
blo dang ldan pas legs dpyad na / /
go ba'i tshad du bdag gis gdams / /
bdag gi bla ma yon tan mang mnga' rgya mtsho che dang mtshungs / /
'jig rten chos la mi gzigs nyid gzhan don phyir sgrub pa snying por 'dzin / /
'jig rten ma rig gis long shes rab mig 'byed mthu mnga' du ma yis / /
gdams pa'i don dang gtsug lag bstan bcos las bshad bslab dgos zhes / /
gzhan la phan pa 'byung srid bsam pas yi ger gnas par byas / /
dad dang shes rab nor ldan sgrub pa snying por byed 'dod gang / /
theg pa lam gyi sgrub thabs yang dag yi ger bsdus 'di la / /
gal te mos pa yod srid 'di bzhin byas te rang gzhan don du 'gyur / /
theg pa chen po'i lam gyi sgrub thabs yi ger bsdus pa /
slob dpon chen po dpal mar me mdzad ye shes kyi zhal snga nas mdzad pa rdzogs so // //
rgya gar gyi mkhan po de nyid dang /
lo tsA ba dge slong dge ba'i blo gros kyis bsgyur cing zhus te gtan la phab pa //
[
