@## / /
rgya gar skad du /
bra dz+nyA sha ti ka nA ma bra kar Na /
bod skad du /
shes rab brgya ba zhes bya ba'i rab tu byed pa /
'jam dpal gzhon nu gyur ba la phyag 'tshal lo / /
gang zhig legs par rtogs pa yis / /
mi rnams shes rab brgya bskyed pa / /
don gyi bstan bcos lugs dag gi /
'byung gnas chen por rab tu bshad / /
mkhas pas don gyi bstan bcos las / /
dngos po gang dag gzigs phyur pa / /
de dag yi ge mang po yis / /
'jigs pa'i ched du 'dir bsdus byas / /
yi ge nyung la don mang ba / /
gtan tshigs sna tshogs rnams kyis brgyan / /
'di ni tshigs su bcad pa brgya / /
shes rab brgya ba zhes bya'o / /
mthong dang ma mthong yon tan 'di / /
kun gyi rtsa ba shes rab yin / /
de ltar gnyis ka bsgrub pa'i phyir / /
shes rab yongs su gzung bar bya / /
chos don 'dod dang thar ba yi / /
'byung gnas chen po rig pa yin / /
de ltar dang po gus pa yis / /
shes rab yum chen gzung bar bya / /
shes rab ldan pa gcig rkya yang /
gzhan gyis 'di la gnod mi 'gyur / /
dor thabs ldan pa'i lus chung yang / /
mtshan dang ldan pas yo mi brnyas / /
shes rab kyis ni lus bsrungs la / /
dgra yi tshogs kyis ci byar yod / /
'gan gdugs dang bcas pa la / /
char gyi rgyun gyis rdzi ba med / /
shes rab rtsal dang bral ba ni / /
gzhan gyi bran byed kho na zad / /
glang chen ri brtsegs lta bu yi / /
lus dang ldan pa snang ba bzhin / /
shes rab mig phye rnams la ni / /
rgud pa rnam par 'jig 'gyur te / /
lag dmar me thogs pa yi / /
mdun na mud pa med pa bzhin / /
shes rab med pa'i phun sum tshogs / /
gnas babs bzhin du byung ba yang / /
skad cig kho nas de dag med / /
ma rungs ba rnams bshes pa bzhin / /
legs par brtags te byed pa la / /
ma rungs pa dag mi snang ste / /
'phrod pa zab ba'i lus la ni / /
nad kyi bar chad mi 'byung ngo / /
gang la rang don 'phel 'gyur ba'i / /
shes nyen yod pa de mkhas pa / /
chu yis gang ba'i mtsho la ni / /
mkha' la rgyu ba rnams kyang brten / /
gang zhig nyen dang 'brel ba yi / /
nor de yang ni ci ru rung / /
sprul g.yi mgo la 'dug pa yi / /
nor bu la ni su zhig reg /
rang don bsgrub bar bya ba rnams / /
bag med las kyis bsgrub mi bya / /
sbrul so shin tu gdug pa yis / /
don ma bsgrubs par phung bar snang / /
rang don bsgrub par bya ba rnams / /
bag dang bcas pa'i las kyis bsgrub / /
srin bu bad pa zon can lus / /
khrag 'thungs bzhin du mi mthong ngo / /
rang gi gting 'dzugs 'dod pa yis / /
gzhan gyi phan la brtson par bya / /
gting 'jugs sbyor ba ma byas pa'i / /
sgrub pa po yis ci mi 'grub / /
gzhan gyi phyogs gzhom 'dod pas kyang / /
bdag nyid yon tan ldan par bya / /
gzhu ni rgyud dang mi ldan pa'i / /
mdas lta gang du phyin par 'gyur / /
dbri mkhyud med par sma ba dang / /
ji skad smad bzhin sgrub pa dang / /
chas bzhi nyams dang sbyor ba yi / /
mi pho rnams ni bde bar 'tsho / /
ya rabs rnams kyi sbyod pa la / /
skye bo ngan pas gnod mi 'gyur / /
rin chen sgron me 'bar ba'i tshe / /
'thor rlung tshogs kyis mi sod do / /
gya nom skyes bu'ang ji zhig ltar / /
ngan pa'i gnas su phyin 'gyur na / /
dur khrod kyi ni me bzhin du / /
grogs ngan bstan las 'jigs pa 'byung / /
g.yon can ngag 'jam smra ba la / /
mkhas pas nan tan ma brtags par / /
yin brtan bya bar rung ma yin / /
rma bya yid 'ong sgra sgrogs par / /
zas su dug chen za ba bzhin / /
shes rab can gang dgra la yang / /
mdza' bshes lta bur sgrub byed pa / /
rgya mtsho bzhin du mi 'khrugs te / /
skye bo ngan pas drod mi zin / /
phyir rjes su ni lta ba dang / /
bag yod khong khro med pa dang / /
brtson 'grus brtan zhing mi g.yel ba'i / /
mi la dpal mgon nye bar gnas / /
gang zhig lan la mi re bar / /
sbyin pa gtong la sems spro ba / /
de ni snyan dngags mkhas pa bzhin / /
mi yul 'di na grags pas mdzes / /
gang zhig dbang bo bran lta bur / /
bka' bzhin rjes su mthun byed pa / /
rgya mtsho che la rin chin bzhin / /
de la 'dod dgu phun sum tshogs / /
bya ba ma yin mi byed cing / /
bshams pa mkhas su phebs pa dang / /
yul la 'dod pa thag bsrings ba'i / /
skyes bu mkhas pa sus mi bkur / /
mthu rtsal lnga ba'i khengs sems kyis / /
lugs kyi gdams ngag yongs mi spang / /
ru shing bzang po'i gzhu mchog kyang / /
rgyu med g.yul ngor ci zhig bya / /
g.yon can rnams kyi gron can tshig /
mdzangs pas legs par ma brtags na / /
khong glu'i don rnams ma dpyad pa'i / /
ri dwags gzhan gyis brlab par snang / /
mkhas pa rtag tu dgra la yang / /
mnyen des can du bya dgos te / /
'khri shing mnyen pos ljon shing la / /
'khris nas rtse mor phyin te gnas / /
khong rgyud dogs pa tsam gyis 'dir / /
dgos dgu 'grug par mi 'gyur bas / /
yid kyi legs par rnam brtags te / /
ngag gis kun dang mthun par bya / /
ngag gis bzhabs te smra bya zhing / /
res 'ga' byi la'i spyod pa'ang spyad / /
thabs dang ldan pa'i spyod pa la / /
mkhas pa su yang smod mi byed / /
rngon pa pus mo gnyis btsugs te / /
yan lag rnams kyi gum phag tu / /
byas te khong glu snyan len pas / /
ri dwags song par mi 'gyur ram / /
rgyal po'i bzhed pa mi sbyor ba / /
mkhas pas rtag tu 'bad de spang / /
sa bdag 'khor bcas thag ring zhes / /
khyad du gsang ba rung ma yin / /
lugs la mkhas pa'i blon po yis / /
skye bo ma lus skyong byed pa'i / /
rgyal bo gcig bu kho nas kyang / /
sa rnams ma lus chom rkun du phebs / /
gang na rgyal po 'bangs rnams kyis / /
legs nyes sems par byed pa yi / /
yul de rgyal po yod ces bya / /
de ltar de dag gtsor brtag go / /
gad na rgyal po 'bangs rnams kyis / /
legs nyes sems par mi byed pa / /
rgyal po de dag gtsug lag la / /
mkhas pa rnams kyis brten mi bya / /
yon tan ldan pa chung yang ni / /
'jig rten thabs chen thob par 'gyur / /
zla ba shas tsam lus pa yang / /
drag po yis ni spyi la thogs / /
mkhas pa gang zhig bag med pa'i / /
gnas nas byol te 'bros pa dpa' / /
ri dgas rgyal po mi gtsang ba'i / /
gnas nas 'dzur ba ga la ltar / /
legs nyes don chen mi sems par / /
mun sprul brtul ba dpa' ma yin / /
don med dpag tshad brgya yod pa'i / /
g.yang sar mchong ba ci cha yod / /
yon tan ldan yang thams cad du / /
grags chen thob par 'gyur ma yin / /
zla ba'i 'od zer bsil ba rnams / /
pad+ma'i rdzing dang 'phrod mi 'gyur / /
mjug tu skyar 'byin byed pa yi / /
snyan tshig mkhas pa sus mi bsngags / /
gang gis khams 'khrug 'gyur ba yi / /
kha zas zhim po de su za / /
mkhas rnams rna bar mi snyan yang / /
phan tshig sman bzhin bsten par gyis / /
re zhig cig na de dag kyang / /
yang dag bdud rtsi lta bur 'gyur / /
rigs pa'i don dang mi ldan pa'i / /
gzhung lugs gang zhig rtsom byed pa / /
de yang dgos pa 'grub mi 'gyur / /
sngags dang bral ba'i sbyin sreg bzhin /
skyon dang yon tan 'di gnyis la / /
gcig tu mkhas par byas nas ni / /
dgos pa rtsom par byed pa gang / /
de la nyes pa rgyab kyis phyogs / /
snying la khong du dam bzung nas / /
bshes pa'i tshig ni ston byed pa / /
de dag mdzes pa ma yin te / /
srin bus zos pa'i sdong rul bzhin / /
gang dag tshig tu snyan sma zhing / /
snying la gzhan zhig 'dog byed pa / /
ri dgas gzugs can stag lta bur / /
de bas yid brtan gnas ma yin / /
gson tshe grags pa dga' ba'i rgyu / /
'jig rten pha rol phan 'gyur ba / /
de gnyis gcig kyang med pa ni / /
'jig rten gnyis na ci zhig mi / /
gar skyes su ni zad ces te / /
rang gi brtson pa don mi bya / /
'bad pa med par til dag las / /
til mar thob par 'gyur ma yin / /
kun la gnyen des mi bya ste / /
ha cang des pa gnod par 'gyur / /
chu shing snying po med pa la / /
su zhig spyod par rtsom mi byed / /
gang zhig gtong phod blo ldan dpa' / /
tshig bden gtsang la byas pa gzo / /
de la rtag tu dpal grogs rnams / /
grib ma bzhin du rjes su 'brang / /
nags kyi glang chen zhags pa yis / /
bcings nas dbang du byed pa yang / /
thabs mkhas tshul la gnas pa yi / /
yon tan rnams kyi mthu stobs yin / /
rje dpon rang don lhur len pa / /
g.yog 'khor rten par mi byed de / /
sha la brkam pa'i seng ge la / /
wa skya re thag chad pa bzhin / /
gang zhig legs byas mi tshor ba / /
de la g.yog 'khor rten mi byed / /
tsha sgo can la legs rmos kyang / /
lo tog phun sum tshogs mi 'gyur / /
bdog pa ha cang spel ba yang / /
mjug tu rgud pas gdungs par 'gyur / /
tshang tshing mang dang ldan pa yis / /
sa phyogs tshig par 'gyur ba bzhin / /
gang zhig skye dgu 'tsho byed pa / /
de ni las nyid ston par byed / /
byis pa gnas sa ma bye bar / /
nu zho 'thung ba su yis bsten / /
gang la zhe 'gras yod pa yi / /
dgra bo de dang gzhar mi 'grogs / /
za bas bag tsam brjod pa yis / /
sgra gcan 'dzin gyis nyi ma zin / /
bya ba nyams kyis mi lcogs pa / /
gzhan gyis rbad kyang byar mi rung / /
dge'o dge'o zhes smras pas / /
me yi nang du su zhig mchong / /
ci nas bdag dmus ma byung ba'i / /
las kyis sbyor ba rnams bya ste / /
gsang bar 'di ni slob ma rnams / /
blon po nyid du 'gyur dam ci / /
phongs pa las gang byed pa ste / /
rnal mar 'dug pas byar mi rung / /
mdze can mer ni 'jug ces te / /
de ci gzhan gyi sman yin nam / /
gang gis 'jig rten 'di dang ni / /
gzhan du sdug bsngal mi 'gyur ba / /
'di 'dra ba yi tshul de ni / /
shin tu yun ring dus su spyad / /
gang dag rgas rab mi bsten pa / /
de dag gtsug lag mkhas mi 'gyur / /
gzu lums can gyi spyod pa rnams / /
dgos ba myur du nyams par 'gyur / /
ha cang sog la zhen pa yi / /
bdog pa gzhan gyi don du 'gyur / /
sbrang mas 'bad de bsags pa yi / /
sbrang rtsi gzhan dag spyod par snang / /
ngan pa rnams dang bshes 'dod pa / /
phung ba kho nar 'gyur bar zad / /
chu bos drung nas zos pa yis / /
ljon zhing 'greng yang 'gyel dang 'dra / /
phan skyabs che la brten na ni / /
chung yang btsan po nyid du 'gyur / /
ri rab btsan la brten ba'i bya / /
gser gyi mdog tu 'gyur zhes grags / /
khang bzangs zo mdog gya gyu med / /
klan ka mi tshol 'jar la phan / /
sgrub pa'i 'bras bu yod pa yi / /
grogs po rnams la lha yang dga' / /
mang po rnams ni 'jing dril nas / /
longs spyod phyir ni dpung 'chang ba / /
chags pa'i dbang gis phung 'gyur te / /
nas dang bral ba'i srin bzhin no / /
don rnams kun la mi gsal ba'i / /
ngan pa rnams ni 'dzings bsdongs nas / /
go 'phang thob kyang rlag 'gyur te / /
srin bur ba'i khar phyin bzhin / /
yul ngan bshes ni ngan pa dang / /
chung ma ngan dang 'khor ngan dang / /
rgyal po skye bo ngan spong ba / /
de dag rtag tu bde ba 'thob / /
skyes bu mkhas pa gcig rkya yang / /
'dod pa'i don mchog grub par 'gyur / /
ri dgas rgyal po gcig pu yis / /
glang chen dregs khyu'i glad pa 'gems / /
mang po tshogs par gyur pa yi / /
nang na 'dug na gzhan dag gis / /
de 'dir zad ces mi rtsi ba / /
skyes bu tha shal yin snyam byed / /
rang don bsgrub par 'dod pa yis / /
rtag tu skyabs chen btsal bar bya / /
gang dag rgya mtsho cher phyin na / /
rang gi ming yang mi gleng ngo / /
rang bzhin ngan pa'i skye bo dang / /
shin tu mdza' bor byas kyang ni / /
mar me'i me lce tsha ba bzhin / /
nyid kyi rang bzhin mi 'dor ro / /
khon chen zhags pas phan tshun du / /
glags pa'i sems dang ldan pa rnams / /
'chi 'pho skyes na'ang de dag la / /
khon chen de bzhin rjes su 'brang / /
dper na sbrul dang ne'u le dang / /
bya rog 'ug pa ma he rta / /
tshe rabs gzhan la bsgrubs pa gang / /
de mi 'di la mi snang ngam / /
khro ba la ni brten rnams kyis / /
rang gi don yang mi rigs pas / /
mkhas pas rnam par ma brtags par / /
khro ba'i yul su mi bya'o / /
gang la bzod pa'i rang bzhin chu / /
khro ba'i me ni zhi byed ba / /
gdul ba'i thabs kyi mchog yong ba / /
de la dgra rnams ga la sdang / /
g.yung drung chos kyi go 'phang mchog /
legs pa'i gzhi la ma 'bad na / /
mthong dang ma mthong phun sum tshogs / /
chu yi chu bur bzhin du g.yo / /
snying la yod pa'i gsang tshig rnams / /
ngan pa rnams la spel mi bya / /
brang 'gro gdug pa khros pa bzhin / /
de la de yis gnod 'gyur srid / /
blo ldan gang zhig rtsom pa kun / /
chos gtsor byed pa'i dpal ldan pa / /
de la 'di dang gzhan du yang / /
bde bar 'gyur ba the tshom med / /
thabs mkhas cho gar ldan pa la / /
dgra rnams kyis ni rdzi mi 'gyur / /
cho ga rab tu sbyar legs na / /
dug kyang bdud rtsi nyid du 'gyur / /
dgra bcom phyogs dang bral ba yis / /
sems kyi gnod pa ga la spong / /
mtshon chag g.yul ngor cher zhugs pa / /
gdon mi za bar pham par 'gyur / /
grogs mi bdog pa 'gas kyang ni / /
dgra dpung gzhom par dka' bar 'gyur / /
tshang tshing nyung zad bsregs pa yi / /
me yang rlung la ltos dgos so / /
bdag dang gzhan la mi phan pa'i / /
phyug po bkren dang cis mi mtshungs / /
bud shing rnams dang phrad pa'i me / /
bud shing bsregs nas shi ba bzhin / /
gzhan gyis bzung ba'i bud med dag /
rum du bcug ste nyal ba ni / /
lcags kyo med par glang po che / /
myos pa'i rgyab tu zhon pas thu / /
gang zhig rtag tu smad 'tshong ma'i / /
bud med rnams la gla 'jal ba / /
ston ka'i chu bo'i rtsa lag bzhin / /
de yi phun sum tshogs pa 'grib / /
blo ldan spyod lam zhi ba yi / /
lus kyi phan pa 'grub par byed / /
chu skyar spyod lam zhi ba yis / /
spyod pas nya rnams 'byin par byed / /
bdog pa rigs pas nyer bsgrubs shing / /
'jig rten kun la phan 'dogs gang / /
de ni 'jig rten thams cad kyis / /
spyi la me tog phreng bzhin bkur / /
'jig rten 'di na mkhas pa gang / /
dgra rnams snying nar 'jug 'dod pa / /
nges kyang bdag nyid rtag par ni / /
yon tan rnams dang ldan par bya / /
gang zhig gzhan dag brlag bya zhes / /
khros ba'i me yis rang rgyud sreg /
yon tan lhur len mi byed pa / /
de dag nam nam zhar zhar phung / /
gang la rang gi shes rab med / /
de la bstan bcos mi byar yod / /
mig gnyis dang ni bral ba la / /
me long gis ni ci zhig bya / /
sbrul la 'o ma blud pa ni / /
dug 'phel 'gyur ba kho nar zad / /
ngan pa rnams la gdams pa yang / /
tshig pa za 'gyur zhi mi 'gyur / /
yon tan mchog ldan mi rnams ni / /
snying dang yid kyang 'dren bar byed / /
mkhas pa yon tan lcags kyo yis / /
lam log glang chen drangs te bkol / /
'jig rten kun gyi dpal 'di ni / /
yid kyis lag tu 'ongs dang 'dra / /
dpa' bo tsham tshom med rtsom pa / /
mthu stobs can gyi dbang du 'gyur / /
dpal gyi 'gro ba bzang mo 'di / /
'di dang rang dbang med par 'dug /
mthu rtsal ldan pa'i skyes mchog gis / /
lag nas drangs pa bzhin du sbyod / /
gang zhig 'byung po thams cad la / /
rtag tu bdag dang 'drar byed pa / /
mdza' bshes 'phel ba 'di la ni / /
phun sum tshogs pa'i tsho ba med / /
btsan la mi 'gyur thabs mkhas shing / /
skye dgu rnams kyi gdung ba sel / /
kun la snying brtser bcas pa yi / /
mi dbang rnams ni sprin dang 'dra / /
gnam la sprin chen dal snyoms pa / /
sa la lo tog kun gyi gsos / /
bzod chen grib mar ldan pa yi / /
ljon shing skye dgu'i gdung ba sel / /
mi yi chos lugs legs spyad na / /
lha yul bgrod pa thag mi ring / /
lha dang mi yi them skas las / /
'dzegs na thar pa gam na 'dug /
don gyi bstan bcos lugs chen po / /
don mang phreng ba brgyus pa las / /
gces pa'i snying po mdor bsdus pa / /
shes rab brgyab 'di yin no / /
gang zhig gzhan dring mi 'jog par / /
shes rab rtsal gyis 'tsho 'dod pa / /
de yis phyogs 'di brtag byas pas / /
rang gzhan don du spyad pa spyod / /
byang chub sems dpa'i dang po rab tu dga' ba brnyes shing /
chos kyi dbyings kun tu 'gro ba'i don rtogs pa /
de bzhin gshegs pa ye shes 'byung gnas 'od ces bya bar lung bstan pa /
sangs rgyas gnyis par grags pa /
slob dpon 'phags pa klu sgrub kyis mdzad pa shes rab brgya ba zhes bya ba'i rab tu byed pa brgya ba rdzogs so // //
rgya gar gyi mkhan po sarba dz+nyA de ba dang /
zhu chen gyi lo tsA ba ban de dpal brtsegs kyis bsgyur cing zhus te gtan la phab pa'o //
[ ]
