@## / /
rgya gar skad du /
sa man+ta b+ha dra nA ma sA d+ha naM /
bod skad du /
kun du bzang po zhes bya ba'i sgrub pa'i thabs /
bcom ldan 'das 'jam pa'i rdo rje la phyag 'tshal lo / /
dpal ldan mi shes kun spangs dri med gzi brjid ldan / /
dpag med rigs kyi sprul pa rnams kyis rab brgyan cing / /
shes rab yan lag 'dus pas 'bar zhing rnam mdzes pa / /
'jam dpal gang de mchod phyir de la phyag 'tshal lo / /
dpal ldan 'dus pa'i gzhung lugs bshes gnyen ni / /
dam pa yis ni bskul phyir spro byas te / /
'gro ba ma lus don ni phun tshogs pa'i / /
rgyur gyur cho ga bdag gis bshad par bya / /
dal 'byor 'di ni shin tu g.yo ba dang / /
'jig rten skye bo dam pa phrad rnyed dka' / /
de bas shes rab thabs la gzhol ba yi / /
yid la byed pa'i mchog de bsgrub par bya / /
de la sngags pa snying rje'i stobs kyis ni / /
byang chub mchog tu sems ni bskyed pa dang / /
gtong ba la sogs yon tan rnams kyis brgyan / /
zab mo'i tshul dag la ni lhag par mos / /
dpal ldan 'dus pa'i dkyil 'khor cho ga yis / /
rang gi dbang bskur phun sum tshogs ldan zhing / /
cho ga bzhin du rjes gnang thob pa yi / /
blo dang ldan pas rang sngags mnyes par bya / /
la la dri med chu ni phun tshogs shing / /
shing mchog mdzes pas rnam par brgyan pa yi / /
ri bo'i phyogs gcig tu ni bcom ldan 'das / /
'jam dbyangs zhes bya de ltar rab bsgrub bya / /
dang por nang par snying ga'i zla dbus su / /
dri med 'od zer rab tu 'phro ba'i maM / /
de nyid ces bya rnam bkod brtser ldan pas / /
sgo la sogs pa yang dag dag par bya / /
tsan+dan bzang po la sogs kyis byugs shing / /
dri zhim me tog gcal bkram mchog gi char / /
bsam gtan gnas su bde ba'i stan la ni / /
gnas nas dus gsum bzhugs pa'i sangs rgyas rnams / /
dmigs te sna tshogs mchod pa'i sprin rnams ni / /
dang por spro sogs blo ldan gyis bya zhing / /
dge ba rnams ni 'phel bar bya ba'i phyir / /
sdig pa dag ni bshags pa la sogs bya / /
gang zhig thog med srid pa'i chu klung du / /
ma lus kun rtog gis bsags rnyog pa rnams / /
thugs rje che ldan spyan sngar de dag ni / /
cho ga bzhin du thams cad bshags par bgyi / /
rdzogs sangs rgyas dang byang chub sems dpa' dang / /
'phags pa gzhan gyis dge ba gang mdzad pa / /
de dag kun la yang dag yi rang zhing / /
byang chub tu ni yongs su bsngo bar bgyi / /
yid kyi rol pa dri med zla 'dras bsgrubs / /
snying rje dam pa mtha' yas pa yi thabs / /
rang gi yid la gnas par gyur pa yi / /
bde gshegs rnams la rtag tu skyabs su mchi / /
rtog pa ma lus pa las nges grol zhing / /
sems dpa' dam pa kun gyi phun tshogs gzhi / /
dngos po thams cad ro gcig ngo bo nyid / /
dam pa'i chos la rtag par skyabs su mchi / /
'ching ba rnams las yang dag grol gyur cing / /
snying rje mchog gis bskrun pa'i dpal dang ldan / /
rab tu dga' sogs sa la rab bzhugs pa / /
brtul zhugs dbang po'i tshogs la skyabs su mchi / /
bsam dang rnam par smin pa dag gyur pas / /
sgrib pa kun gyi bag chags yang dag 'byin / /
lhag par mos pas rnam par brgyan pa yi / /
sems ni byang chub dam pa bskyed par bgyi / /
bde gshegs sras bcas rnams kyi lam gcig pu / /
sbyin sogs rnam bcu dkar po'i yon tan tshul / /
rdzogs sangs rgyas dag ma lus ngo bo'i blos / /
yang dag nyid du da ni gnas par bgyi / /
snying rjes 'jig rten 'di ni ma lus pa / /
lta ba'i dra bas bcings la dmigs nas ni / /
yang dag byang chub sems ni mnyam med pa / /
sngags pas cho gas de ltar bsgom par bya / /
ngo bo nyid dang bral phyir stong pa ste / /
rang bzhin rgyu dang bral bas mtshan ma med / /
rtog pa rnams dang bral phyir dngos po ni / /
ma lus smon pa las ni nges par grol / /
oM shU n+ya tA dz+nyA na badzra swa b+hA ba At+ma ko\u0f85haM /
de 'og hUM gis rdo rjer byas pa'i sar / /
kun du bzang las byung bar bsam pa ni / /
ston ka'i zla ba lta bur rab dkar ba / /
mtha' yas phyogs gnas sna tshogs 'od dang ldan / /
gru gsum gyen du gnas pa'i nang gi ni / /
nam mkha' rang gi ngo bo rdo rje 'dzin / /
chos 'byung zhes bya phyag rgya'i dbus gnas pa / /
pad+ma sna tshogs rdo rje mdzes pa der / /
b+h+rUM gyi 'khor lo las byung rig bcas pa'i / /
rnam snang mdzad yan lag las yang dag byung / /
thub dbang 'od kyi dkyil 'khor sna tshogs pa'i / /
zer gyis phyogs tshogs ma lus kun du khyab / /
mi mnyam pa dag med phyir zur bzhi mnyam / /
dran dang dbang po'i mchog gi sgo rnams yin / /
bsam gtan bzhi po dag gi rta babs dang / /
ting 'dzin kha khyer gyis ni kun du bskor / /
kha khyer de la brten pa'i mchod pa ni / /
dam pa 'dzin pa gzungs kyi tshogs rnams yin / /
sna tshogs rgyan rnams kun gyis rnam spras pa / /
gang phyir 'gro bsam kun rdzogs mdzad pa yi / /
rlung gis bskyod pa'i ba dan phreng ba dang / /
dril bu sgra sgrogs phyogs sgo kun khyab pa / /
gang phyir dam chos gsung rab yan lag dgu / /
gdul bya thams cad la ni skyob pa po / /
me long dra ba dra phyed me tog gi /
phreng ba sna tshogs kyis brgyan mnyam pa med / /
ye shes me long dri med byang chub kyi / /
yan lag dri ni me tog phun sum tshogs / /
ka ba bzang po brgyad kyis nyer mdzes pa / /
rnam thar brgyad po rnam par dag pa yin / /
rdo rje'i thig dang yang dag ldan pa ni / /
rdo rje theg chos 'khor lo rab bskor ba'o / /
bla med mtha' yas 'dod pa'i yon tan lnga / /
gzugs sogs yul rnams rnam par dag pa yin / /
mchod pa lnga yis rnam par brgyan pa ni / /
chos dbyings rnam par dag pa'i rgyu mthun yin / /
sna tshogs pad+ma'i 'dab mar legs gnas pa'i / /
nyi zla mgon bcas lha yi gnas rnams dang / /
rin chen ma lus pa yi rnam spras pa / /
gzhal yas khang pa der ni bsam par bya / /
bcu drug cha dang tshogs las byung ba yi / /
zla ba'i dkyil 'khor dag ni dbus nyid du / /
'od zer dpag tu med pa'i tshogs ldan pa / /
dbus ma'i gdan la cho ga bzhin du bsam / /
dpal mchog dang po'i snying po las byung ba'i / /
rdo rje bzang 'dir nor bu dmar 'dra la / /
dpag med thub pa'i 'od tshogs rnam 'phro ba / /
phyogs sgo mtha' yas khyad par rab bsgrub pa / /
dang po'i snying po mchog bcas bsgoms nas ni / /
nga rgyal de ltar mtha' yas sprul pa yis / /
'gro ba mchog gi don rnams byas gyur cing / /
thub mchog phra rab las bsgrubs mtshungs med pa / /
zla ba rgyas 'drar dkar ba'i mdangs ldan zhing / /
g.yas dang g.yon pa'i zhal ni sngo dang dmar / /
sna tshogs rgyan rnams 'bar ba'i phyag gnyis kyis / /
rig ma dam par 'khyud par mdzad pa'o / /
lhag ma'i phyag gis rdo rje ral gri dang / /
pad+ma rin chen bsnams pas zung gnyis mdzes / /
khams gsum khong ni rnam par brgyan pa yis / /
thub pa'i 'od tshogs du ma rnam par 'gyed / /
rnam par thar pa'i sgo gsum rnam dag pas / /
shes rab thabs kyi bdag nyid snying rje mchog /
ma lus 'gro ba'i de nyid gcig pu nyid / /
rgyal ba skyed byed nyid kyi sku ru bsam / /
mchog tu rjes chags phun tshogs dpag med kyis / /
'dul ba'i 'jig rten thams cad dmigs nas ni / /
dga' ba'i sgyu ma'i sgra yis de rnams dang / /
rgyal ba'i tshogs rnams ma lus gzhug par bya / /
de ni spyan la sogs pa'i lha mo dang / /
gzugs sogs ma lus yul gyi rang bzhin du / /
phyung nas rig ma de dag thams cad ni / /
rang gi rig ma'i nang du chud par bya / /
de yi pad+ma'i lte ba'i nang du ni / /
dkyil 'khor dri med zla zer las byung bar / /
bsams nas blo yis 'gro ba'i tshogs rnams ni / /
ma lus de ni rab tu gzhug par bya / /
gsang ba'i rdo rje dam pa'i dbus su ni / /
rnam snang la sogs rgyal ba'i tshogs bzhugs te / /
zla ba zhu ba'i gzugs su gyur pa dang / /
des ni de rnams de 'og dbang bskur bya / /
sa yi snying po phyag na rdo rje dang / /
mkha' snying 'jig rten dbang phyug sgrib sel bcas / /
dpal ldan kun du bzang po zhes bya bas / /
de dag mig la sogs pa grangs bzhin no / /
gzugs dang sgra dang dri dang ro dag dang / /
reg bya dang ni chos dbyings rdo rje dang / /
sa dang chu dang me dang rlung rnams ni / /
ngo bo nyid gyur spyan la sogs par grags / /
gzugs dang tshor ba de bzhin 'du shes dang / /
'du byed dang ni rnam par shes bshad pa / /
rnam par snang mdzad la sogs bde gshegs te / /
de rjes sa bon gyis ni dbyung bar bya / /
k+ShiM dzrIM khaM gaM Sh+kaM saM zhes bshad pa / /
'di dag mig la sogs pa rnams kyi ming / /
dzaHhUM baM hoH khaM raM zhes bshad pa / /
de dag gzugs kyi rdo rje la sogs pa / /
laM mAM paM tAM zhes bya bzhir bshad pa / /
de dag spyan la sogs pa rnams kyi yin / /
b+h+rUM AM dzrAM khaM hUM zhes bya ba 'di / /
rim pa ji bzhin rtag pa la sogs pa'i 'o / /
oM AH hUM zhes bya ba'i sems nyid ni / /
'od ldan hoH dang spel ba cho ga bzhin / /
pad+ma'i nang du zhugs pa mnyam med pa / /
shes rab chags pas zhu bar byas par bsam / /
de yi 'od kyi mthu yis gnyis ka yang / /
zla ba zhu bar byas par mthong ba dang / /
spyan la sogs pa'i lha mo rnams kyis ni / /
glu yi sgra yis bskul bar byas par bsam / /
sems can khams na gnas kyi dbang phyug khyod ni rdo rje'i thugs / /
dga' ba yid 'ong don chen 'dod pas bdag la bskyab tu gsol / /
mgon po gal te de ring bdag ni gson par mchis bzhed na / /
sems can yab chen gnyen mchog bdag la dgyes par mdzad du gsol / /
rdo rje'i sku khyod bka' yi 'khor lo sems can kun la phan / /
sangs rgyas don du byang chub don dam rab tu phan par gzigs / /
mgon po gal te de ring bdag ni gson par mchis bzhed na / /
'dod chags dam tshig chags pas bdag la dgyes par mdzad du gsol / /
khyod ni rdo rje'i gsung ste kun la phan zhing thugs brtse ba / /
'jig rten dag gi don dang dgos pa mdzad la rab tu brtson / /
mgon po gal te de ring bdag ni gson par mchis bzhed na / /
dga' ba'i spyod pa kun du bzang po bdag la dgyes par mdzad du gsol / /
khyod ni rdo rje 'dod pa dam tshig mchog gi phan don che / /
yang dag rdzogs sangs rgyas kyi gdung mchog mnyam nyid thugs brtse ba / /
mgon po gal te de ring bdag ni gson par mchis bzhed na / /
yon tan rin chen mang po'i gter gyur bdag la dgyes par mdzod / /
de lta'i glu yi ngo ru byas pas na / /
chos kun sgyu ma lta bur yang dag rig /
snang ba'i 'od zer gyi ni dkyil 'khor can / /
rang gi sngags kyis lus su rang nyid gyur / /
de yi 'od zer ma lus pa rnams kyis / /
rang lha dang mtshungs sprul pa'i thub dbang pos / /
dpag tu med pa'i yid kyis bcug pa las / /
dpal ldan 'jam pa'i rdo rje zhes byar gyur / /
gur gum bzang po'i mdog ltar dmar ba la / /
g.yas dang g.yon pa'i zhal ni sngo dang dkar / /
sna tshogs rgyan gyis rnam par brgyan pa yi / /
phyag gnyis shes rab dam par 'khyud pa dang / /
mdangs ldan ral gri dang ni mda' nyid dang / /
ut+pal sngon gzhu mtha' yas 'od ldan bsnams / /
ma lus rigs rnams 'phro bas rnam brgyan cing / /
skyob pa nam mkha' ma lus dkyil 'khor yin / /
dngos rnams thams cad gzung dang 'dzin pa dang / /
bral bas dngos po med pa nyid du shes / /
rnam par byang la mngon par zhen pa ni / /
med pas byin gyis brlabs pa 'di nyid bya / /
oM d+harma d+hA tu swa b+hA wa At+ma ko\u0f85haM /
de 'og sa snying sa bon 'od rnams kyis / /
rang gi mig sogs sa snying la sogs pas / /
ji bzhin bkang nas dri med rang zla yis / /
rdo rje lte ba'i dbus gnas yi ge hUM / /
thugs kyi rdo rje'i de bzhin kha dang ni / /
mgo por pad+ma 'khor lo la gnas pa'i / /
AH dang oM ni gsung gi rdo rje dang / /
sku yi rdo rje nyid du bsam par bya / /
de yi thugs ka'i 'od kyi tshogs rnams dang / /
shes rab dam par gnas pa'i 'od rnams kyis / /
kun nas rgyal ba'i dbang po mchod nas ni / /
thugs kyi rdo rje la sogs byin gyis brlab / /
dpal ldan rdo rje thugs 'chang ba / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje thugs kyis mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje thugs kyis mdzad du gsol / /
oM sarba ta thA ga ta tsit+ta badzra swa b+hA wa At+ma ko\u0f85haM / /
chos kyi gsung lam dpal dang ldan / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje gsung gis mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje gsung gis mdzad du gsol / /
oM sarba ta thA ga ta wAka badzra swa b+hA ba At+ma ko\u0f85haM / /
dpal ldan rdo rje sku 'chang ba / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje skus ni mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje skus ni mdzad du gsol / /
oM sarba ta thA ga ta kA ya badzra swa b+hA wa At+ma ko\u0f85haM /
nam mkha' lta bu'i ngo bor rdo rje gsum / /
mtshan nyid dag dang bral bar dmigs nas ni / /
phyogs bcur kun du bzhugs pa'i thub pa'i tshogs / /
snying bo'i 'od zer rnams kyis yang dag bskul / /
thub pa'i mchog gi 'od zer las byung ba'i / /
rig pa'i tshogs rnams phyag na bum bsnams te / /
ye shes chu yis mngon par dbang bskur bas / /
rang gi rigs kyi gtsos brgyan cod pan gyur / /
de bzhin rang gi lha 'dra rang snying pos / /
sprul pa'i rig pa nyid ni yang dag blta / /
mig la sogs pa dgang zhing yi ge gsum / /
rnam par bkod pas lus ni 'od dang ldan / /
de nyid shes pas mgo dang snying ga dang / /
lte ba gsang ba de bzhin brla gnyis sogs / /
oM hUM swA AH hA zhes grags pa rnams / /
de ni sku thugs rdo rje bzang rigs sogs / /
lnga po rnams kyis yan lag byin brlabs te / /
'od kyi phreng ba dam pas 'gro gsum khyab / /
AH yis sna tshogs pad+ma'i lte ba bya / /
hUM gis 'dab ma brgyad pa rnam par sprul / /
shes rab dam pa'i rgyu mthun ngo bo nyid / /
thabs dang bcas par 'byung ba'i rang gi lus / /
de yis bde gshegs rjes su mnyes bya zhes / /
sngags pas dga' ba kun du brtsam par bya / /
oM sarba ta thA ga tA nu rA ga na badzra swa b+hA wa At+ma ko\u0f85haM /
thugs ka'i zla ba'i sngags kyi 'od rnams kyis / /
ma lus sangs rgyas tshogs rnams bcug nas ni / /
hUM gi rdo rje las byung dri ma med pa yi / /
yid tshul dam pa'i chu skyes la gnas pa / /
rang gi snying po las byung ma lus pa'i / /
rang gi dkyil 'khor pa yi gzugs bsams la / /
cho ga 'di yis sems ni brtan po dang / /
'jig rten rnams la phan phyir yang dag dbyung / /
badzra d+h+r-ika ces bya dang thugs rdo rje / /
skye bo dam pa'i don mdzad yang dag bskul / /
nor bu sngon po'i 'od 'drar yang dag 'bar / /
g.yas dang g.yon pa'i zhal ni dkar dang dmar / /
dam pa dang po lta bu'i phyag dang ldan / /
kha dog dpag tu med pa'i 'od tshogs mnga' / /
blo dang ldan pas legs bsdus bdag nyid kyi / /
dngos po thams cad kyis ni zhugs par bya / /
dzi na dzika ces bya ba sku rdo rje / /
rdo rje 'dzin 'dra'i sku mdog zhal gyis mdzes / /
'khor lo la sogs phyag mtshan rnams de bzhin / /
shar gyi pad+mar zla ba'i dbus su bsam / /
rat+na d+h+r-ika ces bya ba 'di yis ni / /
lho ru rin chen 'byung zhal gzhon nu 'dra / /
btso ma'i gser gyi mdangs dang 'dra ba la / /
phyag drug margad rin chen la sogs bsnams / /
A ro l-i ka 'od dpag med pad+ma ni / /
rA ga ltar dmar zhal gnyis de dang 'dra / /
'od zer 'bar zhing phyag na pad+ma sogs / /
mtshan ma bsnams pa nub tu bsam par bya / /
pradz+nyA d+h+r-ika ces bya bas don yod grub / /
rin chen ma rgad lta bu'i mdog ldan zhing / /
snga ma lta bu'i zhal sogs phun tshogs mnga' / /
ral gri la sogs bsnams pa byang du bsam / /
ral pa cod pan mdzes dang sna tshogs pa'i / /
rin chen mchog gi 'od zer 'bar bas brgyan / /
rig ma'i mgon dang rab tu bcas pa'i sku / /
thams cad nyi ma'i dkyil 'khor dag la bsam / /
mo ha ra tI zhes pas lha mo spyan / /
zla ba'i dkyil 'khor rdzogs pa la gnas pa / /
mchog tu sgeg cing sku yi rdo rje 'dra / /
me yi phyogs nyid du ni bsam par bya / /
dwe Sha ra tI zhes pa dga' ba che / /
dga' chen mchog 'dod mA ma kI zhes pa / /
zhal mdzes phyag rnams thugs kyi gtso 'dra ba / /
rnam par sgeg pa bden bral mtshams su bsam / /
rA ga ra tI zhes bya'i yum mchog ni / /
gos dkar yon tan rin chen mtha' yas pa / /
dri med sku ni gsung gi dbang phyug 'dra / /
rlung gi phyogs su rnam par bsam par bya / /
badzra ra tIs rab bskul sgrol ma ni / /
dri med rin chen 'od kyi phreng ba yis / /
phyogs kyi chogs khebs rang gi ngo bo ni / /
rin chen dbang 'dra dbang ldan phyogs su bsam / /
lha mo 'di rnams nges pa'i phyag mtshan ni / /
'khor lo bzang dang ut+pal dmar po dang / /
pad+ma ut+pal gser mdog rim bzhin bsam / /
lhag ma rnams ni bdag po ji bzhin 'dod / /
de nyid gsum gyis gzugs kyi rdo rje sogs / /
lha mo rnams ni sku la sogs 'dra bar / /
dkyil 'khor gyi ni mtshams gyur bzhi po dang / /
rtsa ba'i sgo yi ngos gnyis dag tu bsam / /
ya mAn+ta kr-ita ces byas gshin rje gshed / /
mtha' yas 'jigs 'od phyogs kun khyab dang ldan / /
dus mtha' mi bzad sprin gyi dkyil 'khor mdog /
thugs kyi rgyal po dag dang sku mtshungs pa / /
drag po'i rigs 'od dpag med rnam 'phro bas / /
gshin rje mthar mdzad shin tu gdug pa yi / /
sbrul gyis lus kyi yan lag rnam brgyan pa / /
dpal ldan shar gyi sgor ni bsam par bya / /
pradz+nyAn+ta kr-ita ces byas bla med 'od / /
drag cing phyag sogs sku yi rdo rje 'dra / /
gzhan gyis mi thub ces bya gtum po ni / /
lho phyogs kyi ni sgo ru bsam par bya / /
pad+mAn+ta kr-ita ces byas phyogs rnams kyi / /
'khor lo'i 'od kyis mngon par khebs byed pa / /
'od mdangs 'jig dus me 'drar 'jigs par ldan / /
phyag la sogs par gsung gi rdo rje 'dra / /
gdug pa du ma rnam gnon 'jigs pa'i zhal / /
thub dbang ha ha zhes ni bzhad pa yis / /
ri bor bcas pa sgyel bas skrag mdzad pa / /
rta mgrin de bzhin nub kyi phyogs su bsam / /
big+hAt+ta kr-ita ces byas dpa' bo ni / /
dus mtha'i me ltar drag po bdud rtsi 'khyil / /
'phags pa'i zhal sogs mi bskyod dang mtshungs pa / /
de bzhin byang gi sgo ru bsam par bya / /
rnam par snang mdzad thugs gtso 'od dpag med / /
thugs kyi dbang po rim bzhin cod pan yin / /
tho ba dbyug pa de bzhin pad+ma dang / /
rdo rje sogs 'di phyag ni kun la bsam / /
de ltar yongs su rdzogs pa'i dkyil 'khor la / /
dngos po thams cad kyis ni bltas nas kyang / /
snying po'i sngags kyi 'od zer lcags kyu yis / /
drangs nas bde bar gshegs rnams bsgom par bya / /
shes rab thabs kyi rang bzhin dri med pa'i / /
ting 'dzin las byung dam pa'i bdes gang bar / /
'khor lo bsams nas de nas gshin rje ni / /
mthar byed la sogs bshad pas bsrung bar bya / /
rang gi snying pos mngon bzlas mchod yon ni / /
tsan+dan bzang sogs me tog gis mdzes dbul / /
rang las byas pa lta bur dbang bskur zhing /
cho ga yis ni mngon par mchod par bya / /
bad nang rang gi sa bon 'di rnams kyis / /
gzugs la sogs pa thams cad drangs nas ni / /
yang dag byang chub yid kyi ngo bo yis / /
'od kyi dkyil 'khor dag tu bsgom par bya / /
shes rab ba spu re re las byung ba'i / /
'od zer rnam pa sna tshogs rgya chen tshogs / /
ma lus nam mkha'i gtos ni kun du khyab / /
de la blo dang ldan pas rab tu spro / /
'od kyi sgo las nges par byung ba yi / /
yan lag dri med rgyan kun gyis legs brgyan / /
me long pi wang dri dang ro yi snod / /
gos dang chos 'byung ba la sogs pa yi / /
mtshan mas rim gyis rnam par sgeg bcas shing / /
rol pa'i lag pa dam pa rnams dang ni / /
'od kyi snang bas sprul pa sna tshogs pa'i / /
mchod pa'i sprin gyi dra bas khyab pa dang / /
dngos rnams sgyu ma la sogs so sor ni / /
yang dag rig cing 'jig rten blta mkhas pa / /
rtog pa ma lus kun las nges grol zhing / /
mchog tu bde ba bskyed pa'i rgyur gyur pa / /
gzugs la sogs pa'i lha mo rnams dang ni / /
de bzhin phyi yi dri sogs thams cad kyis / /
rgyal ba'i dbang po rnams ni legs mchod cing / /
de ltar tha dad rtogs las nges grol bya / /
oM sarba ta thA ga ta pU dza badzra swa b+hA wa At+ma ko\u0f85haM /
sgra yi yul rnams ma lus pa rnams ni / /
brag ca'i sgra 'drar nges brtags de rjes la / /
rang yid lhag pa'i lha ru gnas pa la / /
chos rnams bstod pa'i sgra ni byed par bsam / /
mi bskyod rdo rje ye shes che / /
rdo rje dbyings ni mkha' chen po / /
rdo rje gsum mchog dkyil 'khor gsum / /
rdo rje dbyangs la phyag 'tshal lo / /
rnam par snang mdzad dag pa che / /
rdo rje zhi ba dga' chen po / /
rang bzhin 'od gsal mchog gi mchog /
ston pa rdo rjer phyag 'tshal lo / /
rin chen rgyal po rab tu zab / /
rdo rje nam mkha' dri med mkha' / /
rang bzhin dag pa gos pa med / /
rdo rje'i sku la phyag 'tshal lo / /
rdo rje mi 'chi rgyal po che / /
mi rtog nam mkha' rdo rje 'dzin / /
'dod chags pha rol phyin pa brnyes / /
rdo rje'i gsung la phyag 'tshal lo / /
don yod rdo rje rdzogs sangs rgyas / /
bsam pa thams cad rdzogs mdzad pa / /
rang bzhin dag pa nyid las byung / /
rdo rje sems dpa' phyag 'tshal lo / /
'bar ba'i oM gyi byin rlabs rlung dang me'i / /
dkyil 'khor la gnas rab sbar bdud rtsi lnga / /
de nas yi ge gsum bzlas dpag med pa'i / /
thub pa'i dbang po'i nang du chud par bya / /
ye shes bdud rtsi'i ngo bor bsams nas ni / /
hUM dgod rdo rje'i lce ni bzang po dang / /
snying ga'i zla ba'i dbus su ma lus pa'i / /
rgyal ba'i 'khor lo des ni tshim par bya / /
snying po'i 'od zer dpag med kyis sprul pa'i / /
thub pas mi shes kun du nges bsal nas / /
'gro ba ma lus rdzogs sangs rgyas byas te / /
rang gi gsang sngags nang du chud par bya / /
gzugs la sogs pa'i rnam pa dang bral bas / /
'dzin pa de ni mngon sum mthong mi nus / /
gzung ba rnams kyang cung zad yod min la / /
gzhan pa'i 'brel pa yis kyang mthong ba med / /
bde sogs de ni yongs su 'dzin pa ni / /
bya ba 'ga' yang yod par ma mthong ste / /
cig car shes pa'i phyir na gzugs sogs bzhin / /
'di dag 'dzin pa por ni yod ma yin / /
dkar po la sogs gang zhig mthong ba rnams / /
de nyid dus gzhan dag tu mthong mi 'gyur / /
'di nyid rtag tu gcig la gcig 'gal ba / /
yin phyir bde ba la sogs dag dang mtshungs / /
thog mtha' la sogs bye brag snang bas na / /
gzugs la sogs pa 'di dag gcig ma yin / /
phra rab rnams kyang mthong ba ma yin pas / /
du ma'i gzugs su min pa'ang de dang 'dra / /
rdul phran cha shas med pa nyid kyang ni / /
phra rab du ma 'dus pa yin min pas / /
sa yi dkyil 'khor la sogs rang bzhin te / /
bsags pa 'ga' yang 'dir ni med par 'gyur / /
de bas 'dzin po la sogs dang bral bas / /
rang rgyud gzugs sogs brtags pa'i ngo bo nyid / /
rgyu dang mi rgyu dngos po ma lus pa / /
dri za'i grong khyer dag dang mtshungs pa yin / /
bdag dang bdag gi rnam rtog rgyun gyi ni / /
ngo bo bdag gis der ni 'khor ba ste / /
dag pa phyin ci log de med pa yi / /
ngo bo tsam gyis rnam par shes par bya / /
'dir ni zhi dang srid pa'i ngo bo dag /
chos nyid kyis ni dbye ba 'ga' yang med / /
gang phyir gzung ba la sogs rnam pa dang / /
bral bar thams cad du ni rtag tu grub / /
de ni snang ba'i rang bzhin kun rtog las / /
thams cad ci yang yod pa ma yin te / /
sems las gzhan pa dag ces bya ba ni / /
yod pa ma yin de phyir de bdag nyid / /
gang zhig gzugs la so sor zhugs gyur pa / /
de yi bdag nyid gang yin de nyid gzugs / /
de bas thams cad khyad par med par brtag /
snang bar gyur pa'i yul rnams gang yin pa / /
gang zhig rtog pa'i gnas su gyur pa rnams / /
de de gnyis su sbyor ba dang bral bas / /
des na rnam par dbye ba thams cad min / /
dad dang brtson 'grus rnam par dag pa dang / /
de bzhin dran dang bsam gtan rnam dag ba'ang / /
sgo bzangs srung bar byed pa'i ngo bo nyid / /
shes rab rnam dag ma lus yul du snang / /
mtshan ma med pa'i dga' ba rnam dag pa / /
ma lus lha mo'i tshogs kyi ngo bo nyid / /
sems can don dang bdag dang rnam rtog dang / /
'jug pa'i rnam shes rnam par dag pa yang / /
me long sogs yid dri med ngo bo bas / /
sangs rgyas thams cad kyi yang rang bzhin te / /
de bzhin nyid ni rnam dag sbyor ba yis / /
'khor lo'i gtso bo 'di ni rnam par bzhugs / /
gzugs la sogs pa'i 'khrul pa rnam bral bas / /
dri med phung po la sogs ngo bor grub / /
ser sna la sogs ldog par gyur ba ni / /
pha rol phyin pa dkar po'i chos rang bzhin / /
rnam rtog med par bdag gzhan don 'byung ba'i / /
rgyu nyid kyis ni de yang go rims bzhin / /
zab pa dang ni rgya che ba yis na / /
shes rab thabs kyi bdag nyid can sems yin / /
dam pa'i don du ci yang gzhan dag las / /
dbye med dbye ba med min mi 'dod de / /
gzhan du 'dzin pa las ni bzlog phyir dang / /
de bzhin bye brag la sogs rtog bral yin / /
de ltar brtags nas rang snying dri med pa / /
zla ba la gnas mtshan mar bsgom par bya / /
gsang sngags dam pa thig le'i gzugs su ni / /
rang yid 'od dang ldan par yongs su bsgom / /
sems de'i 'od zer dri med pas sad pa'i / /
sku gsung rdo rje'i lus ni mchog gyur pa'i / /
slar yang 'di nyid du ni nges bzhugs shing / /
ye shes bdud rtsi 'bab par bsam par bya / /
nang gi lus dang de bzhin thams cad kyang / /
de yis kun du mthar ni snang byas nas / /
ba spu re re'i khong las byung ba yi / /
'od kyis sna tshogs kun du dgang bar bya / /
yang na rang gi mtshan ma phra mo ni / /
'od ldan sna rtser gnas par thub pa yi / /
'khor lo nang du chud byas snying rje yis / /
nang gi shes rab dam pa nyin mtshan bsgom / /
mtshan ma brtan po mthong na spro ba ni / /
'od zer de yis sprul pa'i thub dbang dang / /
rnam pa sna tshogs pa yi phyag mtshan rnams / /
blo dang ldan pas yang dang yang du spro / /
yang na bzlas la rtse gcig sems nyid ni / /
dngos kun bdag nyid rang gi sems dbang po / /
rang gi sngags ni sna tshogs 'od ldan par / /
byas pas blo dang ldan pas bsgom par bya / /
srog dang rtsol ba shin tu ma bsdams par / /
gsang sngags rgyal po gsal bar brjod bya zhing / /
sku sogs rim pa bzhin du yang na ni / /
cig car spro ba dag ni legs par bya / /
nam mkha'i gtos dang mnyam pa sku sogs pa'i / /
'od kyi sku yi snang bas yang dag dgang / /
de nas snga ma bzhin du sna tshogs pa'i / /
mchod pa'i sprin gyi bkod pa kun du spro / /
yongs su sbas pa'i rig pa mchog rnams ni / /
bde chen babs pas gzhan gyi dbang thob nas / /
rnam par sgeg pa'i thub dbang tshogs rnams ni / /
mthar ni rang gi lus la gzhug par bya / /
rang gi snying po'i de nyid nges rtogs pa'i / /
skyo bas sems kyi spyod pa zhum gyur na / /
rig pa'i tshogs kyis yang dag glur blangs pas / /
rab tu bskul nas yongs su mchod par bya / /
sems bzang po yi chu rgyun srog dang ni / /
rtsol ba'i 'od kyi lcags kyus drangs nas ni / /
cho ga ji bzhin sku rdo rje sogs la / /
nges par dbab pas skyo ba bsal bar bya / /
de ltar thang cig ngal bso byas nas ni / /
sngar bshad cho ga yis ni de nyid shes / /
gsang sngags dam pa rgyun du bzla ba ni / /
sngags pa'ang kun du chags pa med par bya / /
bstod dang mchod sogs gshegs su gsol ba dang / /
sngags pas rab tu 'bad de rnams bya zhing / /
oM la sogs par 'khor lo bsdus nas ni / /
sku la sogs pa brtag pa dag tu bya / /
de ltar de nyid mthong bas rnam grol ba / /
sems can khams rnams kun du dmigs nas ni / /
snying rjes 'gro ba rnams la phan don du / /
smon lam rnams ni mngon sum nyid du bya / /
langs nas dag pa'i sems dpa' rang gi lha'i / /
rnam pa'i nga rgyal yid la byas nas ni / /
kun du snang bar gnas pa'i yul rnams ni / /
snga ma bzhin du yul du yongs su bsgom / /
rang rang gi ni ngo bo rnam dag pa / /
rim bzhin sku la sogs pa'i rdo rjer gyur / /
dpal ldan rdo rje 'dzin pa lta bur ni / /
chos nyid kyis na phan tshun khyad par med / /
phyin ci log gi rtog pa spangs pa yis / /
bya ba ma lus pa ni rdzogs par bya / /
de yi thub pa'i 'khor lo ma lus pa / /
mchod pa 'di ni kun du mchog yin no / /
bza' za'i tshe na snying ga'i zla ba la / /
'khor lo'i gtso bo rang gi gsang sngags kyis / /
kun du dmigs te byang chub sems kyis ni / /
ngo bo nyid gyur 'od dang ldan par bsam / /
rang gi zas la de nyid gsum bzlas te / /
thams cad mnyam pa nyid kyis rnam dag pa / /
de yis sku yi rdo rje la sogs pa / /
lha rnams kun du tshim pa nyid du bya / /
phyi yi sbyin sreg cho gas bsgre bya zhing / /
yid kyi'ang yid nyid kyis ni bya ba ste / /
phung po'i bud shing rnam par bsreg pa yi / /
ye shes 'bar ba bla na med par bshad / /
de ltar ma lus pa yi 'dod pa yis / /
bdag nyid dam ni gzhan dag rang rang gi / /
lha yi gzugs gyur pa la yang dag mchod / /
dam tshig 'di ni bde gshegs rnams kyis gnang / /
rjes su mthun pa'i 'gro ba'i don rnams ni / /
ma lus bde gshegs mchod par yang dag brtag /
lus la sogs pa'i las rnams de dang de / /
rtag tu legs par mnyam par gzhag ste bya / /
rnam pa de 'dra'i sems ldan lus dang ni / /
ngag yid las rnams ci yang rung ba dag /
phyag rgya dang ni sngags kyi rnam pa ru / /
rdzogs pa'i sangs rgyas kun gyis de gsungs so / /
gang phyir dngos po gcig la'ang sna tshogs pa'i / /
kun du rtog pas bsags pa'i rnam pa las / /
sdug bsngal bde dang grol ba skyed byed pa'i / /
las kyi khyad par mang po 'byung bar 'gyur / /
de bas lus sogs dge dang mi dge ba'i / /
rnam pa'i las rnams sems kyi dbang las gsungs / /
de ltar rnyog pa ma lus spangs pa yi / /
sems ni nag po'i las su ga la 'gyur / /
dam tshig nyams la snying ga'i zla bar ni / /
snying pos sna tshogs rdo rje ji bzhin bsam / /
dpal ldan dam tshig rdo rje'i rnal 'byor pas / /
'gro ba rang bzhin gyis dag rnam bsams la / /
sna tshogs pad+ma'i 'dab ma'i dbus su ni / /
sngar gyi rim pas dbang bskur kun du blang / /
phyi rol gyi yang khrus kyi cho ga la / /
rim 'di khyad par du yang bsam par bya / /
thun mtshams su yang de bzhin mchod la sogs / /
sngon du 'gro ba'i bzlas brjod byas nas ni / /
snying ga'i nang du 'khor lo chud byas la / /
snying rje dang ni shes rab ldan par nyal / /
ldang ba'i dus su dam tshig lha mo yi / /
yang dag glu yis dpal ldan bskul pas ni / /
langs na thub pas bzlas brjod la sogs pa / /
cho ga snga ma bzhin du bya ba yin / /
dngos grub thob pa'i mtshan ma mthong nas ni / /
de nyid gsum mchod byas nas rang gi sems / /
sngar bshad dkyil 'khor dag la gnas nas ni / /
'dod pa'i dngos grub rab tu bsgrub par bya / /
bgegs rnams bdud rtsi thab sbyor 'khor lo yis / /
dbang bskur byas nas 'bad pa med par 'joms / /
gang zhig dbus su gnas par gyur pa yis / /
'khor lo de yang de yi yin par 'gyur / /
tha mal rnam rtog rgyun las gzhan pa yi / /
srid pa'i sdug bsngal gzhan ci'ang yod ma yin / /
de dang rnam par 'gal bar 'gyur ba'i sems / /
'di ni mngon sum du ni rtogs par 'gyur / /
zab cing rgya che ba yi bdag nyid can / /
gang yin der ni kun rtog snang mi 'gyur / /
rig pa las ni gzhan du gyur pa dag /
yod pa min par sngar ni bsgrubs pas na / /
gang zhig gang dang mi mthun pa dag tu / /
lan cig gyur pa'ang de bgrod rgyas gyur pa / /
mthong ba'i bslab pa rnam par 'phel ba yis / /
rang gi mi mthun shin tu 'gag par byed / /
sbyin pa la sogs bdag med ldan pas kyang / /
tha mal pa yi rang gi ngo bo las / /
rnam par ldog par mi 'gyur gang phyir 'dir / /
yod kyang de ni mi mthun 'gyur ma yin / /
de ltar rtogs na snying rjer ldan pa dag /
ye shes bsam yas skad cig gis sgrub pa / /
dpal ldan kun du bzang po'i rang gi ni / /
ngo bo su zhig nges par sgom mi byed / /
dri med blo yi 'od zer rnams kyis ni / /
mun pa thams cad rnam par sel byed pa / /
rnam par bstan pas mdzad pa 'dis mchog gi / /
bdag 'dra'i go skabs dag ni ga la yod / /
bla ma dam pa'i gzhung ni cung zad tsam / /
bzung ba gang yin de yang dang por ni / /
'ching ba lhod ces bya bar grags pas na / /
des na 'di la shin tu 'bad pa yin / /
de ltar rnam par sbyar las legs byung ba'i / /
dge ba dri med gang des 'gro ba'i yid / /
sangs rgyas ye shes mgon dang bcas pa der / /
gzhol bar gyur pas rtag tu bsgom par shog /
dpal gsang ba 'dus pa'i sgrub pa'i thabs kun du bzang po zhes bya ba /
byang chub sems dpa' 'jam pa'i dbyangs kyi zhabs kyi pad+ma'i ze'u 'bru'i rdul la reg pa /
slob dpon chen po sangs rgyas ye shes kyi zhal snga nas kyis mdzad pa rdzogs so // //
paN+Di ta shrad+d+hA kar warma dang /
lo tsA ba rin chen bzang pos bsgyur cing gtan la phab pa'o //
[ ]
