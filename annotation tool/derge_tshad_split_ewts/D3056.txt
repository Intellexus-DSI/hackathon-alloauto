@## / /
rgya gar skad du /
h+ya grI ba sA d+ha naM nA ma /
bod skad du /
rta mgrin gyi sgrub thabs zhes bya ba /
rta mgrin la phyag 'tshal lo / /
rta mgrin gyi ni sgrub pa'i thabs / /
de nas yang dag rab bshad bya /
dang po re zhig sngags pas yid dang rjes su mthun pa'i gnas su bdud rtsi lngas byugs la ji ltar 'dod pa'i stan la nye bar 'dug ste /
rang gi snying ga'i hUM yig las 'od zer 'phros pas bla ma dang sangs rgyas dang byang chub sems dpa' rnams la nye bar spyod pa thams cad kyis yang dag par mchod pa dang /
phyag 'tshal ba dang /
sdig pa bshags pa la sogs pa byas te /
oM swa b+hA ba shud+d+haHsarba d+harmAHswA b+hA ba shud+d+ho\u0f85haM /
oM shU n+ya tA dz+nyA na badzra swa b+hA ba At+ma ko\u0f85haM zhes yang dag par brjod do / /
'di'i sngags kyis rang dang gzhan stong pa nyid du bsgom par bya'o / /
de nas bcom ldan 'das dkyil 'khor gyi dbus su pad+ma 'dab ma bzhi pa'i lte ba'i steng du zla ba'i dkyil 'khor gyi gdan la thod pa bdud rtsi dang bcas pa der bsam par bya'o / /
der hUM yig yongs su gyur pa las bsam par bya ba'i sangs rgyas ni drag po zhal bzhi pa zhabs bzhi pa /
g.yas pa'i zhabs brkyang ba /
g.yon pa'i zhabs bskum pa'o / /
dpa' bo phyag brgyad pa /
lha mo bzhis yongs su bskor ba /
gang 'dod pa'i dngos grub kyi bdag nyid chen po rta mgrin ni /
sku mdog dmar po mche ba rno ba gtsigs pa spyan gsum pa /
rtsa ba'i dang g.yas dang g.yon gyi zhal ni dmar po dang / /
sngon po dang dkar po'o / /
spyi bo'i rta'i zhal gyi rnam pa de'i kha dog ni shing pa lA sha bzhin no / /
thod pa khrag dang sha chen pos gang ba sngags rnams kyi dbang bskur ba rab tu sbyin par bya'o / /
rta zhal la sogs pa'i dbu la rgyan thams cad rdzogs pa /
mgo bo'i phreng bas brgyan pa'o / /
g.yas kyi phyag rnams kyis lcags kyu dang /
mda' dang /
thod pa dang rdo rje'o / /
g.yon pa rnams na zhags pa dang /
gzhu dang /
kha T+wAM ga dang /
dril bu'o / /
'dir sgrub pa pos de 'dra ba'i bcom ldan 'das su bsgom par bya'o / /
mchod pa'i bdag nyid bdud rtsi lngas yang dag par mchod par bya'o / /
mdun du bzhugs pa'i lha mo rdo rje rta ma 'jigs ma chen mo d+hIHyig las yang dag par byung ba zhal gcig ma /
phyag bzhi ma g.yon na gzhu dang thod pa bdud rtsi dang bcas pa'o / /
g.yas kyis mda' dang rtse gsum mo / /
sna tshogs pa'i sku yid du 'ong ba'i gzi brjid can /
rgyab tu bzhugs pa'i lha mo zhal gcig phyag bzhi ma haM las yang dag par byung ba /
g.yon na kha T+wAM ga dang /
zhags pa chen po 'dzin pa'o / /
g.yas na thod pa khrag gis gang ba dang /
dbyig pa'i brtul zhugs 'chang ba'o / /
ka pA la'i gdan gyi dbus na bzhugs pa sku mdog dmar mo 'bar ma chen mo mtshan ni phag mor brjod do / /
g.yas su ni rdo rje khros ma thod pa'i gdan la yang dag par bzhugs ma /
hrIHlas yang dag par byung ba'i lha mo sku mdog ser mo zhal gcig phyag bzhi ma /
g.yon na dug gis gang ba'i thod pa dang /
zhags pa'i rgyal mtshan no / /
g.yas su Da ma ru dang /
dbyig pa'i brtul zhugs 'chang ba'o / /
g.yon du bzhugs pa'i lha mo kha dog dkar mo phyag na rdo rje can te /
'dab ma bzhi rnams la bzhugs pa'o / /
rta mgrin 'khor bcas la mchod par bya'o / /
lha mo thams cad kyi dug dang /
dri chu dang bcas pas so / /
zhabs 'od kyi phreng ba la bzhugs shing mgo bos brgyan pa /
spyan gsum pa mche pa rno ba gtsigs pa 'jigs par mdzad pa /
gang 'dod pa'i dngos grub kyi bdag nyid can no / /
sngags kyi rgyal po rjes su dran na der 'di'i sngags ni /
oM ha ya grI ba hrIHa haM a ha aM aM hUMhUM swA hA /
sngags 'di bsam par bya'o / /
rtag tu bzlas pa rjes su dran pas /
'bum phrag gnyis dang bye ba phrag gcig gis de nad med par 'gyur ro / /
gang yang sngar bsags pa'i sdig pa 'joms pa dang /
dus thams cad du rnal 'byor gyi dbang phyug gis bsrung bar 'gyur ro / /
'di nyid kyi lha mo rta gdong ma ni brtan pa sa'i dngos po dang /
byams pa 'phro ba'i sems dang me long lta bu'i rnal 'byor ro / /
g.yas g.yon gyi lha mo ni chu dang /
snying rje dang mnyam nyid dang me dang dga' ba dang /
so sor rtog pa'i rang bzhin no / /
lha mo glang gdong ma ni rlung gi dngos po dang btang snyoms kyi sems su dran zhing bya ba rjes su grub pa'i rnal 'byor ro / /
sna tshogs pa'i gzugs ni sna tshogs pa'i tshul du brjod do / /
kha dog sngon mo ni gnyis su med par byed pa chos kyi sgra sgrogs ba bsdigs par mdzad pa'o / /
kha dog ser mo ni dri ma med par rtogs so / /
kha dog dmar mo ni chos rnams la chags pa'i sems kyis de bzhin gshegs pa'o / /
zhabs bzhi'i rnam dag ni 'phags pa'i rdzu 'phrul gyi rkang pa bzhi'o / /
rta'i gdong pa ni gzhan pa med pa'i sems kyi rang bzhin 'di chos kyi dbyings rnam par dag pa dang /
lam rnam par dag par gzhol bar mngon par brjod do / /
rgyu'i de nyid gang la lta ba dang /
'bras bu'i de nyid kyi phyag rgya ni sangs rgyas bcom ldan 'das thar pa la spyan gsum gyis gzigs pa'o / /
thog ma med pa'i ye shes kyi sems dud 'gro'i zhal du bstan to / /
yid sbyong ba'i rnal 'byor pas ri ltar rtag tu gnas par bya'o / /
rgyud thams cad kyi snying po bla na med pa rta mgrin gyi sgrub thabs zhes bya ba /
paN+Di ta pra b+hA ka ras mdzad pa rdzogs so // //
rgya gar yul bA rA Na sI'i tsopaN+Di ta pu ru Shot+ta ma'i zhal snga nas legs par mnyan te /
lo tsA ba shAkya'i dge slong nyi ma rgyal mtshan dpal bzang pos bla ma dam pa'i bkas gtsug lag khang chen po dpal thar pa gling du bsgyur ba'o //
[ ]
