# / /
dpal bde mchog 'khor lo'i cho ga yid 'ong phreng ba bzhugs / @## / /
dpal ldan rdo rje mkha' 'gro la / /
kun nas dang bas phyag 'tshal te / /
bde mchog 'khor lo gsang ba yi / /
dkyil 'khor cho ga bshad par bya / /
dpal ldan 'khor lo bde mchog gi rgyud dang dbang bskur ba thob pa'i rnal 'byor pa'i don du dkyil 'khor gyi cho ga bsdu bar bya'o / /
sdom ni /
bsnyen pa dang ni dkyil 'khor gnyis / /
bsnyen pa yang ni rnam gsum ste / /
grangs dang dus dang mtshan ma'o / /
dkyil 'khor yang ni rnam gnyis te / /
lhag par gnas dang mchod pa'o / /
grangs bsnyen so so rnam gsum ste / /
sngon 'gro dngos dang ldan pa'o / /
lhag gnas la yang rnam gnyis te / /
rang don dang ni gzhan don dang / /
mchod pa la yang rnam gnyis te / /
bdag sgrub dang ni gzhan sgrub po / /
sngon 'gro dngos dang rjes dang ni / /
yan lag la sogs thun mong ngo / /
re zhig sgrub par 'dod pa'i gang zag gnas dben pa'i sa phyogs su stan bde ba la 'dug ste /
mchod pa'i rdzas rnams bsags nas bdud rtsi lngas byugs pa'i maN+Dal byas la dri'i thig le dang me tog bkram nas stod g.yogs dang smad g.yogs dang rdo rje dril bu dang /
gsang ba'i cod pan dang /
rus pa'i rgyan rnams mdun du bzhag ste /
rdo rje hUM mdzad kyi chus bsangs la yi ge hUM las mchod yon dang mchod pa rnam pa lnga lha mo re re bskyed /
yig 'bru gsum du byin gyis brlabs la gzi brjid bskyed pa'i phyir nang phan tshun mchod la gzhag par bya'o / /
hUM dang a las rdo rje dang dril bu bskyed la ye shes kyi rdo rje dang dril bu bcug la yi ge gsum gyis gnas gsum du byin gyis brlabs la mchod pa rnam pa lngas mchod par bya'o / /
cod pan la sogs rgyan rnams rigs lnga'i sa bon gyis lhar bskyed pa dang /
hUM gis rdo rjes mtshan pa'i phyag rgya spyi gtsug tu bskyed la /
cod pan yang yi ge gsum gyis gnas gsum du byin gyis brlabs la cod pan las gzi brjid bskyed par bya'o / /
de nas bdud rtsi lnga'i ri lu khar bcug la g.yas brkyang ba'i gnas pas gnas te /
cod pan dang rgyan btags nas snyoms par 'jug pa'i phyag rgyas rdo rje dang dril bu bzung la bsgom par bya'o / /
de ltar sngon du 'gro ba'i yan lag bshad nas /
dngos gzhi ni /
de nas rnal 'byor dbang phyug gis / /
gnas dang ldang ba nyid dang ni / /
'jug dang yongs su rdzogs pa dang / /
byin gyis brlab dang dbang bskur dang / /
ting 'dzin mchod dang nye bar bsdu / /
zhes bya ba'i don las tshad med pa'i rnal 'byor dang /
byin gyis brlab pa'i rnal 'byor dang /
srung pa'i rnal 'byor dang /
tshogs sogs pa'i rnal 'byor la spos snod lag tu blangs te /
dril bu dkrol nas spyan drang bar bya ste /
hUM gnyis med mkha' ltar dag pa khyab pa'i sku / /
spyan 'dren gshegs su gsol bar mi dmigs kyang / /
longs spyod rdzogs sku thugs rje bdag nyid las / /
ye shes sgyu ma'i tshul gyis gshegs su gsol / /
de nas bar snang du byon par bsams la /
mchod yon dang zhabs bsil dang /
mchod pa rnam pa lnga dang /
chang la sogs pa nang gi mchod pas mchod par bya ste /
ji ltar bltams pa tsam gyis ni / /
de bzhin gshegs kun khrus gsol ba / /
lha yi chu ni dag pa yis / /
de bzhin bdag gis khrus bgyi'o / /
oM shrI he ru ka pra ba ra sa ta kA ra pra tIts+tsha swA hA zhes bya ba dang /
bde ba'i longs spyod las byung ba / /
dgyes pa rnams kyi bde ba'i mchog /
thar pa'i mtshan nyid dang ldan pa'i / /
longs spyod rgyal po gshegs su gsol / /
oM shrI badzra he ru ka ar+g+haM pU dza me g+ha sa mu dra spa ra Na sa ma ye hUM /
rdzogs sangs rgyas la spos phul bas / /
brtul zhugs bzang pos legs tshim nas / /
lus can bde gshegs cha lugs su / /
ye shes kyis ni tshim gyur cig /
oM shrI badzra he ru ka d+hU pa pU dza me g+ha sa mu dra s+pha ra Na sa ma ye hUM /
sgeg dang bcas pa'i me tog phreng / /
sangs rgyas kun sogs rnal 'byor ma / /
de ni bral bar mi 'gyur te / /
me tog phreng bas rgyan gyur cig /
oM shrI badzra he ru ka puSh+pe pU dza me g+ha sa mu dra s+pha ra Na sa ma ye hUM /
chos kyi mar me legs sbar bas / /
pad+ma gar dbang bdag nyid de / /
sems can ma rig ldongs pa la / /
ye shes sgron mas snang gyur cig /
oM shrI badzra he ru ka A lo ke pU dza me g+ha sa mu dra s+pha ra Na sa ma ye hUM /
tshul khrims ting 'dzin shes rab dang / /
rnam grol ye shes mthong ba yi / /
dri med rgyal ba rnams kyi dri / /
lus can byang chub thob gyur cig /
oM shrI badzra he ru ka gan+d+he pU dza me g+ha sa mu dra spaN sa ma ye hUM /
chags pa'i 'dam gyis khyod ma gos / /
bde ba chen po'i zhal zas kyis / /
pad+ma rgyas pa'i ro bzhin du / /
bung ba lta bur tshim par mdzod / /
oM shrI badzra he ru ka n+yai wI d+ye pU dza me g+ha sa mu dra spa ra Na sa ma ye hUM /
zhes bya ba dang /
yon chab ma dkar mo /
zhal bsil ma sngon mo /
bdug pa ma dud ka /
me tog ma dmar mo / /
byug pa ma ljang gu /
zhal zas kyi ro thogs pa mthing ga rnams te /
phyi'i mchod pa sprul pa dang /
nang gi mchod pa sprul pa dang /
bdud rtsi lnga dang /
gsang ba'i mchod pa la sogs pas mchod la bstod pa dang phyag 'tshal ba dang /
sdig pa bshags pa dang /
rjes su yi rang ba dang /
byang chub tu sems bskyed pa dang /
skyabs su 'gro ba dang bcas pa bya ste /
de nas stong pa nyid kyi rnal 'byor pa bsten par bya'o / /
de ltar sngon du 'gro ba'i rnal 'byor bsgoms nas dngos gzhi la dang po sbyor ba dang /
dkyil 'khor rgyal mchog dang /
las rgyal mchog la go cha bgo ste ye shes sems dpa' spyan drangs te mchod pa dang bstod pa bya'o / /
de nas dbang bskur ba'i lha spyan drangs la mchod yon dang /
zhal bsil dang /
mchod pa rnam pa lngas mchod la /
mthar yang spos snod lag tu thogs la bstod pa bya ste /
a shin tu dgyes pa de yi mchog brnyes pa / /
gnyis su med pa'i bde ba'i bdag nyid can / /
bde gshegs zhi ba'i bdag nyid mnyam par sbyor / /
bde bar grol ba khyod la phyag 'tshal lo / /
bde ba chu skyes dbus gnas pa'i / /
chags pa'i 'dam gyis ma gos pa / /
bde ba chen pos grol mdzad pa'i / /
bde mchog sku la phyag 'tshal 'dud / /
ces brjod la /
gzhan yang pi wang ma dang /
gling bu ma dang /
rnga rings ma dang /
rdza rnga ma dang /
sngo ba dang /
ser ba dang /
dmar ba dang /
ljang gu'o / /
bzhad ma dang /
sgeg ma dang /
glu ma dang /
gar ma dang /
dmar ba dang /
sngo ba dang /
ser ba dang /
ljang gu'o / /
me tog ma dang /
bdug pa ma dang /
mar me ma dang /
byug pa ma dang /
ser ba dang /
dud ka dang /
dmar ba dang /
dkar ba'o / /
gzugs dang /
ro dang /
reg bya dang /
chos kyi dbyings kyi rdo rje ma dang /
me long dang /
zhal zas dang /
na bza' thogs pa dang /
chos kyi dbyings gru gsum bsnams pa zla ba'i mdog dang /
dmar ba dang /
ljang ba dang /
dkar ba'o / /
kun kyang zhal gcig phyag gnyis pa'o / /
de rnams kyi sngags ni 'di yin te /
oM badzra bI Ne hUM hUM phaT /
oM badzra baM she hUM hUM phaT /
oM badzra mr-i daM ge hUM hUM phaT /
oM badzra murdze hUM hUM phaT /
oM badzra hA se hUM hUM phaT /
oM badzra lA s+ye hUM hUM phaT /
oM badzra gI rti hUM hUM phaT /
oM badzra ni rti hUM hUM phaT /
oM badzra puSh+pe hUM hUM phaT /
oM badzra ng+hU pe hUM hUM phaT /
oM badzra A lo ke hUM hUM phaT /
oM badzra gan+d+he hUM hUM phaT /
oM rU pa badzri Ni hUM hUM phaT /
oM s+p+r+she badzri Ni hUM hUM phaT /
oM badzrA sa badzri Ni hUM hUM phaT /
oM badzra d+harmA d+hA tu badzri Ni hUM hUM phaT /
ces bya bas grogs dang bcas pas mchod /
thog mar 'jig rten pa dang 'jig rten las 'das pa'i mkha' 'gro ma la thun mong du gtor ma byin la de nas dkyil 'khor lte bar bsdu bar bya ste /
snying gar yi ge a las zla ba'i dkyil 'khor gyi dbus su yi ge hUM bzhag la yab yum gyi snying po dang nye ba'i snying po ste bzhi dang /
dpa' bo dang dpa' mo'i rtsa ba'i sngags dang /
go cha'i sngags dang /
rkang pa brgyad pa'i sngags te yi ge'i phreng ba rim pa bdun gyis bskor la bsdu bar bya'o / /
de ltar tho rangs kyi thun bsgoms nas thun gsum pa la ni snying ga'i gnas nas hUM gi sgras bskul nas dkyil 'khor sprul la bsgom par bya'o / /
bzlas pa ci nus byas la bzlas pa'i thog ma dang tha mar sngar bshad pa'i mchod pa dbul bar bya'o / /
thun tha mar yang ye shes sems dpa' gshegs su gsol ba'am lus la gzhug pa ci rigs par bya'o / /
langs pa'i tshe rjes la tsha tsha gdab pa'am rgyun chags kyi spyod pa dang /
chos spyod pa'i spyod pa dang /
bskor ba la sogs pa'i nyin mo'i cha'i spyod pa dang /
mtshan mo'i cha'i spyod pa sgyu ma lta bu dang /
stong pa nyid 'od gsal bar thim pas gnas par bya'o / /
de ltar bsnyen pa byed par 'dod pas du ba dang smig rgyu la sogs pa'i rtags mthong ba'am chu srin gyi zla ba nas brtsams te lo'am lo phyed dam zla ba bzhir dus kyi bsnyen pa bya'o / /
yang na grangs kyi bsnyen pa byed par 'dod pas nges par brjod pa las sngon du bsnyen pa bya ba ni /
cho ga bzhin du 'bum du bzlas /
'khor lo'i gsang sngags 'bum bzlas shing / /
gzhan dag khri ru bzlas nas ni / /
bka' yi 'khor lo bri bar bya / /
zhes 'byung ba'i phyir ro / /
lha mnyes par bya ba'i phyir sngon du bsnyen pa gsum las gang yang rung ba spyad par bya'o / /
sngon du bsnyen pa bya ba'i cho ga'o / /
de nas dkyil 'khor bri bar 'dod pas yid dang mthun pa'i gnas ni rtsa rgyud las / /
ri dang nags tshal sman ljongs dang / /
rgya mtsho chen po'i 'gram dang ni / /
sngon grub pa yi dur khrod du / /
dkyil 'khor chen po bri bar bya / /
zhes gsungs so / /
de nas slob mas gsol ba gdab par bya ste /
skye ba mang po'i sdig pa ni / /
bsags pa rnam par 'jig pa'i phyir / /
sdom pa so sor gzung bar bgyi / /
dpa' bo 'khor lo bde mchog mdzod / /
ces brjod par bya'o / /
de nas sa brtag pa dang /
sa bslang ba dang /
sa spyad pa dang /
sa gzung ba dang /
sa spel ba dang rnam pa lnga ste /
brtag pa ni byang dang shar du gzhol ba /
dbus mtho ba zhi ba dang rgyas pa'i bye brag gis dkar ba dang ser ba dang /
sa rgod la sogs spangs par brtsig pa'am bri ba'i don du mi la bslang ba'am /
mi snang ba sa'i lha mo la sogs pa la bslang bar bya ba'i phyir phyogs der maN+Dal byas la sa'i lha mo spyan drangs la dam tshig gi phyag rgya bstan nas mchod pa rnam pa lngas bstabs te gtor ma dang bcas pa phul nas chu'i sa brtag par bya'o / /
sa bslad ba'i cho ga'o / /
de nas pus mo'am lte ba'am lkog ma'am brkos la bdud rtsi rnam pa lnga spos chu dang bcas pas dgang bar byas nas drag po dang zhi ba'i sbyin sreg ci rigs par bya'o / /
de yang nges par brjod pa las / /
sa ni yongs su sbyangs nas kyang / /
brdung zhing legs par brdungs nas kyang / /
mnyam zhing zug rngu med par yang / /
der ni chu dang lci ba yis / /
dkyil 'khor sa ni nye bar byug /
dur khrod thal ba ldan pa dang / /
mi 'chi bcu phyed bcas pa yis / /
dkyil 'khor sa ni nyer byugs te / /
der ni dkyil 'khor brtsam par bya / /
zhes 'byung ngo / /
de nas phyogs bcu'i sangs rgyas kyis gzung bar bya ba'i phyir bla re la sogs pa bres la tha mar spos chus bsngags pa'i sngags brjod la lag pa sa la reg pas rdo rje'i rang bzhin du bsam par bya'o / /
lhag par gnas pa'i yan lag gi sa'i cho ga'o / /
de nas dkyil 'khor byug byas la dgongs ka'i dus su mchod pa sngon du 'gro ba'i mchod pa lnga yang re re zhing drug cu rtsa gnyis dang /
dur khrod brgyad dang bcas pa'i 'jig rten pa la dbul ba'i phyir thun mong gi gtor ma bdun dang /
khyad par gyi mchod pa'i rdzas dang /
tshogs 'khor gyi bza' ba dang /
myang ba dang /
bldag pa dang /
gzhib pa dang /
chang la sogs pa dang /
na bza' drug cu rtsa gnyis dang /
bla re ba dan la sogs pas brgyan la mdun du maN+Dal byas te dri'i thig le byas la me tog bkram nas rdo rje dang dril bu blangs la cod pan gon nas rgyan btags la /
las kyi phyag rgya dang bcas pa'am chos kyi phyag rgya bsgoms nas /
shes rab yan lag phur bu dang / /
gos dang phyag rgya lnga la sogs / /
zhes 'byung ba'i phyir ro / /
nges par brjod pa las kyang /
ye shes lnga yi bdud rtsi ni / /
sa ni byug par byas nas kyang / /
bzod pa'i pha rol phyin ming thob / /
'bad pa yis ni gtor ma bya / /
sna tshogs phyag rgya yid 'ong ldan / /
rgya che mnyam par gzhag pa yis / /
bsam gtan pha rol phyin gsung na / /
rtse gcig pa yi sems kyis kyang / /
zhes 'byung ba'i phyir ro / /
de nas rnal 'byor bsrung ba dang /
bdag bsrung ba dang /
gnas bsrung ba dang /
bsod nams kyi tshogs dang /
stong pa nyid bsgom pa la gnas pa'i rnal 'byor dang /
'byung ba rim brtsegs bskyed pa ldang ba'i rnal 'byor dang /
nyi zla kha sbyor gyi nang du 'jug pa'i rnal 'byor dang /
dkyil 'khor gyi 'khor lo bskyed pa yongs su rdzogs pa'i rnal 'byor dang /
cho ga dang ye shes sems dpa' 'jug pa byin gyis rlob pa'i rnal 'byor dang dbang bskur ba'i rnal 'byor dang bsgom pa dang bzlas pa'i ting nge 'dzin gyi bar du byas la /
de nas maN+Dal byas dris thig le byas la me tog gi tshom bu bkram la /
khro bo 'dod pa'i rgyal pos sa'i lha mo sku mdog ser mo phyag gnyis bdud rtsis gang ba'i bum pa thogs pa sta zur man chad 'thon par bskul la /
mchod yon dang zhal bsil phul la rdo rje bsdams pa las mdzub mo gnyis brkyang pa sa la reg par bya ste /
dam tshig gi phyag rgya bstan la spos snod lag tu thogs te 'di skad brjod do / /
skyob pa sangs rgyas thams cad kyi / /
spyod pa'i tshul dang khyad par las / /
sa dang pha rol phyin pa la / /
lha mo khyod ni dbang du gyur / /
bcom ldan shAkya seng ge yis / /
ji ltar bdud kyi sde bcom ltar / /
de bzhin bdag gis bdud kyi sde / /
pham par byas te dkyil 'khor bri / /
zhes brjod la mchod pa rnam pa lnga dang gtor ma phul te gshegs su gsol lo / /
de nas sgrub pa'i grogs po dpal he ru ka'i nga rgyal dang ldan pas mtshan brgya rtsa brgyad pas bstod pa bya'o / /
de nas hUM las phur bu khro bo bdud rtsi 'khyil par bskyed la srung skud dmar po btags te /
gzi brjid bskyed pa'i phyir /
oM badzra kI li kI lA ya sarba big+h+na ban+d+ha hUM phaT /
nyi shu rtsa gcig gam lnga bcu rtsa bzhi'am brgya rtsa brgyad brtsams la gzhag par bya'o / /
de nas yo ga shud+haH sarba d+harmAHyo ga shud+d+ho\u0f85haM zhes bya ba dang /
snying po'i phyag rgyas dkyil 'khor snying gar bsdu bar bya'o / /
rkang pa gnyis su hUM las rdo rje re re bsams la /
mig gnyis su ma dang Ta las nyi ma dang zla ba bskyed la /
de nas langs la dkyil 'khor gyi kha ru brtsegs te /
hUM ye shes zhi ba'i ngang las ma g.yos kyang / /
sku yi cha lugs za byed rngam stabs can / /
gsung gi nga ro 'brug stong ldir ba'i sgra /
ma lus dbang du sdud la phyag 'tshal lo / /
bskal pa'i me dpung 'bar ba'i klong dkyil nas / /
dpa' bo chen po brkyang bskum tshul du bzhugs / /
nyi zla 'bar ba'i spyan gyi sdang mig gis / /
bgegs dpung sreg par mdzad la phyag 'tshal lo / /
dkyil 'khor chen po'i sa gzhi la gnas pa'i / /
lha la sogs pa'i bgegs tshogs kun nyon cig /
da ni gnas 'dir dkyil 'khor chen po 'dri / /
bgegs kyi tshogs rnams gang yin byer bar gyis / /
ci ste bka' las 'das gyur na / /
ye shes rdo rje rab 'bar bas / /
mgo bo tshal pa brgyar ni 'gas gyur zhing / /
rnam par 'jig par 'gyur ba gdon mi za / /
deng rnal 'byor gyi dbang phyug che ge mo zhes bya bas slob ma che ge mo zhes bya ba rdzogs pa'i byang chub la rdzogs par bya ba'i phyir dang sems can thams cad mya ngan las 'das pa la dgod par bya ba'i phyir sa'i phyogs 'dir dpal 'khor lo bde mchog ces bya ba'i dkyil 'khor chen po cig brtsig gis 'dir lha dang /
klu dang gdon gzhan dang dri za dang 'byung po dang sha za dang srin po la sogs pa gang dag gnas pa'i sa'i bdag po khyod myur du song shig 'di ltar dpal he ru ka'i bka' thos nas myur du song shig /
gang dag mi 'gro ba de dag la nga'i ye shes kyi rdo rje 'bar ba dang kha T+wAM ga 'bar ba 'dis spyi bo tshal pa brgyar 'gas par 'gyur ro / /
lan gsum brjod la /
bskal pa'i me lta bu'i 'od zer rkang pa'i 'og nas gdug pa rnams bsregs te phan tshun byer bar bsam mo / /
de ltar bka' bsgo ba'i rjes la nam mkha'i khams su phyogs bcu'i de bzhin gshegs pas gang bar bsams la /
de rnams kyi thugs ka nas 'od zer byung nas yang de rnams kyi thugs kar spyan drangs nas de nas de rnams kyi thugs ka nas 'thon nas dkyil 'khor gyi 'od zer ram da la'i steng du pad+ma'i rtsa ba ltar g.yo zhing 'gul ba'i gar gyis babs pa'i rjes la /
de nas dbus su thabs dang shes rab gnyis kyis g.yas brkyang g.yon bskum re re byas nas yum bzhi'i gnas su g.yas brkyang re re byas la /
rdo rje gsor zhing dril bu dkrol bar byas nas g.yas skor g.yon skor rdo rje gom pas song ba dang po dang gnyis pa 'khyud pa'i phyag rgya dang /
gsum pas nu ma 'tshir ba dang /
bzhi pa mgo bsgyur ba dang /
lnga ba dbung pa g.yo ba dang /
drug pa rked pa g.yo ba dang /
bdun pa rkang pa g.yo ba dang /
brgyad pa rol pa'i thabs kyi gar gyis bgegs bskrad pa dang /
rkang pa bskyod pa dang /
lag pa bskyod pa dang /
smin ma 'degs pa dang /
ha har bzhad pa dang /
'khyud pa'i lta bas gar byed pa dang /
shes rab kyi gar gyis bskrad pa dang /
de nas phyogs bcing bar bya ste /
oM badzra pany+tsa ra na hUM las dra ba dang /
hUM zhes brjod pas khro bo bskyed la zhal bzhi pa'i sngags kyis bka' bsgo bar byas la /
oM badzra sha ra dz+wa la traM saM traM zhes pas steng du mda'i dra ba dang /
oM badzra me di nI badzrI b+ha wa badzra ban+d+ha hUM zhes pas 'og tu rdo rje rgya gram dang /
oM badzra pra kA ra hUM baM hUM zhes pas rdo rje ra ba dang /
oM badzra bi dA na hUM zhes pas rdo rje bla re dang /
oM badzra dz+wa la a na lArka hUM zhes pas 'bar ba'i phreng ba bsams la /
sngar bskyed pa'i phur bus phyogs dang mtshams dang steng 'og tu gdab par bya'o / /
de nas sngags ni g+ha g+ha g+hA ta ya la sogs pa dang oM mud+ga ra zhes bya bas brdung bar bya'o / /
de nas tsan+dan dmar po'i dri dang me tog dmar po'i phreng ba dang gu gul gyis bdug par bya'o / /
de nas ba byung rnams dang ldan pa'i chus kyang byugs nas lha lhag par gnas pa'i rten dri'i thig le drug cu rtsa gnyis la sku mdog dang mthun pa'i me tog gi tshom bu bkram nas me tog sil mas gtor la /
de nas rang gi gnas la gnas pa'i rnal 'byor pas he ru ka'i nga rgyal dang ldan par bsgoms la yi ge hUM gi sgras bskul te dkyil 'khor gyi 'khor lo sprul la rang gi gnas su dgod par bya'o / /
de nas lha thams cad la go bskon la phyed phyir gyi phyag rgya dang bcas pas ye shes sems dpa' spyan drangs la mchod yon phul te mchod pa rnam pa lnga yang re re zhing mchod la rkang pa brgyad pa'i sngags kyis bstod la gzhug par bya'o / /
de nas dbang bskur ba'i lha mdun du spyan drangs la mchod yon sngon du 'gro ba'i mchod pa lnga dang mnyam nyid mi g.yo zhes pa la sogs pas bstod la /
chu dang gsang ba dang shes rab ye shes kyi dbang bskur bas bdag dang lha thams cad la dbang bskur bar bsams la ci nus pas mchod pa dang bzlas pa bya'o / /
de nas bdud rtsi myang ba yang bya'o / /
de nas dkyil 'khor gyi lha drug cu rtsa gnyis so so'i snying po dang mchod pa'i sngags spel la snga ma re re zhing mchod yon dang bdud rtsi lnga dang mchod pa lnga dang chang la sogs pa yang dbul bar bya'o / /
de bzhin du mtshan brgya rtsa brgyad pas bstod pa dang mchod pa nyi shu dang na bza' drug cu rtsa gnyis kyang dbul /
tha mar go cha'i sngags kyis bsrung bar bya'o / /
de nas /
gnyis med ye shes las byung ba'i / /
khyab bdag dngos kun bdag nyid can / /
ston pa'i gtso bo khrag 'thung dpal / /
phag mo dang yang lhan cig 'khyud / /
dpa' bo dang ni dpa' mo kun / /
ma lus bdag la dgongs su gsol / /
slob ma la ni phan pa dang /
khyed rnams la yang mchod pa'i phyir / /
rdo rje can bdag 'di zhes pa / /
nang par dkyil 'khor bri lags kyis / /
rjes su brtse bar nyer dgongs te / /
kun gyi byin gyis brlab tu gsol / /
lha lhag par gnas pa'o / /
de nas bum pa lhag par gnas par bya ste /
kha gyed pa gsus pa ldir ba mgrin pa ring ba mchu 'phyang ba rtsa ba nag nog med pa gser dang dngul dang zangs la sogs pa las byas pa'o / /
mu tig rin chen sna tshogs spras lha'i grangs dang mnyam pa'am yang na bcu tham pa la gu gul gyis bdug /
bdud rtsi lnga'i dri'i thig les mtshan ma bkod la /
rin chen sna lnga dang bdud rtsi lnga dang sman lnga dang 'bru lnga bcug la thabs dang shes rab kyi ras zung res mgul pa bcings la bum pa bcu kha dog sna lnga'i gos kyis dkris te 'dab mas kha brgyan pa bdud rtsi lngas gang ba'i thod pa steng du bzhag la /
sgrub pa po'i g.yas su pad+ma 'dab ma brgyad pa'am sna tshogs rdo rje bris la gzhag par bya'o / /
de nas oM swa b+hA wa shud+d+haH sarba d+harmAH swa b+ha wa shud+d+ho\u0f85haM zhes bya bas stong par bsams la /
b+h+rUM las gzhal yas khang re re byas la nang du baM las 'o ma can gyi rgya mtsho bskyed de /
hrIHlas pad+ma 'dab ma brgyad pa bsams la /
hUM las lha thams cad bskyed pa'am yang na bcu las med na dbus ma la nyi zla kha sbyor gyi dbus su hUM bsams la /
dkyil 'khor gyi 'khor lo rdzogs pa dang /
brgyad la khwa gdong ma la sogs pa brgyad bskyed la /
bcu pa las thams cad pa la raM las nyi ma'i dkyil 'khor gyi dbus su hUM mdzad sku mdog sngon po zhal gsum phyag drug pa dang po gnyis na rdo rje dang dril bu gnyis pa gnyis na kha T+wAM ga dang thod pa /
gsum pa gnyis na lcags kyu dang zhags pa /
zhal g.yas dkar po g.yon dmar po dbus mthing ga g.yas brkyang ba'i gnas pas bzhugs par bsgoms la /
phyed phyir gyi phyag rgya dang bcas pas ye shes sems dpa' spyan drangs te /
go cha drug bskon nas rang gi snying ga nas lha mo drug sprul te dbang bskur /
yi ge gsum gyis gnas gsum du byin gyis brlabs te mchod pa lnga phul te /
bcom ldan phung po kun las rnam grol te / /
chos sku gnyis med ye shes bde chen brnyes / /
bla med ye shes longs spyod rdzogs sku can / /
rnal 'byor sprul sku che la phyag 'tshal bstod / /
ces bstod la bum pa'i steng gi ka pA la'i thog tu rdo rje rtse lnga pa tshon sna lnga'i skud pas bcings la bzhag nas snying ga'i yi ge hUM las ye shes lnga'i 'od zer du byin gyis brlabs la gtso bo nas sgo ma'i bar du rang rang gi sngags brgya rtsa brgyad bzlas par bya'o / /
de nas hUM mdzad bzlas pa'i gos kyis bkab la zhal bzhi pa'i sngags kyis bsrungs nas gzhag par bya'o / /
bum pa lhag par gnas pa'i cho ga'o / /
de nas sbyin sreg lhag par gnas par bya ste /
sgrub pa po'i g.yas ngos su las dang rjes su mthun pa'i thab khung byas la de dang rjes su mthun pa'i rdzas bsags la mchod pa bya'o / /
de la khyad par du zhi bar byed par 'dod pas khru gang zabs su khru phyed brkos pa la kha khyer sor bzhi dpangs su brtsigs la sor bzhis dma' ba'i kha khyer gyis bskor la phyi rol kun du gru bzhi par bya'o / /
de bri ba'i tshon dbus su ye shes kyi 'khor lo dkar po bri ste rim pa gsum la thugs gsung sku'i 'khor lo bris la mtshams rnams su zla ba rdo rjes mtshan pa bri ste /
gru bzhi sgo bzhi sgo khyud dang bcas pa la sgo bzhi dang mtshams phyed gzugs ma bzhi bri bar bya'o / /
de nas mchod pa'i rdzas mchod yon dang zhal bsil dang mchod pa rnam pa lnga dang khyad par gyi rdzas bdud rtsi lnga dang dpa' bo lnga dang chang dang longs spyod kyi rdzas til dang yungs kar la sogs pa dang 'tsho ba'i rdzas bil ba dang star ga la sogs pa dang yo byad kyi rdzas shel phreng dang dar dkar po la sogs pa dang bsreg shing dgang gzar la sogs pa mdun du bzhag la /
de ltar lha bskyed la gnas gsum du thal ba dang rak+ta bsres pa'i thig le byas la rus pa'i rgyan dang ku sha'i dag byed lag pa g.yon pa'i ming med bcug la /
sbyin sreg gi cho ga las byung ba bzhin du me lha bskyed la mchod pa byin gyis brlabs la mchod par bya'o / /
me lha 'od du zhu ba dang dkyil 'khor gyi 'khor lo me'i dbus su bteg la mchod par bya'o / /
mchod pa ni snga ma bzhin no / /
me la bgegs yod med brtag pa ni oM badzra a na la ma hA b+hU ta dz+wa la sarba b+hasmi ku ru sarba du Sh+TAn phaT ces brjod do / /
sman la sogs pa sreg rdzas rnams ni rang rang gi ming dang yi ge bdun pa'i sngags kyis dbul lo / /
ye shes kyi lha la rang rang gi sngags kyis dbul lo / /
de nas bzod par gsol lo / /
dkyil 'khor du rdzas lhag ma bsregs la me lha'i ye shes sems dpa' gshegs su gsol lo / /
dam tshig sems dpa' rim gyis tha mal pa'i me la thim par bsam mo / /
rgyas par ni sbyin sreg gi cho ga las shes par bya'o / /
sbyin sreg lhag par gnas pa'o / /
de nas ci 'byor pa'i gtor ma bdun nam bcu gcig gam kun kyang hUM mdzad kyi chus bsangs la /
yaM las rlung gi dkyil 'khor gzhu lta bu dang /
de'i steng du raM las me'i dkyil 'khor gru gsum pa dang /
de'i steng du ka las ka pA la rgya che ba bsams te /
nang du bdud rtsi lnga'i gong bu kha dog lnga dang /
dbus su mu mu tra dang hUM mthing ga /
shar du bi bi tra dang oM dkar po /
lhor ra rak+Ta dang traM ser po /
nub tu shu shu kra dang hrIHdmar po /
byang du ma mAM sa dang a ljang gu bkod la /
de'i steng du oM /
de'i steng du AH /
de'i steng du hUM bkod la /
oM ltung bas dag /
AH ltung bas zhu hUM gyur pa las rdo rje'i dbus su hUM gis mtshan pa las ye shes kyi bdud rtsi drangs pas spel bar bsam pa dang /
rdo rjes dkrug cing zhu ba las oM AHhUM gsum lan gsum mam lan bdun bar du brjod pa dang /
oM a kA ro mu khaM sarba d+harmA NAM A d+ya nut+pan+na twa ta ces bya ba dang /
pad+ma kha bye ba'i phyag rgyas byin gyis brlabs la /
mdzub mo mdud byas gung mo nges par sbyar /
mthe bong rdo rje brtan por rab sbyar nas / /
de ni dpral ba'i dbus su rab bzhag nas / /
bskor zhing bskor bas kun du bskor bar bya / /
rkang pa mnan zhing gyen du blta / /
gyen du pheM gyi sgra sgrogs shing / /
phyogs bcu 'jig rten khams bzhugs pa / /
dpa' bo rnal 'byor ma rnams dgug /
ces bya ba'i phyag rgya dang oM a ra l+li ho dzaHhUM baM hoHbadzra DA ki nI sa ma ya s+t+waM dr-i sh+ya hoH / /
zhes bya bas dur khrod brgyad dang phyogs skyong ba dang bcas pa spyan drangs la /
chos 'byung gru gsum gyi steng du pad+ma 'dab ma brgyad pa bzhag la rim pa gsum byas la 'khor lo rim gsum gyi lhar bskyed la /
gnas gsum du yi ge gsum gyis byin gyis brlabs la /
dkyil 'khor mkha' 'gro ma la sogs pas dbang bskur la lce la rdo rje dkar po'i sbu gu bsams te 'thung bar dmigs shing kha kha'i sngags brjod par bya'o / /
mi mchog gang zhig kun spyod dang / /
sdig pa thams cad rnam par dag /
skye zhing skye bar bde gshegs kyi / /
rigs mchog skyes chos rgyal por shog /
ji ltar sngon gyi sdig pa yis / /
bag chags kun zad mtshan nyid ldan / /
gang zhig 'di na rtag sgom pa / /
sa la spyod pa'i dbang phyug shog /
ces smon lam btab la phyogs brgyad du dpa' bo bya'o / /
gtor ma lhag par gnas pa'i cho ga'o / /
de nas slob ma lhag par gnas pa ni snod du rung ba'i slob mas maN+Dal byas nas me tog bkram nas lag na me tog thogs pa dang gsol ba gdab par bya'o / /
dga' chen zhes bya ba la sogs pa'o / /
phyag 'tshal ba dang sdig pa bshags pa la sogs pa rgyun chags bdun byas pa dang /
slob ma he ru ka dpa' bo gcig pu'i lus su bskyed pa dang /
yi ge gsum gyi byin gyis brlab pa la sogs pa la mchod pa lngas mchod pa dang /
rjes la so shing dor ba dang /
srung skud bcing ba dang /
byams pa'i go cha bskon pa dang /
rdo rje gtsug tor gyi sngags kyis dbu'i gtsug tor bskyed pa dang /
rmi lam brtag pa dang /
dbang bskur ba'i don du gsol ba 'debs pa rnams slob dpon la ba pas mdzad pa'i cho ga las shes par bya'o / /
de nas dkyil 'khor snying gar bsdus te khaM dang haM las 'od zer gyi ya lad bskyed la /
tsham ngam gyi sngags kyis phyogs bzhir kha dog bzhi pa'i zhal gcig pa rdo rje dang sdigs mdzub bsnams pa bsam par bya'o / /
de nas rkang pa brgyad pa'i sngags kyis bstod la ci bde bar bya'o / /
gzhan gyi don slob ma lhag par gnas pa'o / /
de nas nyi ma shar kar dkyil 'khor byed par 'dod pas rkang pa brgyad pa bzlas pa'i dri chu dang bdud rtsi lngas sa gzhi byugs la thig gdab bo / /
sar pa legs par bsal kha dog ldar bsgyur ba dkyil 'khor gyi nyis 'gyur gyi tshad dang ldan pa /
gser la sogs pa'i snod du bzhag la mchod pa rnam pa lnga bshams nas tshon sna lnga la hUM oM b+h+rUM dzr-IMkhaM las rigs lnga'i rang bzhin du bskyed la ye shes sems dpa'i thugs ka nas 'od zer spyan drangs gnyis su med par byas te mchod pa yab yum gyi snying po nyi shu rtsa gcig bzlas la thod pa'i nang du gzhag par bya'o / /
thig byin gyis brlab pa'o / /
de nas slob dpon mkhas pas bdag nyid dang slob ma he ru kar mos pa byas la /
hUM badzra zhes brjod pas thig skud kyi rtse mo lag pa g.yon par gtad pa gnyis su med pa'i sngags kyis bsgril nas /
'jig rten khams 'di ma lus pa'i / /
sangs rgyas la sogs 'gro don gyi / /
khyed kyi dus ni 'di lags kyis / /
bcom ldan rdo rje'i thig gdab gsol / /
zhes bskul ba dang /
bdag dang slob ma g.yas nas bskor nas thig gdab par bya'o / /
de la dang po ye shes kyi dkyil 'khor gyi rten nas thig gdab par bya'o / /
slob dpon nub sgor gnas nas slob ma shar sgor gnas la tshangs thig dang po'o / /
slob dpon byang nas slob ma lho nas tshangs thig gnyis pa /
slob dpon me nas slob ma dbang ldan du gnas nas shar gyi thig gdab /
slob dpon dbang ldan dang slob ma rlung du gnas nas byang gi thig gdab /
slob dpon rlung dang slob ma bden bral du gnas nas nub kyi thig gdab /
slob dpon bden bral dang slob ma mer gnas nas lho'i thig gdab /
de bzhin du gang du brtsis pa thig bzhi dang /
de nas tshangs thig g.yon skor gyis song la /
slob dpon me dang slob ma rlung du gnas nas tshangs pa'i thig dang po /
slob dpon bden bral dang slob ma dbang ldan du gnas nas tshangs thig gnyis pa gdab par bya'o / /
de ltar steng du bltas la bcu drug gdab pa ye shes kyi thig dang /
kha thur du bltas pa bcu drug gnam gyi thig gdab par bya'o / /
de nas bya rog rjes btsal nas gsher thig gdab par bya ste /
phyi rol du rdo rje ra ba ma gtogs pa gru bzhi la cha chen po bcu drug tu bgos la de re re yang cha chung bzhi bzhir phye la nang gi cha chen po bzhi ma gtogs pa la tshangs thig nas bgrang pa'i gsum la sgo khyud bya /
lnga pa la sgo logs /
bcu 'dus pa la sgo ngos /
nyi shu la sgo 'gram /
nyi shu gsum pa la yas phubs /
nyi shu bzhi pa la mon pa ba ti /
nyi shu rtsa brgyad pa'i bar du cha bzhi pa la rta babs /
nyi shu rtsa dgu pa la pad+ma /
sum cu rtsa gcig pa la 'khor lo /
sum cu rtsa gnyis pa la gdugs su shes par bya'o / /
de'i zhing gi tshad ni sgo cha chen po gcig /
'dod yon gyi gnas cha chung gnyis /
rin chen pha gu cha chung gcig /
dra ba dra phyed cha chung gnyis /
ka ba dang mu tig gi chun 'phyang la cha chung lnga /
zheng la cha chung gnyis /
rta babs glang po che'i rgyab lta bu /
zheng sgo'i sum 'gyur de ltar thig gdab bo / /
de la rdo rje rtse gcig pa lta bu'i phur bu gdab par bya'o / /
ye shes kyi 'khor lo cha chen po gcig /
thugs gsung sku'i 'khor lo cha re re /
kun mnyam par gri gug dang rdo rje dang pad+ma dang 'khor lo'i phreng ba cha chung re res bskor bar bya'o / /
tha mar pad+ma'i re ba dang /
rdo rje'i ra ba dang /
me 'od kyi ra ba gsum cha re re tshad du bya'o /
thig gi cho ga'o / /
dur khrod kyi rdzas dang bsres pa rin po che'i tshon nam 'bras kyi phye ma la sngar bshad pa'i rigs lnga la sogs bkod la ye shes sems dpa' spyan drangs nas yi ge gsum gyi byin gyis brlabs nas yab yum gyi sngags nyi shu rtsa gcig bzlas la mchod pa dbul bar bya'o / /
tshon byin gyis brlab ba'o / /
tshon dgye ba'i byang shar mtshams kyi phyogs mtshams su mtho gang gi tshad la tshon sna lnga'i ri mo ma chad pa ma yo ba mnyam par slob dpon gyis bri bar bya'o /
tshon gyi ltas brtag pa'o / /
de nas tshon gyi go rims ni dbus sna tshogs pad+ma lha mo'i kha dog dang mtshungs ba'o / /
mtshams su phyed gzugs ma bzhi dang brgyad bris la 'og gi pad+ma'i rtse mo brgyad gser mdog can gri gug gi phreng bas bskor ba'o / /
lte bar nyi ma'i dkyil 'khor gyi steng du yab yum phyogs su lha mo mtshams su bum pa thod pas mtshan pa phyed gzugs ye shes kyi 'khor lo bri bar bya'o / /
de'i phyi rol du thugs gsung sku'i 'khor los gzhi beDUr+ya'i rang bzhin la 'khor lo sngon po dang /
dmar ba dang /
dkar po rtsibs brgyad pa rdo rje dang /
pad+ma dang 'khor lo'i phreng bas bskor ba'o / /
de la sku gsung thugs kyi dpa' bo dang dpa' mo nyi shu rtsa bzhi dgod par bya'o / /
dam tshig gi 'khor lo sgo bzhi dang sgo khyud dang bcas pa la shar sngo /
lho ser nub dmar /
byang ljang gu ste zhal bzhi pa'i snang ba mthun pa'o / /
mkha' 'gro ma brgyad khwa gdong ma dang /
'ug gdong ma dang /
khyi gdong ma dang /
phag gdong ma g.yon skor gyis sa gzhi dang kha dog mthun pa'o / /
mtshams su gshin rje brtan ma la sogs pa phyed gzugs ma bzhi dgod par bya'o / /
skur dgod pa'am /
yig 'bru'am /
phyag mtshan nam /
lag pa'i phyag rgya'am /
me tog dgram pa'am /
dri'i thig le bya'o / /
de yang nges brjod las /
dkyil 'khor bskyed pa'i mdor gsungs nas / /
ming gi 'khor lo dang po ste / /
gnyis pa mtshan ma'i 'khor lo ni / /
gsum pa lag pa'i phyag rgya la / /
bzhi pa gzugs brnyan dgod pa ste / /
lnga pa me tog dgram pa'o / /
drug pa tshogs kyi 'khor lo yin / /
bdun pa thig le dgod par bya / /
zhes gsungs so / /
de'i phyi rol du tshon sna lnga ni sngon po dang ser po dang dmar po dang ljang gu dang dkar po'o / /
de'i phyi rol du gser gyi sa gzhi'i khyams la 'dod yon lha mo'o / /
de'i phyi rol du shel gyi sa gzhil rin po che sna tshogs kyi pha gus mdzes pa'o / /
de'i phyi rol du pad+ma rA ga'i sa gzhi la dar dang mu tig gi phreng ba dang /
dril bu g.yer ka'i phreng bas mdzes pa'o / /
de'i phyi rol du phyogs kun du bai DUr+ya'i sa gzhi la ka ba dang rta babs dang ri dgas dang chos kyi 'khor lo dang gdugs ci mdzes par bri bar bya'o / /
de'i rgyab tu pad+ma'i phreng ba dang /
rdo rje dang me 'od kyi phreng bas kun nas bskor ba'o / /
shar la sogs pa rta babs kyi ngos gnyis su gtum drag can ma dang /
thod pa can pa ta la dang /
u du m+WA ra'i shing dang /
khwa dang khyi gdong gi zhing skyong las khwa dang khyi'i tshogs kyis bskor ba'o / /
'og tu klu gnyis dang steng du sprin gnyis dang bcas pa'o / /
byang du rta babs kyi ngos gnyis su dbyibs can dang yal ga can du puN+Da rI ka dang nA ga ge sar gyi shing bil ba dang sha za'i gdong can gyi zhing skyong la ce spyang dang ro langs kyis bskor ba'o / /
steng du sprin gnyis dang 'og tu klu gnyis dang bcas pa'o / /
nub tu rta babs kyi ngos gnyis su tshang tshing can dang ha har bzhad pa ste pa lA sha dang a shwad+tha dang 'ug pa dang khyi'i gdong can gyi zhing skyong la 'ug pa dang phag gi tshogs kyis bskor ba'o / /
'og tu klu gnyis dang steng du sprin gnyis dang bcas pa'o / /
lho'i rta babs kyi ngos gnyis la 'bar ba can dang mi bzad pa'i shing shag dang n+ya gro d+ha dang stag dang phag rgod kyi zhing skyong la dpa' bo dang srin po'i tshogs kyis bskor ba'o / /
'og tu klu gnyis dang steng du sprin gnyis dang bcas pa'o / /
tshon gyi cho ga'o / /
de ltar tshon gyi cho ga rdzogs nas dgongs ka'i dus su yo byad bsag par bya ste bdud rtsi lnga dang mchod yon mchod pa lnga dang bcas pa dang /
bca' ba dang /
myang ba dang /
bldag pa dang /
chang dang sha brgya dang /
me tog dang /
bdug pa dang /
lha bshos brgya dang /
yang mar me la sogs pa brgya dang /
na bza' drug cu rtsa gnyis dang /
gtor ma brgya dang /
de la sogs pa bsags nas rdo rje dril bu mdun du bzhag nas cod pan dang rgyan rnams snga ma bzhin du bgo ste mchod pa byin gyis brlabs te hUM gi sgras bskul te snying ga'i lhag par gnas pa'i dkyil 'khor sbrul la rdul tshon gyi dkyil 'khor dang bsres te lhag pa dang /
ma tshang ba bskang ba'i phyir yab yum gyi sngags bzlas shing dkyil 'khor lan gsum bskor ba bya'o / /
de nas rnal 'byor pas shar gyi sgor khwa gdong ma'i rgyab tu byung la dang po tshad med pa'i rnal 'byor dang byin gyis brlab pa'i rnal 'byor dang /
srung ba'i rnal 'byor byas la bdag nyid hUM mdzad kyi skur bskyed nas snga ma bzhin du srung ba'i 'khor lo byas la /
phur bu bcu dang mda' bcu phyogs dang mtshams su btab la tshon sna lnga'i skud pas mig mangs ris su bris la /
rkang pa brgyad pa'i sngags kyi byin gyis brlabs pa'i 'od zer gyis spros pas bgegs mi 'jug par bsam mo / /
sngar bshad pa bzhin du tshogs bsags pa'i rnal 'byor dang /
dkyil 'khor gyi 'khor lo bar snang du bzhag la stong pa nyid kyi rnal 'byor byas nas 'byung ba rim brtsegs ri rab dang bcas pa bskyed nas sna tshogs rdo rje pad+mas mtshan pa'i steng du nyi zla kha sbyor gyi dbus su gnas pa'i hUM las yi ge gsum gyi byin gyis brlabs te dkyil 'khor gyi 'khor lo snga ma bzhin du bskyed la lhag par gnas pa'i dkyil 'khor gyi 'khor lo dang /
rang gis sprul pa'i 'khor lo dang gcig tu bsres la byang chub kyi phyogs kyi chos sems kyi 'khor lo bde mchog dang rtsa dang khams dang lus kyi 'khor lo shes par byas nas go cha bskon te snga ma bzhin du ye shes kyi 'khor lo spyan drangs pa dang mchod yon sngon du 'gro bas mchod pa rnam pa lnga'o / /
de skad du /
dpa' bo kun dang rnal 'byor ma / /
go cha gsum gyis brgyan pa yi / /
he ru ka dpal rnal 'byor che / /
rang gi bdag nyid gcig pu byas / /
spyan drangs nas ni mchod pa dang / /
bum pa la gzhug dbang bskur ba'o / /
zhes 'byung ba'o / /
de nas bum pa gzhug par bya ste /
dang por hUM mdzad bzlas pa'i yungs kar gyis bgegs bskrad de /
bum pa la yang bsang gtor byas nas kun la rang rang gi sngags nyi shu rtsa gcig bzlas par byas te mchod pa lngas mchod de tha mar oM badzra u da ka hUM phaT /
ces pas /
lha rnams 'o ma can gyi rgya mtshor zhu bar bsam mo / /
de nas me long la dri'i thig le byas la me tog bkram nas bag phye dang /
sa dkar dang /
so shing dang bcas pas lha thams cad la thog mar sku khrus gsol lo / /
tha mar yang 'bras bu gsum dang /
bil ba dang /
ga pur dang /
gur kum dang /
a ka ru la sogs pa rnams me long gi ngos la bzhag nas /
hUM mdzad kyi bum pa nas bzung nas tha ma rnam par rgyal ba'i bum pa la thug gi bar du bum pa rnams kyi lha drug cu rtsa gnyis la re re zhing yang gtso bo nas sgo ba la thug gi bar du dbang bskur bar bya'o / /
rtags su gtso bo yab yum la mi bskyod pas mtshan pa'i rdo rje rtse lnga pa dang /
'khor thams cad la rdo rje re re dang /
dpral bar rdo rje phreng bas brgyan par bya'o / /
de nas rnam par rgyal ba'i bum pa dbus su bzhag la /
mkha' 'gro ma brgyad kyi bum pa sgo bzhi dang mtshams bzhir gzhag /
hUM mdzad kyi bum pa rang dang nye ba'i sgor gzhag /
me tog gi phreng ba gdags par bya'o / /
de ltar bum pa'i dbang bskur nas /
gsang ba dang shes rab ye shes kyi dbang bskur bar bya'o / /
dbang bskur ba rdzogs pa dang mchod pa rnam pa lnga rgyas pa la me tog sna tshogs pa dang /
bdug pa sna tshogs pa dang /
lha bshos rgya chen po du ma dang /
sna tshogs pa dang /
na bza' drug cu rtsa gnyis dang /
rgyan dang /
dra ba dang /
dra ba phyed dang /
rol mo'i bye brag thams cad kyang dbul bar bya'o / /
de yang /
nges par brjod pa'i bla ma las / /
sna tshogs ro dang bcud rnams dang / /
sna tshogs me tog dri rnams dang / /
sna tshogs sna yi tshogs rnams dang / /
myos byed btung ba'i tshogs rnams dang / /
bu mo mdzes ma'i tshogs rnams dang / /
rol mo sgra yi sna tshogs dang / /
gdu bu dang ni rkang gdub dang / /
dbu rgyan gos kyi bye brag dang / /
sor gdub dang ni mchod phyir thogs / /
gdugs dang me tog rnga yab dang / /
chun 'phyang dag ni dbul bar bya / /
zhes gsungs so / /
de nas mtshan brgya rtsa brgyad pa dang rkang pa brgyad pas bstod pa sngar bshad pa'i mchod pa nyi shu gar dang bcas pa'i he ru ka'i thun mtshams kyi dbyangs kyis kyang bstod par bya'o / /
sngags ni 'di yin te / /
oM shrI he ru ka ya bid ma he bid+yA rA dzA ya d+hi ma he no bI ra b+ha dzo d+ha ya ma hUM /
zhes bya bas rig byed gdon par bya'o / /
tha mar rgyun chags bton la ci 'dod pa'i dngos grub blang bar bya'o / /
de nas tshogs kyi 'khor lo nang gi sbyin sreg bya ste /
gnyis med kha sbyor 'khor lo la / /
b+ha ga pad+ma'i dkyil 'khor du / /
phyi ma'i dkyil 'khor las 'das pa / /
drug cu rtsa gnyis lha bdag nyid / /
rnam par rtog pa rnam spangs nas / /
mAM sa myos byed la sogs tshogs / /
bdud rtsi lnga dang ldan pa yis / /
nang gi dkyil 'khor mchod par bya / /
zhes gsungs so / /
yang na sngar bstan pa bzhin du phyi rol du sbyin sreg bya'o / /
gtor ma yang snga ma bzhin du byas la mchod par bya'o / /
bdag nyid sgrub pa'i dkyil 'khor ro / /
da ni gzhan sgrub pa'i phyir dkyil 'khor du slob ma gzhug pa dang dbang bskur bar bya'o / /
de yang rten gyi gang zag dang / /
thabs 'jug pa dang /
dbang bskur ba dang /
'bras bu 'jig rten dang 'jig rten las 'das pa'i dngos grub sgrub pa'o / /
rten gyi gang zag ni mnyes byed dang /
rnam par dag pa dang /
gsal byed 'dres pa'i gang zag ste /
yon tan dang ldan pa'i gang zag gsum mo / /
'jug pa ni bdun te /
gsol ba btab pa'i rjes la /
dzaHhUM baM hoH /
zhes bya bas sgo bzhi nas gzhug pa dang /
rigs lnga'i phyag 'tshal ba la sogs pa dang /
rgyun bshags bdun bya ba dang /
sdom pa bzung nas byang chub tu sems bskyed pa dang /
deng khyod ces bya bas dkyil 'khor gyi lha dang /
slob dpon gyi dam tshig bsgrags pa dang /
ye shes dbab pa dang /
me tog dor ba dang /
gdong g.yogs dgrol ba nas dkyil 'khor bstan par bya'o / /
slob ma 'jug pa'i cho ga'o / /
dbang bskur ba la rnam pa bzhi ste /
chu dang /
cod pan dang /
rdo rje dang /
bdag po dang /
ming dang /
rig pa'i dbang ni /
yan lag rdo rje brtul zhugs dang /
phyag mtshan bcu gnyis kyi dbang spyod pa'i brtul zhugs dang /
brtul zhugs mang po dang bcas pa'i rig pa'i dbang gi cho ga'o / /
phyir mi ldog pa'i sdom pa thog mar bsdus la rnam par rgyal ba'i bum pa'i chus dbang bskur la cod pan bskon /
rdo rje dang dril bu gtad la seng ge'i khri la bzhag nas bkra shis tshigs bcad gdon par bya'o / /
phyir mi ldog pa'i yan lag gi dbang dang lung bstan pa dang /
gzengs bstod pa dang /
dbugs dbyung ba dang /
rjes su gnang ba rnams sbyin par bya'o / /
spangs pa nang gi ye shes gnyis / /
sku dang gsung dang thugs dang ni / /
rjes su gnang ba rnam pa gnyis / /
dkyil 'khor lha yi de nyid dang / /
slob dpon gyi ni las rnams sbyin / /
phyir mi ldog pa'i dbang bskur ba'o / /
de nas gsang ba'i dbang bskur ba ni /
gsang ba'i sdom pa 'dzin pa ni /
gang zag la chos kyi phyag rgya dang /
bsgom pa'i dbang bskur ba dang /
las kyi phyag rgya bsten pa las byung ba'i bdud rtsi lnga'i dbang bskur bar bya'o / /
gsang ba'i dbang bskur ba'o / /
bzhi pa shes rab ye shes ni rtsa ba'i rgyud las 'byung ba'i sdom pa 'dzin par nus pa rnams la bzhi pa'i dbang bskur ba'o / /
snod du gyur pa mthong nas kyang / /
yon dang dad pa sngon 'gro bas / /
thabs dang shes rab byin nas ni / /
phyag rgya gdod nas bzhi pa blang / /
'khor lo bzhi yi tha ma nas / /
dga' ba bzhi la nyams myong nas / /
a wa d+hU tI'i dbus su ni / /
bsam gyis mi khyab chags pa 'joms / /
yang na gtum mo'am dbus ma sbyar / /
grol lam tshig gi dbang bskur ba'o / /
dbang bskur ba bzhi pa dbang bskur ba'i cho ga rgyas par sa brgyad pa'i byang chub sems dpa' la ba bas mdzad pa'i gsang ba 'dus pa'i cho ga las shes par bya'o / /
de ltar dbang bskur ba rdzogs nas mchod yon phul /
yi ge brgya pa bzlas nas bzod par gsol ba ni /
cho ga lhag dang ma tshang dang / /
nyes pa'i dngos po ci mchis pa / /
bdag ni gnong 'gyod bsam pa yis / /
'khor lo'i tshogs la mthol bshags nas / /
nongs 'gyur nyes pa'i sgrib pa rnams / /
dag cing thugs rjes gzung bar mdzod / /
ces bya ba dang /
sngar bstan pa bzhin smon lam gdab pa yang byas nas /
khyed kyis sems can don kun mdzad / /
rjes su mthun pa'i dngos grub gsol / /
sangs rgyas yul du gshegs nas kyang / /
slar yang 'byon par mdzad du gsol / /
muHzhes pas ye shes kyi 'khor lo gshegs pa dang /
dam tshig gi 'khor lo lus la bcug la go cha bskon la tsham ngam gyi sngags kyis bsrungs la rkang pa brgyad pas bstod par bya'o / /
zhugs pa'i slob ma rnams kha zas kyis tshim par byas la /
hUM mdzad kyi sngags kyis bsrung bar bya'o / /
de nas mda' dang phur bu bton la 'o mas bkru ba dang /
rdul tshon gyi dkyil 'khor bsdus la bum par bcug la chu bor dor ba dang /
dkyil 'khor ba byung lngas byug par bya'o / /
dpal bde mchog 'khor lo'i cho ga yid 'ong phreng ba zhes bya ba slob dpon dpa' bo rdo rjes mdzad pa rdzogs so // //
