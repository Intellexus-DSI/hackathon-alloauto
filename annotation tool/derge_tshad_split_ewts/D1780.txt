@## / /
rgya gar skad du /
badzra mahA kA la aSh+Ta ka sto tra /
bod skad du /
rdo rje nag po chen po'i bstod pa brgyad pa /
oM nag po chen po la phyag 'tshal lo / /
hA hA hUM mdzad ki li ki li sgrogs pa'i sgra yis 'byung po'i tshogs pa rnam par 'thag /
hUM hUM sgrogs pa'i zhal rnams kyis ni mi yi sha za rgyu ma'i phreng ba 'khrug pa'i sku / /
phyag na kha T+wAM ga dang mdung thung mi yi lag pa'i mtshan pa 'dzin cing mdzes pa'i gzugs / /
mi sdug gzugs can spyan dang dbu skra dmar ser dur khrod la dgyes zhing skyong kun nas srungs / /
zhal dang zhal nas pheM pheM phaT ces sgrogs pas so sor bskyed pa'i me dpung chen po yi / /
phreng ba rab tu 'bar ba'i dbus na bzhugs shing sku la brgyan pas yan lag nye bar mdzes / /
gsod byed drag po'i phyag gis mi yi khrag 'dzag rgyun du btung zhing sbrul gyi phreng bas brgyan / /
dmyal bar bsreg pa sel zhing sa steng zhing rnams skyong ba khyod ni rol zhing rol par mdzod / /
dri med rdzogs pa'i byang chub brnyes kyang srid pa gsum po khengs par 'gengs nus 'o dod kyis / /
hUM hUM phaT ces ma rungs dgra yis nyin bzhin 'jig rten phyugs rnams kyi ni bgegs 'joms shing / /
hA hA aT+Ta dgod pa yis ni dus rnams kun du shin tu rab tu 'jigs par byed / /
mgo skyes ral pa sma ra shin tu dmar ser nye bar 'phro ba'i zhing skyong srung bar mdzod / /
sgeg cing rol pa'i 'jo sgeg dang ldan gsus pa 'phyang ba phyag na ral gri khaM khaM khaM / /
rak+ta 'thungs pa'i spyan dang phyag ni khrag ltar dmar ba raM raM ti dang ru ru ru / /
ngo mtshar snang mdzad gtum po'i shugs can khro bo'i lta bas khro gnyer mdzod cig kruM kruM kruM / /
'khor bcas skyong ba'i zhing skyong ma lus bdud dang ro langs 'dul bar mdzad pa TaM TaM TaM / /
nges par gnod pa'i bdud dang nyon mongs bag chags gcod byed gri gug 'dzin pa hriM hriM hriM / /
nag po'i mchu dang 'dra ba'i sku ni rtsod dang nyes 'phrog thod pa'i phreng can kaM kaM kaM /
rmad byung 'od kyis 'jig rten g.yo zhing snang bar mdzad pa gtum po'i shugs can tsaM tsaM tsaM / /
lha mchog dam tshig ldan pa khyod kyis tshogs kyi mchog dang zhing rnams skyongs shig saM saM saM / /
'gro ba sna tshogs dri med chu bzhin gzigs nas nges par gshin rje 'gog byed yaM yaM yaM / /
rlung gi shugs bzhin myur du rgyu bas nyon mongs 'jig rten snang bar mdzad pa baM baM baM / /
smin ma gya gyu'i khro gnyer bsnyer bas 'jigs par mdzad kyang 'jigs las thar byed b+h+ruM b+h+ruM b+h+ruM / /
sgrub po rnams la phan dang bde mdzad gnod pa'i sgo rnams bsrung ba'i zhing skyong k+ShaM k+ShaM k+ShaM / /
bzod pa'i lus can k+ShiM k+ShiM k+ShiM zhes gdug pa rnams kyis bzod par dka' ba'i ca co sgrog /
ka ha ka ha'i gsung gi rgyun dang char sprin sngon po'i lus can gcig pus thams cad gnon / /
hrIM klIM shrIM gis sngags dang pa tsa pa tsa'i sngags rnams kyis ni lus can thal bar byed / /
sgrub po rnams la kun du gcod pa'i gegs rnams nye bar zhi bar mdzod cig zhing skyong che / /
klaM klaM klaM zhes rtag tu nyon mongs gyur pa'i lus can srid gsum 'gro ba'i nyon mongs rnams / /
rnam par bsal nas phyag gi zhags pas skyong zhing srung ba la phan phyugs bdag paM paM paM / /
sngags kyi bdag nyid sngags kyi sku can sngags myos sngags kyis zhi ba'i bde ster 'bras bu'i phyag /
mtha' dag rgyal ba'i sku bzhin mdzes pa zhing rnams skyong bar mdzad pa khyod kyis de rnams srungs / /
sgrub pa po'am slob dpon gang zhig dam tshig dge mchog mkhas pa'i blo can thun gsum du / /
sngags kyi bstod pa brgyad po klog byed de rnams bsod nams ldan zhing rgyal bar 'gyur ba dang / /
tshe dang dpal dang grags dang 'byor ldan mnyam med stobs kyis rnam par gnon pa'i gzi brjid rgyas / /
thams cad shes shing de yis nyin mtshan rtag tu bgegs kyi tshogs ni myos shing nyams par 'gyur / /
rdo rje nag po chen po'i bstod pa brgyad pa slob dpon chen po klu sgrub kyi zhal snga nas mdzad pa'o //
