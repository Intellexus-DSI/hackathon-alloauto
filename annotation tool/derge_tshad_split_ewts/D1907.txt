@## / /
rgya gar skad du /
shrI sarba durga ti pa ri sho d+ha na tan+t+rA ta ud D+hit+ya lo tsa nA yA durga ti sho d+ha na bi d+hiH /
bod skad du /
dpal ngan song thams cad yongs su spyang ba'i rgyud las phyung ba spyan ma'i ngan song sbyong pa'i cho ga /
bcom ldan 'das ma 'phags pa dpal ldan spyan ma la phyag 'tshal lo / /
lha mo spyan ma zhes bya gzhan don la / /
dgyes pa shi ba sos byed la btud nas / /
shi ba 'tsho bar byed pa'i sbyor ba las / /
shi ba mtho ris sbyar ba bshad par bya / /
shi ba'i bdag nyid rab dben par / /
dal 'byor nyer spyod kun ldan pa / /
me tog dkar po'i dbu rgyan 'chang / /
dri yang dkar pos byugs shing zhi / /
gos dang rgyan yang dkar ba dang / /
dang por yang na der mos pas / /
rdo rje rdo rje dril bzung ste / /
'jam zhing mtho ba'i stan 'dug la / /
tsan+dan dkar sogs dri dang ni / /
bdud rtsi lnga ni chur ldan pas / /
kun du dkyil 'khor nyer byugs la / /
me tog dkar pos mdzes par bya / /
yon chab sogs sngags swAHhA mtha' / /
yang dag skul byed bzla bar bya / /
snying ga'i zla bar sa bon ni / /
gnyug ma bltas nas gnas sogs bsrung / /
de la gnas dang bdag dang rnal 'byor bsrung ba'i sngags ni /
oM AHbig+hAn+ta kr-ita hUM zhes pa'o / /
yang na na maHsa man+ta zhes bya ba la sogs pa'o / /
rnal 'byor cho ga rig pas cho ga bzhin / /
spyan ma'i rnal 'byor rab tu byas nas ni / /
snying ga'i sa bon gnyug ma de las ni / /
grub pa yang ni yang dag spro bar bya / /
de yis 'jig rten pha rol song ba yi / /
shes pa dang zhing chags pa dgug par bya / /
yang na chos kyi sgo yi rnam pa ni / /
mar me rlung gis g.yo ba med pa bzhin / /
bkug nas de yi shes pa ro yi ni / /
spyi bo nas ni snying gar gzhug par bya / /
de rjes 'dug pa langs nas ni / /
de ni shes pa ldan par blta / /
de yi 'od phreng 'bar ba yis / /
de snying gti mug dga' ma gzhug /
de lus stong par byas nas ni / /
rnam par shes pa lhag mar blta / /
de rjes mo ha ra ti brjod / /
de ni spyan ma rnam par bsgom / /
de yi mig sogs lus sogs la / /
rnam pa kun du byin brlab bya / /
snying ga'i ye shes lha yi ni / /
snying gar zla gnas rtsa sngags rgyal / /
lha sprin bdud rtsi'i 'od zer gyis / /
lag pa dang bcas bkru bar bya / /
rang gi lus las spros pa'i nam mkha'i dkyil 'khor ma lus pa khyab pa'i 'od spros pas bsdus nas 'od kyi gong bu lta bu las spyan ma'i sprin dang de'i sngags bzlas pa'i chus gang ba dang dbang bskur ba'i tshul gyis bkrus nas kyang de bzhin du dbang bskur bar bya ste /
mgo la dbu rgyan byin /
lag pa gnyis la rdo rje dang dril bu'o / /
de'i rjes la sngags pas ku sha'i rtse mo rdo rje rtse gcig pa rnon por bsgoms la /
der bcug pa lta bur rdo rje'i bug par bcug nas de'i rjes la sems mnyam par bzhag pas de'i snying gar bkod pa'i shes pa rnam par gsal ba yang dag par bskul zhing rdo rje'i 'od zer rlung gis phyung ba 'bar ba /
'od zer snying ga nas phyung bas reg pas dngul chu lta bur gyur par bsam mo / /
steng gi lam nas byung ste sangs rgyas kyi zhing rnam par dag par grol ba'o / /
gal te shes pa lam gzhan du 'gro na 'khor ba'i rgya mtshor ltung ngo / /
de'i phyir steng gi lam du de 'pho bar bya'o / /
mgo po las ni gzugs med du 'gro'o / /
mdzod spu nas gzugs khams zhes bya bar ro / /
mig gnyis las ni mi nyid du'o / /
rna ba gnyis las ni grub pa'i lha'i 'gro bar ro / /
sna bug gnyis nas ni gnod sbyin nyid du'o / /
kha las ni dri zar 'gro'o / /
lte ba las ni 'dod pa'i lhar ro / /
khu ba'i rtsa las ni yi dags kyi 'gro bar ro / /
gci ba las ni lha ma yin nam byol song gi skye gnas so / /
bshang lam las ni dmyal ba'i 'gro bar ro / /
ye shes dman pas 'gro bas na de'i phyir lam la dga' bas spang bar bya'o / /
de'i phyir de thar pa'i grong khyer du gzhag par bya ba'i phyir zhi ba'i sbyin sreg gsungs pa'i cho ga yongs su rdzogs pas sam /
rdzas gcig bsreg pa'i phyogs su gsungs pa'i cho gas mchod sbyin pas byin pa thams cad rdo rje slob dpon gyis ye shes kyi me la zhi ba'i sbyin sreg bya'o / /
yang de'i tshe shes rab kyi pha rol tu phyin pa la sogs pa theg pa chen po'i mdo lnga bklag par bya'o / /
de'i rjes la thams cad bsdus nas mchod sbyin byed pa las yon blang ngo / /
mchod sbyin byed pas kyang rang gi 'byor ba dang rjes su 'tsham pa'i gos dang rgyan dang mal stan dang khyim dang zhing dang khol po dang khol mo la sogs pa'i yon slob dpon la gus pa dang bcas pas dbul lo / /
de nas shi ba 'du byed pa'i skye bo rnams kyis yi ge gsum brjod cing mchod phyir thogs bcing ngo / /
de nas ro khyer ba rnams 'jig rten skyong ba rnams su mos te /
gdugs 'dzin pa ni lha'i rgyal po dang /
rda yab 'dzin pa ni tshangs pa dang /
ral gri 'dzin pa ni khyab 'jug dang /
bstod pa 'don pa bde byed dang /
dbu rgyan 'dzin pa'i bya ba byed pa gshin rje dang /
bum pa 'dzin pa chu lha dang /
dgang gzar dang blugs gzar 'dzin pa me lha dang /
bza' ba dang ston mo 'dzin pa bden bral dang /
ba dan 'dzin pa rlung lha dang /
gzhan rnams ni lha dang lha ma yin la sogs par mos par bya'o / /
de nas yi ge brgya pa lan bdun brjod nas rang gi dge ba bla na med pa yang dag par rdzogs pa'i byang chub tu bsngos la ldang bar bya'o / /
langs nas kyang rdo rje slob dpon rdo rje 'chang gi rang bzhin sangs rgyas thams cad skyed par mdzad pas spyan ma'i sngags sam /
ngan song yongs su sbyong ba'i rgyud las gsungs pa'i ngan song thams cad yongs su sbyong ba'i sngags bzla zhing mdun nas 'gro'o / /
ro yang 'jig rten skyong ba rnams kyis drang por khyer bzhin pas nye bar dga' bas bstod pa byed bzhin pa dang lha dang mi rnams kyis mchod par blta'o / /
brdung dkrol sna tshogs pa'i sgra dang bkra shis kyi tshigs su bcad pa rnams dang /
rdo rje'i glu la sogs pa dril bu dang 'khar rnga dang ting ting shag dang /
gling bu dang pi wang gi sgra'i rjes su 'brang bas nye bar spyod pa lnga'i mchod pa dang /
ba dan dang gos nam mkhar lding ba dang /
kun du bgo ba mang ldan pa / /
dal gyis pha yi gnas thob bya / /
der ni bud shing 'o can skam / /
dge ba'i sems kyis bkod nas ni / /
de steng legs par bzhag nas su / /
bum pa 'dzin pas bkru bar bya / /
de nas cho ga dang ldan pas / /
me yis yongs su bsal bar bya / /
ji srid thal bar 'gyur bar du / /
de sbyin byed pas mnyam gzhag pas / /
theg pa chen po cher 'byung ba'i / /
mdo 'di sngon bzhin legs par bklag /
'khar gsil Da ma ru'i rjes 'gro ba'i / /
rdo rje'i glu ni len du gzhug /
yang na skye bo 'ga' zhig gis grol ba'i lam ma yin pa la sbyar bas mi dge ba'i phyir dang / /
cig shos stobs dang ldan pas lam ngan par 'gro bar 'gyur ro / /
de'i phyir rang yang lam log par 'gro ba spangs la / /
nyi ma de nas brtsams te nyi ma brgyad la ngan song yongs su sbyong ba'i rgyud las gsungs pa'i cho gas ngan song sbyong ba la sogs pa'i bya ba'i rim pas bya ba'o / /
der ji srid de'i rus pa blang ba de srid du de'i gos la de'i ming brjod pa sngon du 'gro ba'i bya bas bya'o / /
blangs nas ji srid nyi ma brgyad kyi bar du gos der rus pa bya'o / /
de yang lho'i char stegs gru bzhi pa khru gang tsam la ba'i lci pas la ma lhung bas byug ba byas pa las byung bas bangs par bya'o / /
der nye bar byugs nas dkyil 'khor byugs pa'i dri ma me tog la gnas bar bya'o / /
de'i steng du bum pa mtshan nyid dang ldan pa dgod de /
sman dang yal ga dang nor bu dang dri dang /
'bru lnga dang yang dag par ldan pa gdugs dang ba dan gyis brgyan pa /
mgrin par gos sngon po dang ldan pa /
nye bar skyod pa lnga dang bcas pa /
legs par sdug pa /
'bab stegs kyi chu dang ldan pa /
ku sha 'khyil pa byas pa'i gdan la gnas pa /
rigs kyi bdag po'i rtags kyis mtshan pa rgya chen po lhag par gnas par byas /
yi ge gsum dang ldan pa'i rtsa ba'i sa bon gyi sngags lan brgya rtsa brgyad kyis bkru'o / /
de nas yang mdun du 'bras dkar btags pas lte ba dang bcas pa mu khyud legs par 'bar ba dang bcas pa'i 'khor lo rtsibs brgyad pa bris la me tog dkar po dgod par byas nas /
de'i dbus su bum pa stong pa'i steng du kham phor bum pa can gzhag /
de'i rjes la kham phor der de'i rus pa ma lus pa gzhag go / /
ting nge 'dzin gsum bsgoms pas phyir bzlog kyang bya'o / /
don grub me tog dang bcas pas rim pas rigs rnams shis pa'i tshig brjod pa dang bcas pas de'i ming ngam rus pa la des brdeg par bya'o / /
de nas sngags kyi tshig rnams su 'gyur ba ni /
oM sarba pA paM da ha na badzra hUM phaT /
oM sarba pA paM bi shod+ha na hUM phaT /
oM sarba karmA a ba ra NA ni b+ha smi ku ru hUM phaT /
oM b+h+rUM b+h+rUM bi nA shA ya A ba ra NA ni dzaM hUM phaT /
oM b+h+rUM bi sho d+ha ya A ba ra NA ni hUM phaT /
oM sarba karma A ba ra NA ni hUM phaT /
oM dz+wa la dz+wa la d+ha ka d+ha ka ha na ha na A ba ra NA ni hUM phaT /
oM sruM sa ra sa ra pra sa ra pra sa ra A ba ra NA ni hUM phaT /
oM hUM ha ra ha ra sarba A ba ra NA ni hUM phaT /
oM hUM sarba A ba ra NA ni s+pho Ta ya hUM phaT /
oM b+h+r-i ta b+h+r-i ta sarba A ba ra NA ni hUM phaT /
oM trA TatrA Ta sarba A ba ra NA ni hUM phaT /
oM ts+tshan+di ts+tshan+di /
sarba A ba ra NA ni hUM phaT /
oM da ha da ha sarba na ra ka ga ti he tuM hUM phaT /
oM pa ce pa tsa sarba pre ta ka ti he tuM hUM phaT /
oM ma tha ma tha sarba tIr+ya ka ga ti he tuM hUM phaT /
ces pa ni rus pa la sogs pa la me tog brdeg pa'i sngags so / /
de nas lhag par gnas par byas pa'i bum pa'i chus de'i rus pa la sogs par brjod cing bkru'o / /
sngags ni /
oM na mo b+ha ga ba te sarba durga ti pa ri sho d+ha ni rA dzA ya ta thA ga tA ya /
a r+ha te /
samyak+saM bud+d+hA ya /
tad+ya tha /
oM sho d+ha ne sho d+ha ne /
sarba pA paM bi sho d+ha ne /
shud+d+he bi shud+d+he /
sarba karma A ba ra NA ni bi shud+d+he swA hA /
zhes bya ba ni rus pa la sogs pa bkru ba'i sngags so / /
de nas me tog gtor zhing sngags bzlas la lam bstan par bya'o / /
sngags ni /
oM rat+ne rat+ne rat+na sam+b+ha be /
rat+na ki ra Ne /
rat+na mA la bi shud+d+he /
sho d+ha ya /
sarba pA paM hUM trA Ta /
lam bstan pa'i sngags so / /
de nas me tog dang chu gtor zhing lam rnam par sbyang bar bya'o / /
sngags ni /
oM pad+me pad+me pad+mod b+ha be su khA ba d+yaM ga ts+tshaM tu swA hA /
zhes bya ba ni lam rnam par sbyang ba'i sngags so / /
sngags kyi tshig de dang de la bskul tshig sbyar bar bya'o / /
lam sbyang ba'i sngags kyis me tog gi char dbab par bya'o / /
glu mkhan bkra shis tshigs bcad ni / /
mnyam par gzhag pas glur blang bya / /
thun gsum mam ni thun gcig tu / /
de bzhin nyin re bzhin du bya / /
ji skad gsungs pa'i cho ga bzhin / /
mchod nas thams cad bsdu bar bya / /
de la bkra shis kyi tshigs su bcad pa ni / /
bkra shis gang zhig sems can kun la gcig tu phan mdzad cing / /
sangs rgyas skyon rnams spangs pa rnam par dag pa rtogs gyur pa / /
shes rab yan lag la 'khyud bde ba mdzes pa'i bdag nyid can / /
de yis khyod la dbang bskur mchog gi bkra shis 'byung bar shog /
bkra shis gang zhig de yis gsungs ba dam pa chos kyi mchog /
bla na med pa lha dang mi dang lha min gyis mchod cing / /
'jig rten gsum du bdag med rab tu rtogs 'gyur gang yin pa / /
de yis khyod la dbang bskur mchog gi bkra shis 'byung bar shog /
bkra shis gang zhig dam chos rab mchog rtag tu 'dzin mdzad pa / /
sa yi dam par son pa rgyal ba'i sras tshogs legs pa rnams / /
sems can phan bar mdzad la mkhas pa shin tu bkra shis pa / /
de yis khyod la dbang bskur mchog gi bkra shis 'byung bar shog /
ces bya ba'o / /
bkra shis kyi tshigs su bcad pa de dag rus pa bkru pa'i dus su yang glur blang pa'am blang du gzhug go / /
de la gshegs su gsol ba'i sngags ni /
oM khyed kyis sems can don kun mdzad / /
rjes su mthun pa'i dngos grub stsol / /
slar yang 'byon par mdzad slad du / /
sangs rgyas yul du gshegs su gsol / /
muHzhes pa'o / /
de nas mtshan mo'i tshogs kyi 'khor lo byas nas thams cad bsdu'o / /
'byor pa ci yod pas ngan song yongs su sbyong ba'i dkyil 'khor cho ga ji lta bas bris nas ji skad gsungs pa'i cho ga rnams bya'o / /
slar yang rdo rje slob dpon gyis sbyin bdag la yon bslang bar bya'o / /
des kyang 'byor pa dang rjes su 'tsham pa rab tu dbul lo / /
bkrus nas gos slob dpon la dbul lo / /
ji skad du /
ro la dmigs nas gnyen rnams kyis / /
slob dpon la ni gang byin pa / /
de ni mtho ris la bzhag pas / /
de la sbyin par shes par bya / /
nyi ma bdun nas rab bshad pa'i / /
de yis ci 'dod nor dbul bya / /
de la byin pas nges par ni / /
bde ba can du mchod par 'gyur / /
gang phyir bsam gtan bya ba kun / /
cho gas lus ni stong byas nas / /
sdig pa ma lus spangs nas ni / /
bde ba can du nges par gnas / /
de rjes de yi rus pa rnam dag pa / /
phye ma shin tu zhib par byas nas ni / /
mchod pas yang dag mchod nas 'bab chu ni / /
shin tu rgya cher rab tu dor bar bya / /
yang na sa 'dzin chen po mtho ba yi / /
steng gi rtse mo la ni bsdad nas su / /
rlung gi shugs ni yongs su rgyu ba na / /
de dad rjes su mthun par 'phyar bar bya / /
shin tu drag po'i las kyi dbang gis ni / /
gal te bde ba can ni ma thob kyang / /
'di yis ngan song rnams ni yongs spangs te / /
sum cu rtsa gsum gnas su 'gro bar nges / /
dpal ldan bzang po'i zhabs kyi pad+mo las / /
thob pa'i man ngag shin tu 'dod pa ni / /
dpal ldan gsang ba 'dus pa las byung ba / /
shin tu yid 'ong cho ga byas pa ni / /
gang zhig dpal ldan gsang 'dus ma rdzogs pa / /
dpal ldan ngan song yongs su sbyong ba yi / /
rgyud las gsungs pa'i las gang yod pa yi / /
las de yongs su rdzogs par byas pa yin / /
shi ba bde 'gror sbyar ba'i cho ga shin tu 'dod pa mchog tu gyur pa zhes bya ba'i ming can dpal stong nyid ting nge 'dzin rdo rje'i zhabs kyis mdzad pa rdzogs so // //
