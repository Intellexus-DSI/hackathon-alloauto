@# / /
rgya gar skad du /
sa t+ya dwa ya bi b+haM ga pany+dzi ka /
bod skad du /
bden pa gnyis rnam par 'byed pa'i dka' 'grel /
bam po dang po /
'jam dpal gzhon nur gyur pa la phyag 'tshal lo / /
blo chung rnams kyi shes rab dag /
rab tu rgyas par bya ba'i phyir / /
bden gnyis rnam par dbye ba yis / /
dka' 'grel 'di ni mdor bsdu bya / /
de la bstan bcos brtsam pa la / /
gang dag dngos po ngo bo nyid med yang dag mkhyen gyur kyang / /
thugs rjes 'khor ba ji srid bar du thub dbang sras bcas rnams / /
'jig rten ma lus pa yi 'tshal ba'i dngos po bsgrub slad du / /
'dir bzhugs dri med blo ldan de dag rnams la phyag 'tshal lo / /
zhes bya ba sdug pa'i lha la phyag bya ba brjod pa ni bkra shis par bya ba'i phyir ro / /
gcig tu na ya rabs kyi tshul dang mthun par 'jug pa yin par bstan pa yin no / /
gcig tu na bstan bcos brtsam pa la ston pa la mchod pa bya ba ni bstan bcos de la gus pa bskyed pa'i phyir ram /
de'i don bzang ba las na ston pa grub par bya ba'i phyir te /
de la grub pa dang ma grub pa'i rigs gnyis yod pa'i phyir ro / /
phyag bya ba 'di ni bstan bcos kyi don ji lta bu yin pa de dang mthun pa kho nar byas pa yin te /
bdag gis 'dir don 'di lta bu rab tu bsgrub bo zhes bstan pa'i phyir te /
tshigs su bcad pa 'dir don gsum bstan te /
dngos po'i de kho na ji lta ba bzhin du thugs su chud pa ni /
gang dag dngos po ngo bo nyid med yang dag mkhyen gyur kyang / /
zhes bya ba 'dis bstan to / /
dngos po dang dngos po med pa'i ngo bo nyid las 'das pa ni ngo bo nyid med pa ste /
dngos po dang dngos po med pa gnyi ga ngo bo nyid med pa'i phyir ro / /
dngos po zhes bya ba'i sgra ni ngo bo nyid la bya'o / /
bzhugs pa ni chen po rnam pa lngas bstan te /
rgyu chen po ni thugs rje'i rgyu las byung ba'i phyir ro / /
thugs rje ni sems can la sogs pa la dmigs pas rnam pa gsum mo / /
dus chen po ni 'khor ba ji srid bar du bzhugs pa'i phyir ro / /
mdzad pa chen po ni sangs rgyas dang byang chub sems dpa' mdzad pa po yin pa'i phyir ro / /
lus dang ngag dang yid thub pa dang ldan pa'i phyir /
nyan thos dang rang sangs rgyas rnams ni thub pa rnams so / /
bcom ldan 'das ni lus dang ngag dang yid thub pa thun mong ma yin pa dang ldan pa'i phyir de dag gi dbang po yin te /
de ni de bzhin gshegs pa'i gsang ba'i mdo las /
sku'i gsang ba la sogs pa smos pas bstan te /
sras bcas zhes smos pa ni /
bcom ldan 'das kyi rtag tu mang zhing rnam par dag pa yin par bstan pa'i phyir ro / /
dgos pa chen po de yang 'jig rten zhes bya ba la sogs pas bstan te /
'jig rten ma lus pa'i 'tshal ba ni /
'di ma lus pa yang yin /
'jig rten gyi 'tshal ba'i dngos po 'grub pa yang yin no zhes bya bar sbyar ro / /
skyon rnams kyis ma gos pa chen po ni /
dri med blo ldan zhes bya bas bstan to / /
blo dri ma med pa ni nyon mongs pa dang shes bya'i sgrib pa spangs pa'i phyir te /
nyon mongs pa dang shes bya'i sgrib pa de gnyis gtan du spangs pa dang /
bag chags dang bcas par spangs pa dang /
ting nge 'dzin dang snyoms par 'jug pa thams cad kyi sgrib pa spangs pa'i phyir ro / /
gcig tu na 'khor ba na gnas pa rnams kyi 'khor ba'i skyon 'jig rten gyi chos la sogs pas mi gos pa'i phyir blo dri ma med pa yin no / /
kyang zhes bya ba ni mi mthun pa'i rgyan ston pa yin te /
don dam pa'i bden pa la brten nas ni dngos po'i de kho na ji lta ba bzhin du thugs su chud la /
kun rdzob kyi bden pa la brten nas ni bzhugs pa yang bstan to / /
gang gi phyir rdzogs par longs spyod pa'i sku de bsod nams dang ye shes kyi tshogs las nges par byung ba yin yang byang chub sems dpa' chen po rnams kyi mos pa ji lta ba bzhin du sngon po la sogs pa'i ngo bor snang ba ji lta ba de bzhin du rnam par 'jog ste de'i phyir 'gal ba med do / /
phyag bya ba de ni mdor na las gsum gyi rang bzhin gyi don yin pa'i phyir ro / /
rab tu byed pa 'di ni dgos pa med pa'i phyir brtsam par bya ba ma yin te /
bya rog gi so brtag pa dang 'dra'o snyam du dogs pa'i gtan tshigs ma grub pa nyid du bstan pa'i phyir /
bden pa gnyis ji lta ba bzhin du khong du chud par bya ba'i phyir zhes bya ba smos te /
ji lta ba bzhin zhes bya ba'i tshig ni /
gzhan dag gis kyang bden pa gnyis rnam par dbye ba bstan mod kyi /
de ni yang dag pa ma yin no zhes bstan pa'i phyir ro / /
'brel ba ni dgos pa'i nang du 'dus pa'i phyir logs shig tu ma smos te /
'di ltar bstan bcos thams cad dam /
las la ni dgos pa nyid kyi 'brel pa brjod par bya'i /
byed pa'i mjug thogs la sogs pa'i mtshan nyid kyi 'brel pa gzhan ni brjod par mi bya ste /
bstan bcos la bya ba'i yan lag ma yin pa'i phyir ro / /
dper na gso ba'i bstan bcos ji lta ba de bzhin du /
dgos pa dang ldan pa gang yin pa de brtsam par bya ste /
rab tu byed pa 'di yang dgos pa dang ldan pa yin no / /
dper na gso ba'i bstan bcos la ji lta ba de bzhin du 'brel pa dang ldan pa gang yin pa de rtog pa sngon du gtong ba rnams kyis gzung bar bya ste /
rab tu byed pa 'di yang 'brel pa dang bcas pa yin te /
rtog pa sngon du gtong ba'i skye bo bden pa gnyis khong du chud par bya ba'i phyir ro zhes bya ba lhag ma'o / /
'di zhes bya ba ni 'og nas 'byung ba'i rab tu byed pa nang du yongs su rdzogs pa'i ngo bor bzhag nas brjod pa yin te /
mngon sum nye ba'i tshig yin pa'i phyir ro / /
brtsams te zhes bya ba ni /
da ltar dang nye ba la da ltar zhes bshad pa'i phyir ro / /
rnam pa gcig tu na brtsams la yongs su rdzogs pa ma yin pa ni da ltar gyi dus so / /
bcom ldan 'das kyis bden pa gnyis ji lta ba bzhin du rnam par phye la /
slob dpon klu sgrub kyi zhal snga nas kyis kyang gsal bar mdzad zin pa ma yin nam /
ci'i phyir bden pa gnyis rnam par dbye ba ji lta ba bzhin du khong du chud par bya ba'i phyir rab tu byed pa 'di brtsams she na /
gang gi phyir /
bden pa gnyis po rnam phye yang / /
shing rta che dag rmongs nyid na / /
gzhan rnams smos kyang ci dgos te / /
de bas bdag gis rnam par dbye / /
zhes bya ba smos so / /
gzhan gyi don ni mngon par mtho ba dang nges par legs pa'i mtshan nyid de /
de 'byung ba de la mkhas zhes bya bar tshig rnam par sbyar bar bya'o / /
bcom ldan 'das zhes bya ba ni bdud bzhi bcom pa'i phyir ram /
dbang phyug la sogs pa'i yon tan dang ldan pa'i phyir ro / /
skye bo blo chung ngu ni blo mi gsal ba'o / /
rang gi sde pa ni slob dpon chos skyong la sogs pa'o / /
de dag gi kha na las pas 'jug pa gang dag slob dpon chos skyong la sogs pa'i lta ba'i rjes su 'brang bas zhugs pa de dag ni shin tu rmongs pa kho na yin pa'i phyir /
gzhan rnams lta smos kyang ci dgos zhes bya ba smos so / /
bden pa gnyis rnam par phye ba de nyid kyis don ci zhig tu 'gyur zhe na /
bden gnyis rnam dbye shes pa dag /
thub pa'i bka' la mi rmongs te / /
de dag ma lus tshogs bsags nas / /
zhes bya ba la sogs pa smos te /
'dis ni bden pa gnyis rnam par dbye ba shes pa ni dgos pa yin la /
dgos pa de yang bcom ldan 'das kyi bka' dag la mi rmongs shing ma rmongs na /
bsod nams dang ye shes kyi tshogs ma lus pa yongs su rdzogs par 'gyur la /
rdzogs pa de yang bdag dang gzhan gyi don phun sum tshogs pa rab kyi mthar phyin par 'gyur te /
de ni sangs rgyas nyid du 'gyur ro zhes de skad du ston te /
de las dgos pa gzhan med pa'i phyir /
phun tshogs pha rol 'gro ba nyid / /
ces bya ba smos te /
'gro'am /
mi 'gro snyam du the tshom za ba'i rgyu med pa'i phyir /
'gro ba nyid ces bya ba smos so / /
'di ni go rims kho na bzhin du rnam par dgrol ba'i phyir /
bden pa gnyis rnam par dbye ba la mkhas pa zhes bya ba la sogs pa smos so / /
'gro la phan pa de 'byung ba / /
de bskyed pa ni byed pa ste / /
der de blo dang ldan pa'o / /
yang na blo des 'gro ba la phan pa 'byung ba skyed pas de 'gro ba la phan pa 'byung ba skyed pa'i blo dang ldan pa'o zhes tshig rnam par sbyar ro / /
'jig rten smos pa ni bden pa gnyis rnam par dbye ba la mkhas pa'i che ba nyid brjod pa'i phyir te /
bden pa gnyis rnam par dbye ba la mkhas pa 'di lta bu ni /
gang gis 'jig rten 'khor ba'i srin bu yang /
bdag dang gzhan gyi don phun sum tshogs pa'i pha rol tu phyin par 'gyur ba'o / /
bdag gi don phun sum tshogs pa ni ye shes dang spangs pa phun sum tshogs pa'i mtshan nyid de /
gzhan gyi don phun sum tshogs pa yang de dang 'dra'o / /
bye brag tu byar med pa ni sangs rgyas kyi thugs kyi rgyud la mnga' ba'i bdag dang gzhan gyi don phun sum tshogs pa brjod pa'i phyir ro / /
shin tu zhes bya ba ni /
bden pa gnyis rnam par dbye ba la mkhas pa zhes bya ba la sogs pa tshig lnga po dag dang sbyar ro / /
gzhan ni zhes bya ba ni /
nyan thos la sogs pa'i rigs can te /
'gro ba la phan pa 'byung ba bskyed pa'i blo dang ldan pa dag las gzhan yin pa'i phyir ro / /
de yang bden pa gnyis rnam par dbye ba la mkhas pa kho nar gyur na /
bde bar gshegs pa'i gsung rab rab 'byam dag la shes pa'i snang ba thob nas bsam pa dang mthun pa nyan thos la sogs pa'i byang chub kyi mtshan nyid yid la bsams pa bzhin du yongs su rdzogs pa'i pha rol tu phyin par 'gyur ro zhes bya bar sbyar ro / /
nges par zhes bya ba ni gnyi ga dang yang sbyar bar bya'o / /
de'i phyir 'dis ni gdon mi za ba kho nar pha rol tu phyin par 'gyur te /
'khrul pa yin pa snyam du mi bya'o zhes ston to / /
de dang der zhes bya ba ni spyir btang ba'i tshig ste /
mdo sde mang ba nyid du ston to / /
bden pa gnyis rnam par dbye ba'i don kyang bya'o zhes ston pa la /
ji ltar snang ba 'di kho na zhes bya ba bsnan pa ni rigs pa ji lta ba bzhin du ma yin no zhes bstan pa'i phyir ro / /
kun rdzob smos pa ni kun rdzob kyi bden pa ste tshig tha ma khong nas dbyung ba'i phyir ro / /
gzhan ni zhes bya ba ni /
ji ltar snang ba las gzhan pa'o / /
de'i phyir 'dis ni rigs pa ji lta ba bzhin nyid ni don dam pa'i bden pa'o zhes ston to / /
ni zhes bya ba ni bsnan pa'i don te / /
gzhan kho na zhes bya ba'am cig shos kho na zhes bya bar bsnan par bya'o / /
'di rnam par dgrol ba'i phyir /
ji ltar ba lang rdzi mo zhes bya ba smos te /
ba lang rdzi mo smos pa ni blo ma byang ba'i 'jig rten bstan pa'i phyir ro / /
sogs pa smos pas ni blo byang ba rnams gzung ste /
ji ltar de dag gi mthong ba bum pa la sogs pa'i rnam pa dang mthun par zhugs pa yin no zhes bya ba lhag ma ste /
de bzhin du kun rdzob tu bum pa la sogs pa bden par rnam par gnas kyi de kho na nyid du ni ma yin te /
rigs pas dpyad na bum par mi rung ngo zhes bya ba'i tha tshig go / /
ji ltar mthong ba bzhin du rnam par gnas pa ji lta bu zhe na /
mthong ba dang mthun par dngos po'i don nges par 'dzin pa'i phyir ro zhes bya ba smos te /
de'i phyir 'dis ni byis pa dang /
mkhas pa dag bum pa la sogs pa gang la blo mthun pa de ni yang dag pa'i kun rdzob kyi bden pa yin no zhes bstan par 'gyur ro / /
mthong ba ni rnam pa gnyis te zhes bya ba la sogs pas ni /
yang dag pa dang yang dag pa ma yin pa la sogs pa'i bye brag gi tshul nyid kyis kun rdzob kyi bden pa bsdus par bstan to / /
ni zhes bya ba'i sgra ni bsnan pa'i don to zhes bya ba ni sngar bshad pa nyid do / /
ci'i phyir rigs pa la don dam pa zhes bya zhe na /
gang gi phyir /
slu ba med pas rigs pa ni / /
don dam yin te zhes bya ba smos so / /
mi slu ba de nyid ji lta bu zhe na /
rigs pa'i stobs kyis don la nges pa ni slu bar mi 'gyur te /
de'i phyir tshul gsum pa'i rtags kyis bskyed pa'i rtogs pa gang yin pa de ni dam pa yang yin la /
don kyang yin pas don dam pa'o zhes bya ba smos so / /
rigs pa'i stobs ni de'i bdag nyid dang de las byung ba'i mtshan nyid kyi 'brel ba dang ldan pa'i dngos po'i stobs so / /
slu bar mi 'gyur zhes bya ba ni /
gang gi phyir 'bras bus rgyu la 'khrul bar mi 'gyur ba ste /
de'i 'bras bu ma yin pa nyid du thal bar 'gyur ba'i phyir ro / /
ngo bo nyid kyang ngo bo nyid la 'khrul bar mi 'gyur te /
de'i ngo bo nyid ma yin par thal bar 'gyur ba'i phyir ro / /
dam pa yang yin zhes bya ba ni mi slu ba'i phyir ram /
don dang 'brel ba'i phyir ro / /
mngon sum gyis gtan la phab pa'i don ni / /
mngon sum dang bres gzhal ba'i 'bru ni bre zhes bya ba dang 'dra bar /
don dam pas gtan la phab pa'i don /
skye ba med pa la sogs pa yang don dam pa zhes brjod do / /
gal te tshul gsum pa'i rtags kyis bskyed pa'i shes pa don dam pa yin na /
de lta na ni 'di na du ba yod pa'i phyir me yod do zhes bya ba'i shes pa yang don dam par 'gyur te /
de lta na des gtan la phab pa'i don kyang don dam par 'gyur ro zhe na /
de ltar ni shes par mi bya ste /
du ba la sogs pa ni gzod ma nas ma skyes pas med pa'i phyir des bskyed pa'i shes pa'am /
des gzhal ba'i don yod par ga la 'gyur /
ji ste ji ltar mthong ba nyid kyi du ba la sogs pa'i rtags kyis me la sogs pa'i don sgrub na /
de lta na ni 'dod pa yin pa'i phyir de nyes pa med de /
'di ltar me la sogs pa med pa gcod par sgrub pa de ni don dam pa dang mthun pa'i phyir /
don dam pa nyid ces bya bar 'dod pa nyid de /
don dam pa ni rtog pa'i dra ba ma lus pa rnam par gcod pa'i mtshan nyid yin pa'i phyir ro / /
tshig le'ur byas pa las ni kun rdzob ces brjod pa ma yin nam /
'brel ba las kun rdzob kyi bden pa zhes ci'i phyir brjod ce na /
tshig tha ma khong nas dbyung ba'i phyir ro zhes bya ba smos so / /
gal te rigs pas rung ba ma yin na ji ltar bden pa zhes bya zhe na /
ji ltar snang ba de nyid bden / /
zhes bya ba smos so / /
de lta na bum pa la sogs pa dang /
zla ba gnyis pa la sogs pa bye brag ci yang med par 'gyur ro zhe na /
zla ba gnyis la sogs pa yang zhes bya ba la sogs pa smos so / /
yang zhes bya ba'i sgras ni bum pa la sogs pa 'ba' zhig ma yin pa'o / /
'o na 'jig rten pa dag bum pa la sogs pa dang /
zla ba gnyis pa la sogs pa la bden pa dang /
bden pa ma yin pa'i tha snyad ji lta bur 'dogs she na /
ma rig pas ldongs pa'i 'jig rten pa rnams bum pa la sogs pa bzhin du /
zla ba gnyis pa la sogs pa bden pa nyid du /
de ltar khas mi len pas so / /
tshig de dag gis don dam pa dang mthun pa'i don dam pa gang yin pa de ni /
de'i sa bon tsam zhig smos pa byas nas /
zhib tu ni 'og nas rnam par 'byed par byed do / /
da ni rnam grangs ma yin pa'i don dam pa gang yin pa de /
ji ltar snang ba'i dngos por ni / /
rnam par gnas par mi rung ste / /
shes pa'i dngos po thams cad la / /
ji lta bur yang snang mi 'gyur / /
zhes bya ba smos pa la sogs pa mdo tsam zhig byed do /
zhib tu ni 'og nas gsal bar byed do / /
shes pa'i dngos po thams cad ni / /
shes pa'i bdag nyid thams cad do / /
thams cad smos pa ni thams cad mkhyen pa dang /
thams cad mkhyen pa ma yin pa bsdu ba'i phyir te /
de ltar na drug par bsdu'o / /
gcig tu na thams cad smos pa ni mtha' dag gi don te bye brag gi tshig sdud pa'o / /
yang zhes bya ba'i sgra ni thams cad mkhyen pa ma yin pa'i yang ngo / /
shes pa'i dngos po thams cad la / /
ji lta bur yang mi snang 'gyur / /
zhes bya ba 'di lung dang sbyar bar bya ba'i phyir /
de nyid kyi phyir mdo sde las zhes bya ba smos so / /
'ga' yang zhes bya ba ni dngos po dang dngos po med pa la sogs pa'i ngo bo la bya'o / /
mthong ba med pa zhes bya ba ni med par dgag pa yin no / /
rten cing 'brel par 'byung ba gzung ba dang 'dzin pa dang bral ba so so rang gis rig pa'i shes pa ni yod pa kho na yin te /
'ga' yang mthong ba med pa ni zhes de skad gang gsungs de ni /
kun brtags pa'i ngo bo nyid la dgongs nas gsungs pa yin no zhes zer ba la /
gal te brtags pa'i ngo bo nyid / /
'ga' yang mthong ba med ce na / /
zhes bya ba smos te /
de ni rtag tu med pa nyid yin pas de snang ba'i lam du mi 'gyur ro / /
de ni de lta bu yin no zhes bya ba ni brtags pa'i ngo bo nyid kyi dbang du mdzad nas gsungs pa'o / /
de lta ma yin na zhes bya ba ni ngo bo nyid ma lus yongs su bsdu na ni /
'ga' yang zhes ci'i phyir gsungs /
ci'i phyir zhes bya ba ni spang ba la bya ste / /
spyir bya ba yin na ni /
ngo bo nyid mi mthong ba zhes bya ba kho nar gsung bar 'gyur te /
de lta na bshad pa yongs su rdzogs par 'gyur gyi /
de lta ma yin na skabs dang mthun par mi 'gyur ro / /
de med par zhes bya ba ni gnyis med par ro / /
de lta ma yin na zhes bya ba ni /
gal te dben pa'i ngo bor rig pa mi 'byung na zhes bya ba'i tha tshig go / /
mi rigs pa'i phyir ro zhes bya ba ni gnyis med par shes pa zhes bya ba lhag ma ste /
'dis ni ji ltar bum pa la sogs pas dben pa'i ngo bo'i sa khong du ma chud par de na bum pa med par mi shes pa de bzhin du bstan to / /
gnyis kyis dben pa'i ngo bo'i bdag shes pa yod do zhe na /
de'i phyir /
shes pa ni bdag gis bdag shes pa ma yin te /
rang snang bas stong pa'i phyir te zhes bya ba la sogs pa smos so / /
'di ni sbyor ba gtso bo smos pa'i tshig yin gyi /
'di nyid sgrub pa'i sbyor ba ni ma yin te /
gal te yin na ni de'i tshe shes pa gzhan bzhin no zhes bya ba'i dpe ni bsgrub par bya ba dang mi ldan par 'gyur te /
pha rol gyi shes pa gzhan ni bdag shes pa nyid do / /
'dir sbyor ba ni 'di lta bu yin te /
gang dang gang snang bas stong pa de dang de mi shes te /
dper na shes pa gzhan gyis shes pa gzhan mi shes pa bzhin te /
de bzhin du bsgrub par bya ba nyid du brjod par 'dod pa'i shes pa ni rang snang bas stong pa yin no / /
gtan tshigs 'di ma grub pa yang ma yin te /
de'i phyir /
rang snang bar khas mi len na ni /
tha dad par thal bar 'gyur te /
sngon po dang de shes pa bzhin no zhes bya ba smos te /
de ni 'di skad du dper na sngon po dang /
der snang ba sngon po shes pa ni tha dad de /
gang gi phyir sngon po nyid sngon por snang ba ma yin pa de bzhin du /
shes pa dang shes pa'i bdag nyid du snang ba tha dad par 'gyur ro / /
de ltar ni mi 'dod do / /
shes pa gzhan gyis shes pa myong bar brtags na ni thug pa med par 'gyur ba'i phyir ro / /
de lta bas na gtan tshigs 'di ma grub pa ma yin no zhes bstan par 'gyur ro / /
gal te rig pa'i ngo bo nyid yin pa'i phyir bdag shes pa yang yin la /
rang gi rnam pas stong pa yang yin te 'di gnyis la 'gal pa ci zhig yod /
de bas na gtan tshigs 'di ni mi mthun pa'i phyogs las ldog pa la the tshom yod pa yin no zhe na /
rig pa'i ngo bo nyid yin pa'i phyir yang ma yin te zhes bya ba smos te /
bdag shes par zhes bya ba bsnyegs so / /
de ci'i phyir zhe na /
ha cang thal ba'i phyir ro / /
de lta na ni shes pa thams cad kyang thams cad rig pa por 'gyur te /
shes pa gang yang dngos po ci yang mi shes pa med pa'i ngo bo nyid du 'gyur ro / /
gal te sngon po shes pa ni ser po shes pa'i rig pa'i ngo bo nyid ma yin no zhe na /
rig pa'i ngo bo nyid yin pa'i phyir mi rung ste /
yul myong ba na 'di ni sngon po shes pa nyid yin gyi /
'di ser po shes pa ni ma yin no zhes bya ba'i rnam par dbye ba med pa'i phyir ro / /
gal te rang rig pa'i ngo bo yin pas /
bdag rig ces bya bar bsnyegs te /
de'i phyir rgyu des ha cang thal bar mi 'gyur ro zhe na /
de yang mi rung ste de ni mi rigs so zhes bya ba lhag ma'o / /
ci'i phyir zhe na /
nye ba'i rgyu med pa'i phyir ro / /
de ni 'di skad du 'di ni rang rig pa'i ngo bo yin gyi /
'di gzhan rig pa'i ngo bo ni ma yin no zhes 'di la nye ba'i rgyu ci zhig yod de /
gang gis na de skad ces smra zhes bya bar bstan par 'gyur ro / /
de lta ma yin te /
nye ba'i rgyu med par yin na ni ha cang thal bar snga ma de nyid du 'gyur ro / /
ji ste rgyu yod la rgyu de yang de'i rnam pa las gzhan ma yin na ni /
de lta na yang rang snang bar khas len na ni tha dad par 'gyur ro zhes skyon sngar bstan zin to / /
mi rung ste lan btab zin pa'i phyir ram zhes bya bas ni 'di skad du /
gal te rig pa'i ngo bo nyid ni rang gi rgyu las skyes pa yin no zhe na /
de la kho bos rig pa'i ngo bo nyid yin pa'i phyir yang ma yin te /
ha cang thal bar 'gyur ba'i phyir ro zhes bya bas lan btab zin to / /
zhes bya bar bstan pa yin no / /
ji ste rang rig pa'i ngo bo nyid ni rang gi rgyu las skyes pa yin no zhe na /
kho bos de la yang rang rig pa'i ngo bo yin pas de'i phyir ha cang thal bar mi 'gyur ro zhe na yang mi rung ste /
nye ba'i rgyu med pa'i phyir ro / /
de lta ma yin na ha cang thal ba nyid du 'gyur ro zhes bya bas lan btab zin te rnam pa gzhan ni mi srid do / /
ci'i phyir mi srid de /
'di ltar gang gi phyir 'di ni bdag rig pa yin gyi 'di gzhan rig pa ni ma yin no zhes bya ba de lta bu'i ngo bo nyid cig shes pa de la yod mod kyi /
de ni dpyad par mi nus so zhe na /
gal te de ltar dpyad du med pas 'di ni bdag gis bdag rig pa yin gyi /
gzhan rig pa ni ma yin no zhes de ltar rnam par 'jog na /
ji skad brjod par bya /
bdag rig pa legs par gnas pa yin te /
de'i phyir 'di ni gyi na'o / /
shes pa de'i ngo bo nyid ni 'di 'dra ste /
rang gi rgyu las skyes zhes bya ba de la tshad ma ci yang med pa de'i phyir mi slu ba'i tshad ma med pa'i phyir te zhes bya ba smos so / /
tshad ma med kyang shes pa de lta bu 'byung ba mi rigs par brjod pa'i phyir sems mi mthun pa gzhan rnams ni zhes bya ba la sogs pa smos so / /
sems mi mthun pa zhes bya ba na gzhung lugs tha dad pa gang la gnas pa rnams so / /
rang gi tshul brjod pa ni rang gi grub pa'i mtha' brjod pa'o / /
rnam pa med par smra ba zhes bya ba la sogs pa ni 'dir snon smras pa'o / /
de skad brgal ba zhes bya ba ni shes pa 'di ni rnam pa med pa kho na yin la /
de'i bdag nyid ni 'di 'dra ste /
rang gi rgyu las skyes shing gang gis 'di ltar 'di ni sngon po rig pa yin gyi ser po rig pa ni ma yin no zhes bya bar 'gyur ro / /
de bas na 'dir gtan tshigs kyis ci zhig bya zhes bya ba'o / /
mtshan nyid dang rnam 'grel byed pa smos pa ni de gnyis khyed kyi nang na rtog ge pa'i mchog yin no / /
gzhan yang rung zhes smos pa ni rigs pa 'di'i rjes su 'brang ba khyed yin te /
ci byar yang med do zhes bstan pa'i phyir la yug pa rkyang gi rigs pa 'di lta bu 'di rtog ge pa gzhan dag kyang khas mi len te /
de'i phyir de ni rigs pa dang ldan pa ma yin no zhes bstan pa'o / /
gzhan yang de'i ngo bo ni 'di 'dra ste rang gi rgyu las skyes zhes bya ba 'di lta bu ni rigs pa ma yin no / /
de ci'i phyir zhe na /
rgyu'i nus pa bkag phyir ro / /
'og nas zhes bya ba lhag ma'o / /
rang rig pa mi rigs pa'i phyir ngo bo nyid gsum po yang mi mthong ba yin du chug kyang /
ngo bo nyid gsum po de ni yod pa kho na ste /
gang gi phyir mi dmigs pa tsam gyi phyir med do zhes nges par byar mi nus so zhes brgya la de skad zer na de'i phyir /
nges par bya bar mi nus zhes bya bar smos te /
de dang sbyar ro / /
gang gis she na /
mi mthong ba ni de kho na mthong ba'o zhes bya bar chug na yang zhes bya ba smos so / /
gang zhig ce na /
ngo bo nyid thams cad ces bya ba smos te /
gzhan gyi dbang la sogs pa'i ngo bo nyid yod par zhes bya ba lhag ma'o / /
ci'i phyir zhe na /
de nyid kyi phyir zhes bya ba smos te /
rang rig pa mi rigs pa'i phyir ro / /
ji ga zhes bya ba ni mi bzod pa ston pa'o / /
ci'i phyir nges par byar mi nus she na /
de'i phyir 'di ltar /
yod med dngos po mkhyen pa'o / /
kun mkhyen pas kyang gang ma gzigs / /
de yi dngos po ci 'dra zhig /
shin tu zhib pa'i lta bas dpyod / /
ces bya ba smos so / /
kyang zhes bya ba'i sgra ni gzhan lta zhog ces bya ba'o / /
ci 'dra zhig ces bya ba ni spong ba'o / /
shin tu zhib pa'i lta bas zhes bya ba ni mchog tu phyas bya ba'i tha tshig go / /
shin tu zhes bya ba ni zhib pa'i lta ba zhes bya ba'i bye brag go / /
yang na dpyod cig pa'o / /
de nyid kyi phyir ji ltar snang ba ni kun rdzob kyi bden pa'o / /
don dam pa'i bden pa ni so so rang la ji ltar yang snang bar mi 'gyur ro / /
de nyid kyi phyir mdo las kyang /
de la kun rdzob kyi bden pa gang zhe na /
ji snyed 'jig rten gyi tha snyad gdags pa dang /
yi ge dang skad dang brda bstan pa dag go / /
don dam pa'i bden pa ni gang la sems rgyu ba yang med na /
yi ge rnams lta smos kyang ci dgos zhes gsungs so zhes bya ba smos so / /
mdo'i tshig 'di dag bshad par 'dod nas 'jig rten gyi tha snyad gdags pa ni 'jig rten gyi 'jug pa ste /
shes pa dang shes bya'i mtshan nyid yin gyi zhes bya ba la sogs pa smos so / /
tha snyad gdags pa zhes bya ba ni las su sgrub pa'o / /
rjod par byed pa'i mtshan nyid de ni yi ge dang skad dang brda bstan pa zhes bya ba'i tshig 'og ma 'dis brjod pa'i phyir ro / /
rjod par byed pa'i mtshan nyid de yang 'jig rten gyi 'jug pa shes bya'i mtshan nyid du ma gtogs sam zhe na /
rjod par byed pa'i mtshan nyid ni ma yin no zhes bshad /
de ni bden te shes bya'i ngo bos ni 'dus mod kyi /
rjod par byed pa'i ngo bos ni ma yin te /
de ni byed pa yin la /
las kyi ngo bo ni ma yin pas nyes pa med do / /
des na zhes bya ba ni ji snyed pa zhes bya ba tshig gis so / /
yang na des na zhes bya ba ni 'jig rten gyi tha snyad gdags pa 'jig rten gyi 'jug pa shes pa dang /
shes bya'i mtshan nyid ces bya ba 'dis so / /
yang zhes bya ba'i sgra ni gzhan gyi mi srid do snyam pa gcad pa ston to / /
kho na yin no zhes bya ba'i tshig ni ma yin no snyam du dogs par mi bya bar bstan pa'i phyir ro / /
de ni zhes bya ba ni ji snyed ces bya ba'i tshig la bya'o / /
'og tu yang zhes bya ba ni yi ge dang skad dang brda bstan pa'o zhes bya ba der ro / /
brjod zin pa'i don bstan par bya ba'i phyir /
de ni de ltar rtogs par bya zhes bya ba smos te /
de ni zhes bya ba ni shes pa dang shes bya'i mtshan nyid ces bya ba dang /
rjod par byed pa'i mtshan nyid de kun rdzob kyi bden pa yin no zhes de ni de ltar rtogs par bya'o / /
ci'i phyir snyam pa la /
don dam pa'i bden pa bstan pa la sems rgyu ba yang med de zhes gsungs pa'i phyir ro zhes bya ba smos so / /
'dis ni gang la sems rgyu ba yang med pa yin gyi tshig 'ba' zhig ni ma yin te /
de ni don dam pa'i bden pa yin no zhes brjod pa'i phyir la /
gang la sems rgyu ba dang tshig kyang yod pa de ni kun rdzob kyi bden pa yin no zhes bstan pa yin no / /
de ltar shes pa dang shes bya 'jug pa'i mtshan nyid kun rdzob kyi bden pa yin na /
gzugs la sogs pa dang bde ba la sogs pa sems kyi yul yin par gyur pa yang /
gang gis kun rdzob kyi bden pa nyid du mi 'gyur zhes su zhig zlog par byed ces de skad bstan pa yin te /
de ni de ltar rtogs par bya'o / /
gang gi phyir /
rjod par byed pa'i mtshan nyid kho na kun rdzob kyi bden pa yin na zhes bya ba ni kun rdzob kyi bden pa yin par khas len na ni zhes bya ba lhag ma'o / /
yi ge rgyu ba yang med na zhes gsungs par 'gyur gyi /
sems zhes gsung bar mi 'gyur ro zhes bya ba ni sems rgyu ba med pa la ni mi bya ste /
gang gi phyir sems rgyu ba kun rdzob kyi bden pa yin par khas ma blangs pa'i phyir ro / /
kho na zhes bya ba ni sems rgyu ba'i mtshan nyid kun rdzob kyi bden pa ma yin par rnam par gcad pa'i phyir ro / /
gal te ji skad gsungs pa'i go rims can de gnyis mi 'dod na ni sems rgyu ba yang med na /
yi ge rnams lta smos kyang ci dgos zhes bya ba brjod par bya ba'i go rims ci'i phyir mdzad ces bya bas ni snon bstan to / /
go rims de gang yin zhe na /
sems rgyu ba yang med na /
yi ge rnams lta smos kyang ci dgos zhes bya ba smos so / /
ci'i phyir go rims mi rung zhe na / /
gal te ji skad gsungs pa zhes bya ba smos te /
ji skad gsungs pa ni gnyis te /
sems rgyu ba'i mtshan nyid dang /
rjod par byed pa'i mtshan nyid do / /
ci 'dra ba zhig ce na /
go rims can zhes bya ba smos te /
go rims can zhes bya ba ni sems rgyu ba de rjod par byed pa'i sngon du 'gro ba yin pa'i phyir ro / /
mi 'dod ni zhes bya ba kun rdzob kyi bden pa nyid du zhes bya ba lhag ma'o / /
gal te 'dod par gyur na ni de'i rgyu med na 'bras bu med pas sems rgyu ba yang med na /
yi ge rnams lta smos kyang ci dgos zhes bya ba'i go rims rung bar 'gyur ro / /
rjod par byed pa ni kun rdzob kyi bden pa nyid de /
de kun nas slong ba yin pas rnam par rtog pa'i shes pa yang ngo / /
rnam par mi rtog pa'i shes pa de ni kun rdzob kyi bden pa ma yin pa kho na yin pas /
des yongs su gcad pa'i bde ba la sogs pa kun rdzob kyi bden par ji ltar 'gyur te /
de ltar na sems rgyu ba med pa zhes bya ba 'dir rnam par rtog pa'i shes pa kho na yongs su gzung ngo zhes brgya zhig la de skad zer du 'ong bas /
rnam par rtog pa'i shes pa nyid yin par yongs su gzung na ni /
sems rgyu ba yang med na zhes bya ba 'dir /
rnam par rtog pa rgyu ba yang med na zhes gsung bar 'gyur te zhes bya ba smos so / /
ci'i phyir zhe na /
the tshom med pa'i phyir ro / /
sems yin par gzung na ni ci rnam par rtog pa'i shes pa yongs su gzung ngam /
'on te sems tsam kho na yin zhig gu snyam du the tshom za bar 'gyur ro / /
gal te sems smos pa spyi'i sgra yin yang rnam par rtog pa'i shes pa yongs su gzung bar 'gyur ro zhe na /
'di la nges par byed pa'i tshad ma ni med do zhes bya ba smos so / /
'di la zhes bya ba ni sems rgyu ba med ces bya ba 'di la'o / /
gal te rnam par rtog pa nyid yongs su gzung gi / /
sems tsam ni ma yin no zhes bya ba 'di la /
sems kyi sgra ni spyi'i sgra yin mod kyi /
bye brag tu ni rnam par rtog pa la gnas par 'gyur zhe na /
spyi'i sgra yang don dang skabs la sogs pa med par bye brag tu gzhag par mi nus so zhes bya ba smos te /
sogs pa smos pa ni lhan cig rgyu ba la sogs pa yongs su gzung ngo / /
gnyis ni sems rgyu ba yang med na yi ge rnams lta smos kyang ci dgos zhes bya ba'o / /
ci'i phyir gnyis brjod par mi bya zhe na /
rjod par byed pa'i spyi zhes bya ba la sogs pa smos so / /
de ni 'di skad du spyi zhes bya ba gud na med de /
rnam par rtog pa'i shes pa'i rjes su 'jug pa kho na'i ngo bo la /
phyi rol gyi ngo bor gzung ba ni yi ge'i spyi yin no / /
de ltar na sems rgyu ba med pa brjod na 'og ma yi ge rnams rgyu ba med pa yang brjod pa nyid du 'gyur te /
de'i phyir yi ge rnams rgyu ba med ces brjod pa don med do zhes bstan par 'gyur ro / /
snon bstan pa ni /
yang zhes bya ba'i sgra mdzes pa ma yin no zhes bya bar sbyar ro / /
ci'i phyir zhe na /
rjod par byed pa'i spyi rnam par rtog pa'i rjes su 'brang ba yin pa /
de lta na ni sems rgyu ba med pa de dang tha dad pa ma yin pa'i phyir /
yi ge rnams rgyu ba med pa yang bstan pa yin te /
de'i phyir 'di la gang gis yang zhes bya ba'i sgra mdzes par byed pa lhag pa ci yang med do / /
phyir zhes bya ba ni de'i phyir ro zhes bya ba 'di'i don to / /
gal te yi ge rang gi mtshan nyid du gyur pa rnams rnam par rtog pa'i shes pa'i rjes su 'brang ba ma yin te /
de dag thugs la bzhag nas yi ge rnams lta smos kyang ci dgos zhes de skad gsungs so zhe na /
rang gi mtshan nyid ni rjod par byed pa ma yin pa'i phyir de thugs la bzhag nas rjod pa rung ba kho na ma yin no zhes bya ba smos so / /
yi ge rnams rgyu ba ni rjod par skyed pa yin pa'i phyir te /
de ni rang gi mtshan nyid la yod pa ma yin pa kho na'o / /
de lta na ni 'di gsungs pas ci zhig tu 'gyur snyam du sems so / /
ji ste yang ji ltar gyur kyang yi ge rnams lta smos kyang ci dgos zhes bya ba 'di mi brjod du mi rung ngo snyam du sems na /
de lta na yang /
don 'og ma brjod par yi ge rnams lta smos kyang ci dgos zhes bya ba 'og tu brjod pa 'dir /
gong ma sems rgyu ba yang med na zhes bya ba de 'dus pa nyid du 'gyur ro / /
ci'i phyir 'dus par 'gyur zhe na /
rjod par byed pa spyi'i rjes su nang gi rjod pa 'brang ba yin pa'i phyir ro zhes bya ba smos so / /
de'i phyir gnyis brjod par mi 'gyur ba zhig na /
gnyis ka yang bka' stsal to / /
de'i phyir rab tu bsgrub par bya ba 'dod pa'i don mjug bsdu ba'i phyir /
de lta bas na dngos po tsam dang mthun par byed pa'i ngang can gyi sems rgyu ba yang med ces bya ba 'di nyid yang dag par na /
bcom ldan 'das bzhed do zhes bya ba smos te /
dngos po tsam dang mthun par byed pa'i ngang can gyi sems ni rang gi mtshan nyid kyi yul can gyi shes pa la bya'o / /
yang zhes bya ba'i sgra ni srid pa ste /
rnam par rtog pa'i shes pa yongs su gzung ba'i phyir ni ma yin no / /
yang na bcom ldan 'das kyang bzhed do zhes blta bar bya ste /
'phags pa blo gros mi zad pa 'ba' zhig ni ma yin par 'dod do / /
yang dag par na zhes bya ba ni de kho na nyid du na'o / /
bzhed ces bya ba ni dgongs zhes bya ba'i tha tshig go / /
de lta na ni thams cad 'tsham mo zhes bya ba ni mdzes so zhes bya ba'i tha tshig ste de ni brda phrad par sla'o / /
de ltar na dngos po tsam dang mthun par byed pa'i ngang can gyi sems kyi rjes su 'jug pa rjod par byed pa spyi ni ma yin te /
de'i phyir gnyis brjod pa rigs te /
gang du dngos po tsam dang mthun par byed pa'i ngang can gyi sems mi 'jug pa der /
rnam par rtog pa yang mi 'jug pa kho na ste des rab tu phye ba'i phyir ro / /
de lta na rnam par rtog pa'i rjes su 'jug pa rjod par byed pa'i phyi ni thag ring ba kho na yin pas yang zhes bya ba'i sgra yang 'tsham pa nyid do / /
de ltar gyur na gzugs la sogs pa dang /
bde ba la sogs pa yang kun rdzob kyi bden pa yin no / /
ye ni de lta yin na /
gal te kha cig 'di skad du gzugs la sogs pa dang /
bde ba la sogs pa so so rang gis gnas pa gang dag yin pa de dag ni don so sor nges pa'i rnam pa'i tshig gis rig pa ma yin te /
de dag ni dag gi lam las 'das pas kun rdzob kyi bden pa ma yin te /
de na tha snyad gdags pa yin pa'i phyir te /
'di ltar mdo las de la kun rdzob kyi bden pa gang zhe na /
'jig rten gyi tha snyad gdags pa /
yi ge dang skad dang brda bstan pa ji snyed pa dag go zhes gsungs pa'i phyir ro / /
'di la tshig gi don ni grags pa'i dngos po'i rgyu las byung ba /
sgra dang don ma grags pa'i rnam pa gsal bar bya ba'i phyir de gnyis dang mthun par byed pa brda shes pa rnams kyi yi ge dang /
tshig dang ngag mdo sde dang 'brel pa yang rung ste /
brjod par bya ba dang bcas pa ni kun rdzob kyi bden pa zhes gsungs so / /
de dag ni de bzhin du spyi'i rnam pa 'dzin pa ma yin te /
de'i phyir rjod par byed do zhe na /
don dam pa la yang thal bar 'gyur te /
de yang tshig gi ngo bo'i rjod par byed pas /
brjod par bya ba yin pa'i phyir ro / /
de dag ni don dam pa'i bden pa ma yin te /
de dag la dngos po'i sgra yod pa'i phyir ro / /
rnam pa gzhan ni med pas /
de'i phyir de dag ni med de /
rang gi shes pa 'gal ba bden pa gnyis kyis ma bsdus pa'i phyir la /
de dag ni yongs su 'khyam pa yin te /
'di ltar bcom ldan 'das ni tha snyad gdags pa kho na kun rdzob kyi bden pa yin par mi gsung gi / /
gang la sems 'jug pa de kun rdzob kyi bden pa'o zhes gsungs so / /
mdo'i don ni bshad zin pa nyid yin no / /
don dam pa ni ngag gi ngo bo rjod par byed pas /
brjod par bya ba ma yin par 'og nas brjod par bya'o / /
bden pa gnyis kyis ma zin pa nyid ni ma grub pa kho na yin te spros pas chog go / /
sems spyod yul ji snyed pa de ni kun rdzob kyi bden pa ste /
don dam pa'i bden pa ma yin pa'o zhes bya ba'i tha tshig go zhe na /
rnam par dag pa'ang yang dag tu / /
rigs sam 'on te min zhes soms / /
zhes bya ba ni rigs pa ma yin pa kho na'o zhes bsams pa'o / /
ci'i phyir zhe na /
de'i phyir sems spyod yul du gyur pa'o zhes smos so / /
ci'i phyir snyam pa la /
bdag nyid rig pa yin pa'i phyir /
zhes bya ba smos so / /
gal te de ni byed pa dang las dang bya ba'i ngo bos bdag nyid rig pa ni ma yin no zhe na /
gal te de lta na ni shes pa'i ngo bor 'gyur ro / /
gal te rig pa'i ngo bo nyid yin pa'i phyir de lta ma yin no zhe na /
'o na ni de dngos po thams cad rig par 'gyur ro / /
'di ni bdag nyid rig pa'i ngo bo nyid yin no zhes smra na ni /
sems kyi spyod yul yin pas de kun rdzob kyi bden pa nyid du khas blangs pas re zhig gzhag go / /
kun rdzob la log par rtogs pa'i blo can dag la rab tu dbye ba byas pas kyang rtogs par bya ba'i phyir /
kun rdzob de ni yang dag pa dang yang dag pa ma yin pa'i bye brag gis rnam pa gnyis te /
de la /
brtags pa'i don gyis dben gyur pa / /
dngos tsam brten nas gang skyes de / /
yang dag kun rdzob shes par bya / /
zhes bya ba la sogs pa smos so / /
sogs pa zhes bya ba'i sgra dang pos ni gnas pa la sogs pa yongs su gzung ngo / /
'og mas ni skyes bu'i yongs su 'gyur ba la sogs pa bsdu'o / /
yang dag par zhes bya ba ni /
re re dang yang sbyar ro / /
dngos po tsam nyid kyi gtan tshigs ni don byed nus pa ste /
'di yang ji ltar snang ba bzhin du yin gyi /
yang dag pa ji lta ba bzhin du ni ma yin no / /
rgyu dang rkyen rnams la brten nas skyes pa ni /
ji ltar snang ba zhes bya bar bsnyems so / /
rgyu rnams ni thun mong ma yin pa'i byed rgyu'o / /
rkyen rnams ni thun mong ba'o / /
dngos su dpyad na ni rkyen rnams kyang rgyu nyid yin no / /
ci'i phyir 'di yang dag pa'i kun rdzob kyi bden pa zhes bya zhe na /
'di ltar byis pa yan chad kyi shes pa la don ji snyed ces bya ba smos te /
bum pa la sogs pa shes pa la /
snang ba de ni yang dag pa'i kun rdzob yin par rigs te zhes bya bar sbyar ro / /
ji ltar snang zhe na /
mthun par zhes bya ba smos so / /
su dag dang mthun zhe na /
byis pa yan chad ces bya ba smos te /
mkhas pa rnams nas bzung ste /
byis pa'i bar du zhes bya ba'i tha tshig go / /
de ni 'di skad du gang dag bstan bcos kyis brtan por byas pa'i blo dang ldan pa de dag la yang ji ltar byis pa la snang bde bzhin du bum pa la sogs pa snang ba gang yin pa de ni yang dag pa'i kun rdzob kyi bden pa'o / /
bstan bcos la sogs pa'i stobs kyis sgro btags pa'i rnam pa mi snang ba'i tshul can ni yang dag pa ma yin pa'i kun rdzob kyi bden pa zhes bya bar bstan par 'gyur ro / /
ji lta bur snang zhe na /
rgyu las zhes bya ba smos te /
mig la sogs pa tshogs pa las zhes bya ba'i tha tshig ste /
log pa la goms pa'i bag chags yongs su smin pa las sam /
bstan bcos las byung ba ni ma yin par bsams pa'o / /
'dis ni rgyu'i stobs kyis gzugs la sogs pa snang ba de ni kun rdzob kyi bden pa yin gyi /
don dam pa'i bden pa ni ma yin no zhes de ston par byed do / /
ci'i phyir 'di yang dag pa'i kun rdzob kyi bden pa zhes bya zhe na /
shes pa la snang ba dang mthun par dngos po gnas pa'i phyir ro zhes bya ba smos so / /
gal te de ltar na yang dag par skye ba la sogs pa yang ji ga yang dag pa la kun rdzob kyi bden par mi 'gyur ram zhe na /
yang dag par skye ba la sogs pa ni mi snang ste zhes bya ba smos so / /
gal te mi snang na ji ltar sgro btags pa yin zhe na /
ji lta bu'ang rung ba'am /
grub pa'i mtha' la brten nas sgro btags pa 'ba' zhig tu zad do zhes bya ba smos so / /
ji lta bu'ang rung zhes bya ba ni thog ma med pa'i dus nas log par yongs su brtags pa'i dbang gis te /
de ni de lta'o / /
de lta ma yin na ni yang dag par skye ba la sogs pa snang bar gyur pa de dag la /
rtsod pa med par thal ba kho nar 'gyur ro / /
ci'i phyir zhe na /
rgol ba dang phyir rgol ba'i shes pa la snang ba'i cha la ni rtsod pa su yang med do zhes bya ba smos so / /
gal te 'di lta bu'i cha la brgya la rtsod par byed do zhe na /
rtsod par byed na ni mngon sum la sogs pas gnod par 'gyur ro zhes bya ba smos so / /
sogs pa'i bsdu bas ni rjes su dpag pa la sogs pa yongs su bsdu'o / /
yang dag min ni kun rdzob ste kun brtags pa'i dngos po zhes bya ba lhag ma'o / /
'di dgrol ba'i phyir /
yang dag par skye ba la sogs pa gang yin pa de ni zhes bya ba smos so / /
de ni rtog pa'i bzos sbyar ba'o zhes bya ba 'dis bstan te /
mig la sogs pa tshogs kyang snang ba ma yin te /
de bas na de ni yang dag pa ma yin pa'i kun rdzob kyi bden pa zhes bya'o / /
ni zhes bya ba ni bsnan pa'i don tam /
kun brtags pa kho na'o zhes go rims bzlog pa'o / /
gal te de lta na ni zla ba gnyis pa la sogs pa yang dag pa ma yin pa'i kun rdzob kyi bden par mi 'gyur ro zhe na /
nyes pa med de skabs kyis rgol ba'i dngos po'i ngo bo rnam par gcad pa gtso bo yin pa'i phyir ro / /
yang dag par skye ba la sogs pa bkag pa yang /
ji ga snang ba'i tshul can ma yin pa'i phyir yang dag par skye ba la sogs pa bzhin du yang dag pa ma yin pa'i kun rdzob tu 'gyur ro / /
ci'i phyir mi snang zhe na /
de ni zhes bya ba smos te /
yang dag par skye ba la sogs pa bkag pa'o / /
dngos po bum pa la sogs pa snang ba na mi snang ngo zhes bya bar sbyar ro / /
ci 'dra zhe na /
yang dag par skye ba la sogs pa bzhin du'o / /
ma yin te zhes bya ba ni mi snang zhes bya bar sbyar ro / /
dgag pa gnyis kyis ni snang ba kho na'o zhes bya bar bstan to / /
ci'i phyir snang zhe na /
dngos po'i ngo bo dang tha dad pa ma yin pa'i phyir ro zhes bya ba smos te /
dngos po bzhin no / /
ji ltar bum pa la sogs pas dben pa ni des dben pha dang ldan pa'i sa phyogs snang bar gyur na tha dad pa ma yin pa'i phyir snang ste /
'di yang de dang 'dra'o zhes bya ba'i tha tshig go / /
gang gi tshe skye ba la sogs pa chos gzhan zhig yin par rtog pa de'i tshe /
dngos po'i ngo bo dang tha dad pa ma yin par mi 'grub bo zhes brgya zhig la de skad zer du dogs pas /
chos gzhan zhig yin par yongs su brtags na ni zhes bya ba smos te /
ni zhes bya ba ni bsnam pa'i don to / /
yang dag pa ma yin pa'i kun rdzob tu yang 'gyur ro zhes bya ba ni /
'dir yang yang dag pa ma yin pa'i kun rdzob kho na'o zhes bsnan pa'i don gyi rjes su bsnyegs so / /
phyogs gzhan la ni yang dag pa'i kun rdzob kho na yin zhes bstan pa'i phyir /
yang zhes bya ba smos so / /
ci'i phyir de lta yin zhe na /
gang gi phyir /
skye la sogs pa bkag pa yang / /
don dam pa yin par kho bo cag 'dod do zhes bya bar sbyar ro / /
ci lta zhe na /
yang dag pa dang mthun pa'i phyir / /
zhes bya ba smos so / /
ji ltar na yang dag pa dang mthun pa kho na yin zhe na /
yang dag par skye ba la sogs par rtog pa'i dngos po bkag pa'i gtan tshigs kyis zhes bya ba smos so / /
gzhan dag ni rnal 'byor spyod pa dag gis skye ba la sogs pa bkag pa ni /
yang dag pa kho nar don dam par 'dzin pas yang zhes bya ba ni bsdu ba'i don to / /
rigs pa smra ba yang ci'i phyir de ltar mi 'dod ce na /
gang gi phyir skye ba la sogs pa bkag pa kun rdzob kho na yin pa'i phyir ro / /
ci'i phyir zhe na /
rigs pas dpyad na zhes bya ba smos so / /
ci'i phyir kun rdzob kho na yin zhe na /
dgag bya yod pa ma yin pas / /
yang dag tu na bkag med bsal / /
zhes bya ba smos so / /
de rnam par dgrol ba'i phyir dgag bya med na bkag pa mi 'byung ba'i phyir te zhes bya ba smos so / /
ci'i phyir dgag bya med na bkag pa mi 'jug ce na /
yul med pa'i bkag pa mi rigs pa'i phyir ro zhes bya ba smos so / /
yul med na bkag pa mi rung ba ni bden na 'di la ni yul yod de /
gal te gzugs la sogs pa la skye ba la sogs par rnam par rtog pa'i rgyu can pha rol pos /
dngos po yang dag pa nyid du brtags pa gang yin pa de dgag bya nyid yin no zhe na zhes bya ba smos so / /
'di ni de lta bu yin par rtogs par bya ste /
'di ltar gzhan zhig na bum pa la sogs pa med par sgrub na /
der rnam par rtog pa'i rgyu can gyi dngos po bkag pa nyid kyis grub ste /
gzhan ni mi rigs pa'i phyir ro / /
'di ni gal te de lta na / /
brtags pa'i rang gi ngo bo yi / /
bkag pa brtags min ji ltar 'gyur / /
zhes bya bas 'gog par byed do / /
ji ltar 'gyur zhes bya bas ni mi srid pa ste brtags pa kho na yin no zhes bya ba'i tha tshig go / /
de nyid ci'i phyir zhe na /
dgag bya brtags pa yin du zin na /
bkag pa yang brtags pa nyid du 'gyur te zhes bya ba smos so / /
ci 'dra zhe na /
mo gsham gyi bu'i sngo bsangs nyid la sogs pa bkag pa bzhin no zhes bya ba smos so / /
gal te skye ba la sogs pa bkag pa yang dag par med na /
skye ba la sogs pa yod par 'gyur ro zhes brgyal smra bar 'gyur du dogs nas /
yang dag par bkag pa med kyang /
skye ba la sogs pa yod par mi 'gyur te zhes bya ba smos so / /
de ci'i phyir zhe na /
bkag pas skye ba med pa la sogs pa lam khyab pa'i phyir zhes bya ba smos te /
bkag pas skye ba la sogs pa bkag pas skye ba med pa la sogs pa la ma khyab pa'i phyir ro / /
gang gi phyir bkag pa med pa gang gis skye ba la sogs pa'i bkag pa ldog par 'gyur te /
skye ba med pa la sogs pa ldog par 'gyur ba gang gis skye ba la sogs pa yod par 'gyur ba /
gang na skye ba med pa la sogs pa yod pa de na /
skye ba la sogs pa bkag pa yod pa ni ma yin gyi /
'on kyang skye ba med pa la sogs pa'i ngo bo nyid kyis gnas so / /
gang gis skye ba la sogs pa med pa nges na /
skye ba la sogs pa'i bkag pa yang yod cing /
de med na skye ba la sogs pa yod par 'gyur ro zhes bya ba'i tshig gis lugs 'di ni 'gal ba yang yin te /
de lta na ni mo gsham gyi bu la sogs pa yang yod pa nyid du thal bar 'gyur ro / /
snon bya ba'i phyir de yod pa'i rigs pa med pa'i yang phyir ro zhes bya ba smos te /
de yod par zhes bya ba ni skye ba la sogs pa yod par te rigs pa med pa'i phyir ro / /
ji ltar rigs pa med pa de ltar ni 'og nas bshad par bya'o / /
de ltar don bsgrubs nas mjug bsdu ba'i phyir /
de bas 'di ni kun rdzob ste / /
yang dag par na skye ba med / /
ces bya ba la sogs pa'o / /
yang dag don yin yang dag min / /
yang dag pa'i don zhes bya bar bsnyegs so zhes bya ba smos so / /
ci'i phyir yang dag pa ma yin zhe na /
de'i phyir /
yang dag nyid du gnyis med de / /
zhes bya ba smos te / /
gnyis ni skye ba la sogs pa dang /
skye ba med pa la sogs pa ste /
don 'di lung dang sbyar ba'i phyir / /
de nyid phyir na de stong min / /
mi stong ma yin yod med min / /
mi skye ma yin skye min zhes / /
de la sogs pa bcom ldan gsungs / /
zhes bya ba smos so / /
stong pa ma yin pa ni yang dag par na dgag bya med pas bkag pa yang med par gsal ba'i phyir ro / /
mi stong pa ma yin pa la sogs pa ni /
du mas dngos po gcig mi byed / /
ces bya ba la sogs pas bkag pa'i phyir ro / /
ci'i phyir yang dag par na gnyis med ce na /
de ni spros pa med pa yin / /
zhes bya ba smos te /
de kho na zhes bya ba lhag ma'o / /
de ni de kho na ni rtog pa'i dra ba thams cad dang bral ba'o zhes bya bas rnam par 'grel to / /
de'i phyir 'dir spros pa ni rtog pa'i dra ba yin no zhes brjod do / /
rnam pa gcig tu na spros pa ni ngag gi rgyu ba ste /
de yang rtog pa'i dra bas kun nas bslang ba yin no / /
de'i phyir kun nas slong ba po med na /
bslang bar bya ba'i spros pa yang med par ston te /
gang gi phyir de ltar ngag gi spyod yul las 'das pa yang dag pa yin pa de'i phyir /
'jam dpal gyis ni yang dag dris / /
rgyal ba'i sras po mi gsung bzhugs / /
zhes bya ba smos te go sla'o / /
chos kyi sgo gang la skye ba dang mi skye ba la sogs pa gnyis med pa de ni gnyis med pa'o / /
de ni gnyis med pa yang yin la /
stobs bcu dang mi 'jigs pa la sogs pa chos rnams kyi sgo yang yin te /
de ni de dag rtogs pa 'byung ba'i sgo yin pa'i phyir te /
de bstan zhes bya bar tshig rnam par sbyar ro / /
gnyis med pa la 'jug pa ni cang mi smra ba nyid de /
'dis 'jug par byed pa'i phyir ro / /
gnyis su med pa de gang zhe na /
gang la yi ge dang skad dang rnam par rig byed 'jug pa med pa zhes bya ba ste yi ge ni tshig 'bru'o / /
skad ni tshig go / /
rnam par rig byed ni ngag ste /
don rnam par rig par byed pa'i phyir ro / /
de'i phyir de nyid don go bar byed pa yin te /
gzhan ni ma yin no / /
'di ni tshig so sor phral ba'o / /
gang gi phyir rnam pa 'di ltar yang srid de /
skad de ni yi ge sngon du 'gro ba yang yin la /
skad kyang yin pas yi ge'i skad do / /
rnam par rig byed ni de gnyis sngon du 'gro ba yang yin la rnam par rig byed kyang yin te /
de'i phyir yi ge'i skad kyi rnam par rig byed de / /
'di lta bu de kho na yin par khong du chud par bya'o / /
gal te de gnyis las dben pa gzhan gyi dbang gi ngo bo de kho na yin du zin na de'i tshe de mi rigs te /
de'i phyir /
gnyis po dag las dben pa'i dngos / /
gzhan dbang dngos po yang dag na / /
dris na ci phyir rgyal ba'i sras / /
de ni mi gsung bzhugs par gyur / /
zhes bya ba smos te /
gnyis po ni gzung ba dang 'dzin pa'o / /
rgyu rkyen gzhan dag gis dbang byed cing bskyed par bya ba yin pas gzhan gyi dbang ngo / /
ci'i phyir cang mi gsung ba mi rigs snyam pa la /
brda shes rigs pa shes pa yi / /
skye bo dag ni ji ltar yang / /
rang gi rtogs pa rjod byed de / /
de bas mi gsung mi rigs so / /
zhes bya ba smos te /
rang gi rtogs pa brjod pa ji ltar yang kun rdzob tu rjod par byed do zhes sbyar ro / /
su dag gis she na /
brda shes pa dag ces bya ba smos pa ste /
mi dag gis so / /
ji lta bu dag gis she na /
rigs pa shes pa dag gis te /
khong du chud par byed pa la mkhas pa dag gis so / /
lhag ma ni brda phrad sla bas ma bshad do / /
gal te kun rdzob kyi bsnyad pas kyang brjod par mi nus so zhe na /
gal te de lta min na kun rdzob kyi bsnyad pas kyang brjod par mi nus pa de'i tshe /
rang gi mtshan nyid mthar phyin pa nyid kyis gang brjod pa ci dag gi zhe na /
sgra rnams kyi'o / /
su dag gis she na /
rigs pa smra ba dag gis te slob dpon phyogs kyi glang po la sogs pas so / /
de ji ltar rigs par 'gyur ba gsal bar smros shig /
gal te rang gi ngo bos bstan par mi nus te /
de'i phyir cang mi gsung bar gyur to zhe na /
gal te de lta na ni bdag cag gis ni rang rang gi bstan pa bshad zin zhes smos pa de dag gis bstan pa yang ji ltar rung /
gal te de dag gis spyi'i ngo bor sgro btags pas bstan to zhe na ni /
'o na 'phags pa dri ma med par grags pa yang de bzhin du ci'i phyir mi ston te /
rgyu gang gis ci yang mi gsung bar 'gyur /
gang gi phyir kho na don dam pa de la ni brjod par bya ba'i bag kyang zhes bya ba tha snyad tsam yang /
ci yang med gang gi phyir /
shes bya dang yod pa dang de kho na dang don dam pa zhes bya ba la sogs pa brjod pa de dag gi gnas kyang de na med pa nyid yin te /
'jug pa'i rgyu mtshan med pa'i phyir ro / /
gal te de lta yin na /
de la zhes bya ba'i sgras don dam pa brjod par bya ba yin par byas la /
brjod par bya ba'i bag kyang med do zhes brjod pa ji lta bu zhe na /
de ni nyes pa med de /
rmongs pa'i blo dang ldan pa gzhan dag don dam pa de la brjod par bya ba'i bag yod do zhes brjod do / /
de skad brjod par mi bya'o / /
zhes kho bo cag de dgag par byed kyi /
kho bo cag de la zhes bya ba'i sgras sam /
gzhan gyis rjod par byed pa ni ma yin te /
pha rol gyi rtog pa rnam par bcad pa tsam 'ba' zhig byed du zad do / /
bag kyang zhes bya ba'i brjod pa'i tshig ni la dor ba brjod pa gtsor byas pa'o / /
kho na zhes bya ba ni bsnan pa'i phyir ro / /
de yi phyir na dris kyang don / /
mi gsung bzhugs pas rgya cher bshad / /
kyang zhes bya ba ni bsnan pa'i don te /
dris pa kho na'am bzhugs pa kho na'am rgya cher bshad pa kho na'o / /
rgya cher zhes bya ba'i tshig ni spyi'i ngo bos sam bye brag gi ngo bos sam rab tu dbye ba'i ngo bos ni bstan par mi nus pa'o / /
gal te don dam pa ni rten cing 'brel par 'byung ba la ma gtogs pa ma yin nam /
de lta yin na ni mdo'i tshig dang 'gal bar 'gyur ro zhe na /
de'i phyir chos rnams la chos kyi rjes su lta ba can du gnas pa'i byang chub sems dpa' de zhes bya ba smos so / /
rjes su lta bar byed pa ni rjes su lta ba ste /
chos rnams la skye ba med pa la sogs pa'i rnam pa dag gis rjes su lta ba'o / /
de de la yod pas chos kyi rjes su lta ba can no / /
yang na de'i tshul can no / /
mdo'i tshig 'di la 'gal ba med de /
ci'i phyir zhe na /
chos zhes smos pa'i phyir ro zhes bya ba smos so / /
don dam par ni chos kyang med / /
chos ma yin pa yang med do / /
yang kun rdzob ni rnam pa gnyis su bstan te zhes bya bas ni bye brag tu rtogs par bya ba kho na'i phyir gzhan rnam pa gnyis su bstan to / /
don byed dag nus pa'i phyir /
yang dag pas so / /
mi nus phyir yang dag pa ma yin pas so / /
kun rdzob kyi ni dbye ba byas / /
zhes bya ba ni grangs bzhin du sbyar bar bya'o / /
rnam par 'grel pa ni 'di yin te /
shes pa'o / /
ci 'dra ba zhig ce na /
gsal ba'i rnam pa snang ba can du 'dra yang zhes bya bar sbyar te /
'jig rten gyis yang dag pa dang yang dag pa ma yin par rtogs so zhes bya bar sbyar ro / /
ci zhig ce na /
chu la sogs pa dang /
smig rgyu la sogs pa dag ste /
go rims bzhin du sbyar ro / /
ji lta bur byas nas she na /
nges par byas nas zhes bya ba smos pa'o / /
ci zhig yin par zhe na /
don byed pa la slu ba dang mi slu ba yin par zhes bya ba smos pa'o / /
'dir yang go rims bzhin du sbyar ro / /
don byed pa la slu ba dang mi slu ba yin par nges par byas nas zhes bya ba ji lta bu yin snyam pa la /
don ji ltar snang ba de bzhin du zhes bya ba smos so / /
gal te yang dag pa dang yang dag pa ma yin pa'i bye brag yod na /
'o na ni dngos po dag ngo bo nyid med pa ma yin no snyam pa la /
dngos su na gnyis ni zhes bya ba la sogs pa smos so / /
ji ltar ngo bo nyid mtshungs she na /
ngo bo nyid med pa nyid du zhes bya ba smos so /
'o na ji ltar yang dag pa dang yang dag pa ma yin par phye snyam pa la /
ji ltar snang ba bzhin du ni rnam par gnas so zhes bya ba smos te /
'jig rten gyis ji ltar rtogs pa de bzhin du rnam par gnas so zhes bya ba'i tha tshig go / /
don byed pa la slu ba dang mi slu ba'i rgyus rnam par gzhag pa yin na ci de dag bden pa yin nam 'on te ma yin zhe na /
don byed pa la slu ba dang mi slu ba yang ji ltar grags pa kho na bzhin te zhes bya ba smos so / /
ci'i phyir zhe na /
don byed pa de yang ngo bo nyid med pa'i phyir ro zhes bya ba smos so / /
yang gi sgra gnyis kyis ni yang dag pa dang yang dag pa ma yin pa'i tha dad par ston to / /
de ltar na kun rdzob ni rnam pa gsum du bstan te /
yang dag pa'i kun rdzob ni rnam pa gcig go / /
yang dag pa ma yin pa'i kun rdzob la ni rnam pa gnyis te /
rnam par rtog pa dang bcas pa dang /
rnam par mi rtog pa'i bye brag gi phyir ro // //
bam po gnyis pa /
gal te khyod kyang brten nas skyes pa don gyi bya ba byed pa dngos po tsam /
ji ltar snang ba bzhin du 'dod na ni de'u bu cag la mtshungs pa kho na'o / /
kyang zhes bya ba'i sgra ni 'ba' zhig ma yin no / /
rigs min par zhes bya ba ni 'dod ces bya bar bsnyegs so / /
brten nas skyes pa don gyi bya ba byed pa dngos po tsam la rigs par 'dod na ni thams cad 'khrugs par 'gyur te rigs par na mi rung ngo zhes bya ba'i tha tshig go / /
kho bo cag nga rgyal ga la byed ces bya ba ni /
ci khyod dang mtshungs sam snyam du sems pa'o / /
'di zhes bya ba ni brten nas skyes pa don gyi bya ba byed pa dngos po tsam mo / /
ci'i phyir brngas nas 'thor ba dang 'dra snyam pa la /
'di ltar rgyu dang 'bras bu'i dngos por rnam par nges pa 'di la khyod kyi thabs med pa kho na yin no zhes bya ba smos so / /
ci'i phyir thabs med pa kho na yin snyam pa la /
'di ltar /
rnam pa med pa'i shes pa ni /
yul la 'dzin par mi rigs so zhes bya ba smos te /
rnam pa med pa'i shes pa ni rig pa 'di sngon po yin gyi /
'di ser po ni ma yin no zhes rnam par gzhag mi 'grub ste /
nye ba'i rgyu med pa'i phyir ro / /
de'i phyir des yul la 'dzin par ga la 'gyur /
cig shos zhes bya ba ni rnam pa dang bcas pa ste /
yul la 'dzin par mi rigs so zhes bya bar bsnyegs so / /
ci'i phyir zhe na /
rnam pa tshad ma min pa'i phyir ro / /
dngos pos ni rnam pa la ma khyab ste /
mi rtag pa nyid kyis gzhal bya nyid la ma khyab pa bzhin te /
'di ltar rmi lam la sogs pa la sngon po la sogs pa med kyang /
blo la sngon po la sogs par snang ba yod pa'i phyir ro / /
de'i phyir rnam pa de rigs pa ji ltar dngos po rtogs par byed par 'gyur /
gal te rtogs par byed na ni mi rtag pa nyid kyang gzhal bya nyid kyis rtogs par byed par 'gyur ro / /
mi rigs pa'i phyir zhes bya ba ni rnam pa'o / /
yul la 'dzin par mi rigs so / /
ci'i phyir mi rigs she na /
'di ltar /
gang phyir sna tshogs ngo bo ru / /
snang ba can gyi dngos gcig la / /
zhes bya ba la /
ngo bo ni shes pa'i bdag nyid la ste /
rnam pa rnams bden ji ltar 'gyur / /
ci'i phyir bden par mi 'gyur snyam pa la /
de yi gcig nyid nyams phyir ro / /
zhes bya ba smos te de'i phyir ro / /
de lta na ni shes pa'i bdag nyid kyi dngos po de gcig pu nyid du mi rung ste /
rnam pa dag dang tha dad pa ma yin pa'i phyir te /
rnam pa'i bdag nyid bzhin no / /
yang na rnam pa rnams tha dad par mi 'gyur te /
shes pa'i bdag nyid gcig pa dang tha mi dad pa'i phyir te /
shes pa'i rang gi ngo bo bzhin no / /
de ltar rnam pa med pa'am rnam pa dang bcas pa'i shes pa yul la mi 'dzin na /
'bras bu dang rgyu nyid 'di ni mi rung ngo zhes bya ba lhag ma'o / /
ci'i phyir snyam pa la /
mngon sum dang /
mi dmigs pa'i sa zhes bya ba smos te /
rnam pa dang bcas pa'am /
rnam pa med pa'i mngon sum gyis don yongs su gcod par mi rigs so / /
rnam pa gzhan ni med do / /
mi dmigs pa ni bum pa la sogs pas dben pa'i sa gzhi la sogs pa dmigs pas mngon sum nyid do / /
mngon sum dang mi dmigs pa gnyis las gzhan pa'i rnam pa zhig soms shig /
gal te rnam pa gzhan zhig yod pa kho na yin no snyam pa la /
gal te rgyu 'bras nyid blo yi / /
thabs 'ga' zhig ni yod ce na / /
de smros /
zhes bya ba smos te /
de zhes bya ba ni thabs te de smros shig pa'o / /
ji ste ser sna'i phyir mi brjod do zhe na /
de'i phyir /
'dud pa bdag cag la ser sna bya ba ga la rigs zhes bya ba smos so / /
'dir ni 'dud pa'i phyir ser sna'i rgyu med pas ser sna yang med par ston to / /
ga la zhes bya ba ni spong ba brjod pa'o / /
rnam pa gzhan dpyod cig ces bya ba de ci'i tha tshig /
yang ni rnam pa gzhan ni yod pa nyid de /
'di ltar skad cig snga ma 'byung ba la yongs su gcod pa'i shes pa gang yin pa yang rang rig pa las 'gyur la /
skad cig phyi ma 'byung ba yang rang rig pa las gcod de /
de'i phyir 'di ni 'di'i mjug thogs yin par rtogs pas 'di ni rgyu'o / /
'di ni 'bras bu'o zhes bya bar rtogs so / /
de lta ma yin na ni mjug thogs nges par mi rung ngo / /
ji ste rung na ni ha cang thal ba'i skyon du 'gyur ro zhe na /
de ni mi rigs te /
'di ltar rang rig pa ni yongs su gcod par rig pa'i cha tsam la yang ma reg go zhes bstan zin to / /
'di ni 'di'i mjug thogs so zhes bya ba'i rig pa yang mi 'grub ste /
de'i yul ni brtags pa ma yin pa'i phyir ro / /
shes pa gzhan gyis 'grub par rtog na yang mi rigs te /
rnam pa med pa dang rnam pa dang bcas pas yongs su gcod par mi rig pa'i phyir ro / /
yongs su gcod par rig na ni shes pa'i don yul gzhan du 'gyur te /
de ni khyed mi 'dod do / /
shes pa de gnyis kho nas mjug thogs su 'byung ba nges par yongs su gcod pa yang ma yin te /
de gnyis ka yang 'gags pa'i phyir ro / /
'di ni de'i 'og tu 'byung ngo zhes yongs su gcod pa med par rgyu dang 'bras bu nyid du rigs par ga la 'gyur te /
ha cang yang thal ba'i phyir mi rung ngo / /
de lta na ni gzhan gyi sems kyi rgyud la yod pa'i las 'di'i 'bras bu 'di yin no zhes bya bar rig pa med pas thams cad mkhyen pa dag gis kyang rtogs par mi spyod de /
rig pa'i yul ni rang gi ngo bo tsam yin pa'i phyir ro / /
gang gis 'di lta bur rtogs pa'i rnam pa gzhan ni med do / /
des na thams cad mkhyen des kyang zhes bya ba'i kyang gi sgra ni gzhan nyi tshe ma yin no / /
des na rnam pa med pa'i shes pa ni / /
yul la 'dzin par mi rigs so / /
zhes bya ba la sogs pa'i rnam pas rgyu dang 'bras bu nyid cung zad tsam yang nges par rtogs par mi nus so / /
yang gi sgra ni mtha' dag kyang ma yin pa'o / /
gang dag gi zhe na /
gzhan gyi dbang gi skad cig gi'o / /
sangs rgyas spyod yul bsam yas pas / /
thams cad mkhyen pa kho nas mkhyen / /
zhes bya ba la sogs pa'i don ni gsal bas ma bshad do / /
'di dag tsam gyis rgyu dang 'bras bu'i dngos por khas blangs pa'i thabs med par bstan to / /
da ni rgyu dang 'bras bu'i dngos po nyid kyang med par bstan pa'i phyir /
rgyu dang 'bras bu'i dngos po yang rigs pa ma yin te /
ci'i phyir zhe na /
'di ltar /
du mas dngos po gcig mi byed / /
du mas du ma byed ma yin / /
gcig gis du ma'i dngos mi byed / /
gcig gis gcig byed pa yang min / /
zhes bya ba smos so / /
tshigs su bcad pa 'di la ni / /
rnam par rtog pa bzhi yod de / /
de la dang po'i dbang du byas nas /
du mas gcig byed pa ma yin te zhes bya ba smos so / /
ci'i phyir du mas gcig mi byed snyam pa la /
'di ltar /
ngo bo nyid tha dad pa mig la sogs pa dag las zhes bya ba smos te /
sogs pa smos pas ni gzugs dang snang ba dang yid la byed pa la sogs pa dag bsdu'o / /
'bras bu tha dad pa ma yin pa zhes bya ba ni mig gi rnam par shes pa ste 'byung bar khas blangs pa la /
rgyu tha dad pa ni tha dad pa byed par mi 'gyur ro / /
ci'i phyir snyam pa la /
de tha dad kyang zhes bya ba smos te /
rgyu tha dad kyang ngo / /
tha dad pa med pa'i phyir ro zhes bya ba ni 'bras bu'o / /
de lta na /
tha dad pa ma yin pa med kyang zhes bya ba ni rgyu la bya'o / /
tha dad pa med par gyur pas / /
zhes bya ba ni 'bras bu'o / /
de lta bas na tha dad pa med pa ni rgyu'o / /
tha dad pa med pa byed par mi 'gyur ba ni 'bras bu'o / /
rgyu'i tha dad pa dang tha dad pa med pa'i rjes su 'gro ba dang ldog pa la ltos pa 'bras bu'i tha dad pa dang /
tha dad pa med pa dag ni rgyu dang bcas par 'gyur na /
'dir ni de lta ma yin te /
de'i phyir 'bras bu'i tha dad pa dang tha dad pa med pa dag ni rgyu med pa can du 'gyur ro / /
gal te khyod kyis tha dad pa dang tha dad pa med pa dag rgyu med pa can yin no zhe na /
de las gud na med pa'i phyir / /
zhes bya ba smos te /
thams cad ni tha dad pa dang tha dad pa ma yin pa las gud na med pa'i phyir /
thams cad kun rgyu med pa can du 'gyur ro / /
de ltar rgyu med pa can du gyur na rtag tu yod pa'am med pa zhig tu 'gyur te /
thams cad ces bya ba lhag ma'o / /
ci'i phyir zhe na /
rgyu gzhan la ni mi ltos pa'i phyir ro / /
ltos na ni dngos po rnams res 'ga' ba nyid yin par srid do / /
gal te 'bras bu'i skyed par byed pa ni tshogs pa can yin te /
de'i yang tha dad pa dang tha dad pa ma yin pa'i rjes su byed par gsal zhing de'i rjes su 'gro ba dang /
ldog pa'i rjes su byed pa des na /
'bras bu tha dad pa dang tha dad pa ma yin te /
de bas na ji ltar rgyu med pa can du 'gyur ba yin zhe na /
de ni rung ba ma yin te /
'di ltar tshogs pa can dag las / /
gud na tshogs pa can zhes bya ba gang yang med pa'i phyir ro / /
de dag kyang phan tshun tha dad pa log pa'i ngo bo nyid yin pas tha dad pa kho na yin na /
'bras bu tha dad pa ma yin pa gcig pu skyed par ji ltar nus /
tshogs pa can gzhan gyi nang du gtogs pa'i tshogs pa dag kyang ci'i phyir de skyed par mi byed /
de las tha dad pa'i phyir skyed par mi byed do zhe na /
de bzhin no / /
gang dag de skyed pa'i ngo bo nyid kyi bye brag dang ldan pa'i lus myong bar byed pa de dag de skyed par byed kyi cig shos ni ma yin no zhe na yang 'khrul pa yin te /
de skyed pa'i ngo bo nyid kyi bye brag gcig las tha dad pa ma yin pa dang ldan pa'i lus 'dzin pa ni mig la sogs pa 'di dag phan tshun tha dad par /
mngon sum la sogs pa'i tshad ma dang 'gal bar 'gyur ro / /
yang na de skyed pa'i ngo bo nyid kyang tha dad par 'gyur te /
ngo bo nyid tha dad pa mig la sogs pa tha dad pa'i phyir ro / /
de lta na ni ngo bo nyid tha dad pa mig la sogs pa zhes brjod pa'i skyon du 'gyur ba de nyid kyis phyogs de shin tu legs pa ma yin par ston to / /
ji ste de dag las de skyed pa'i ngo bo nyid kyi bye brag tha dad do zhes gzhan zer na /
de lta na yang nyes pa 'di nyid yin te /
gang gi phyir 'di nyid 'bras bu bsgrub pa'i mthu'i bye brag dang ldan pa myong bar byed do / /
'bras bu 'byung bar bya ba'i byed pa bye brag can blangs pa yin gyi /
mig la sogs pa gzhan ni de lta ma yin par 'gyur te /
de'i phyir nus par brjod pa mtha' dag dang bral ba'i gnas skabs su 'gyur bas dngos po med pa'i ngo bo nyid las /
de'i ngo bo gzhan ci zhig yod shin tu smros shig /
de'i phyir khyod mngon sum la sogs pa dang 'gal ba dang shin tu ldan par 'gyur ro / /
phyogs gnyis pa la brten nas lan gdab pa'i phyir /
de ltar ni mi 'gyur te zhes bya ba smos te /
thams cad rgyu med pa can nyid du 'gyur ba'o / /
de ci'i phyir zhe na /
gang gi phyir rgyu du mas du ma byed pa'i phyir ro zhes bya ba smos so / /
de nyid ci'i phyir zhe na /
rgyu'i nye bar sbyor bas 'bras bu'i ngo bo nyid kyi bye brag ma 'dres pa'i phyir ro zhes bya ba smos so / /
rgyu rnams kyi nye bar sbyor ba ni byed pa ste /
byed pas 'bras bu bskyed par bya ba'i ngo bo nyid kyi bye brag de ma 'dres pa'i phyir ro zhes tshig rnam par sbyar ro / /
yang na rgyu'i nye bar sbyor bas 'bras bu de'i ngo bo nyid kyi bye brag de ma 'dres pa'i phyir ro / /
de nyid ci'i phyir snyam pa la /
de'i bye brag la nye bar sbyor ba'i phyir te zhes bya ba smos te /
'bras bu de'i bye brag la rgyu rnams nye bar sbyor ba'i phyir ro zhes bya ba'i tha tshig go / /
gal te de'i bye brag la rgyu rnams nye bar sbyor ba ji lta bu zhe na /
de'i phyir rang gi ngo bo nyid ji lta bu bye brag gis zhes bya ba smos te /
rgyu gang gi ngo bo nyid ci 'dra ba de 'dra ba kho na 'bras bu'i ngo bo nyid la sbyor zhes bya ba'i tha tshig go / /
gal te de nyid ji lta bu zhig ce na /
de'i phyir 'di ltar mtshungs pa de ma thag pa'i rkyen gyi rnam par shes pa las ni mig gi rnam par shes pa rtogs pa'i bdag nyid du 'gyur ro / /
mig gi dbang po las ni rtogs pa'i bdag nyid de gzugs la 'dzin nus pa nyid du so sor nges so / /
yul las ni de dang mthun pa'i ngo bo kho nar 'gyur ro / /
dngos su na 'bras bu tha dad pa ma yin yang /
rgyu rnams kyi ngo bo nyid tha dad pa dag gis ngo bo nyid tha dad pa kho nar 'gyur te /
rgyu tha dad pas kyang 'bras bu'i bye brag de tha dad pa med pa ni ma yin no / /
gzhan du yang de bzhin du sbyar bar bya'o zhes bya ba smos so / /
'di bsal ba'i phyir /
de ni rigs pa ma yin te / /
zhes bya ba smos te /
rigs pas rung ba ma yin zhes bya ba'i tha tshig go / /
ci'i phyir snyam pa la /
rtogs pa'i bdag nyid la sogs pa dag ces bya ba smos te /
sogs pa smos pas ni gzugs la 'dzin nus pa nyid du nges pa la sogs pa bsdu'o / /
phan tshun tha dad par khas len na ni rnam par shes pa de du mar 'gyur te rtogs pa'i bdag nyid la sogs pa de dag dang tha mi dad pa'i phyir te /
rtogs pa'i bdag nyid la sogs pa'i rang gi bdag nyid bzhin no / /
ji ste na gal te de dag dang tha mi dad pa mi 'grub ste /
de lta na rnam par shes pa du ma nyid du mi 'gyur ro zhe na /
de'i phyir /
tha dad na ni /
zhes bya ba smos te /
tha dad par khas len na ni rgyu med pa can du 'gyur te /
rnam par shes pa de zhes bya ba lhag ma'o / /
ci'i phyir rgyu med pa can du 'gyur snyam pa la /
rgyu'i byed pa rnam par shes pa las gzhan du 'bras bu'i bye brag la nye bar sbyar ba byas pa'i phyir ro zhes bya ba smos so / /
de lta na yang rtag tu yod pa'am med pa zhig tu 'gyur ro zhes bya ba'i nyes pa yod do / /
ji ste ji skad smos pa'i nyes pas 'jigs pa'i phyir tha dad par khas mi len na /
de ltar gyur na ni rnam par shes pa du ma nyid du 'gyur ba'i nyes pa sngar smos pa 'ba' zhig tu ma zad kyi gzhan yang yod de /
rtogs pa'i bdag nyid can la sogs pa de dag phan tshun tha dad pa med par yang 'gyur te /
tha dad pa med par 'gyur ro zhes bya ba'i tha tshig go / /
ci'i phyir snyam pa la /
rnam par shes pa gcig las gzhan ma yin pa'i phyir ro zhes bya ba smos te /
rnam par shes pa'i rang gi bdag nyid bzhin no / /
de lta na ni rgyu'i yul tha dad par brtags pas don ci zhig gsos par 'gyur te /
tshig bar ma ma smos pas rgyu'i byed pa'i yul tha dad par brtags pas zhes bya ba'i tha tshig go / /
de'i phyir de lta bas na gnas skabs de'i nyes par 'gyur te /
ngo bo nyid tha dad pa mig la sogs pa dag las 'bras bu tha dad pa ma yin pa 'byung ba la /
rgyu tha dad pa ni tha dad pa byed par mi 'gyur te /
de tha dad kyang tha dad pa med pa'i phyir ro / /
tha dad pa ma yin pa med kyang tha dad pa med par 'gyur ro / /
tha dad pa med pa yang tha dad pa med par byed par mi 'gyur ro / /
de'i phyir tha dad pa dang tha dad pa med pa ni rgyu med pa can du 'gyur te /
thams cad kyang de las gud na med pa'i phyir /
thams cad kun rgyu med pa can du 'gyur ro / /
de ltar gyur na brtag tu yod pa'am med pa zhig tu 'gyur ro zhes smos pa gang yin pa snga na yod pa de'i gnas skabs zhes bya'o / /
brgya zhig la shes pa de ni tha dad pa med pa kho na yin na /
'bras bu rtogs pa'i bdag nyid la sogs pa'i chos ni tha dad de rtog pas sgro btags pa yin no / /
de'i phyir de dag dang tha dad pa ma yin pa'i phyir shes pa du ma nyid du 'gyur ro zhes bya ba'i gtan tshigs dang /
de dag kyang tha dad pa ma yin par 'gyur ro zhes bya ba ma grub bo zhes smra bar dogs pa'i phyir /
gal te de'i byed pa'i yul tha dad par brtags pa byed do zhe na ni zhes bya ba smos te /
de'i zhes bya ba'i sgra ni rgyu dang sbyar ro / /
ci zhig byas nas she na /
chos tha dad par brtag pa byas nas zhes bya ba smos so / /
su'i zhe na /
'bras bu'i bdag nyid kyi'o / /
ci 'dra ba zhe na /
du ma las log pa dang ldan pa ste /
mi rtogs pa'i bdag nyid la sogs pa du ma las log pa'o / /
yang na log pa du ma zhes bye brag gi tshig sdud pa'o / /
chos tha dad pa brtag pa ji ltar byed snyam pa la /
rgyu dang mthun par zhes bya ba smos te /
rtogs pa'i bdag nyid yid la byed pa las /
rtogs pa'i ngo bo kho na zhes bya ba la sogs pa dang ngo / /
gyis shig ces bya ba 'dis ni rjes su dga' ba ston to / /
gal te phyogs 'di ji ga nyes pa med par 'gyur ro snyam pa la /
rgyu'i byed pa de ni yang dag pa'i don du na brtags pa pa kho na yin par 'gyur ro zhes bya ba smos te /
ci'i phyir snyam pa la /
rtog pa'i bzos sbyar ba dag la yin te zhes bya ba smos te /
rtogs pa'i bdag nyid la sogs pa dag la zhes bya ba lhag ma'o / /
rgyu'i byed pa de ni rtog pa'i bzos sbyar ba dag la yin te /
de'i phyir de lta bas na /
yang dag pa'i don du na /
brtags pa pa kho na yin par 'gyur ro / /
gal te brtags pa yin du zin kyang nyes pa ci zhig yod snyam pa la /
de lta na ni 'bras bu rgyu med pa can du 'gyur te zhes bya ba smos so / /
ci'i phyir 'bras bu rgyu med pa can du 'gyur snyam pa la /
rgyu'i byed pa brtags pa'i bdag nyid rnams la nye bar sbyor ba'i phyir ro zhes bya ba smos so / /
dngos su na 'bras bu tha dad pa ma yin yang zhes bya ba la sogs pa gang smras pa de la nyes pa brjod pa'i phyir bshad pa /
gzhan yang dngos su na 'bras bu tha dad pa ma yin yang gal te khyod bye brag rnams ni tha dad par khas len na /
de ltar gyur na yang chos dang chos can dngos su tha dad pa kho nar 'gyur te /
ci'i phyir zhe na /
tha dad pa dang tha dad pa ma yin pa'i ngo bo nyid dang ldan pa'i phyir /
zla ba dang skar ma la sogs pa bzhin no / /
de lta na shugs kyis spyi tha dad pa kho nar 'gyur ba 'ba' zhig tu ma zad kyi /
gzhan yang sngar smos pa'i nyes pa rgyu'i byed pa gzhan du sbyor ba byas pa'i phyir /
'bras bu rgyu med pa can du 'gyur ro zhes bya ba yang yod do / /
'di ltar bye brag 'di dag kyang kun brtags pa kho na yin pas /
dngos po tha dad pa dang tha dad pa ma yin pa'i ngo bo nyid dang ldan pa nyid du ma grub ste /
de lta yin pas ji skad smos pa'i nyes pa med do snyam du sems par gyur na /
ji ste bye brag de dag kyang brtags pa kho na yin no zhe na zhes bya ba la sogs pa smos so / /
de lta yin na ni zhes bya ba ni brtags pa nyid yin na'o / /
ci'i phyir rigs pa ma yin snyam pa la /
rtog pas bkod pa'i tha dad pa ni rgyu'i byed pa la mi ltos so zhes bya ba smos te /
'dir gtan tshigs ni rtog pas bkod pa nyid do / /
rgyu'i byed pa la mi ltos pa zhes bya ba ni dam bca' ba'o / /
nam mkha'i ut+pal la sogs pa ni dpe nyid du khong nas drang bar bya'o / /
'bras bu tha dad ma yin yang / /
bye brag rnams ni tha dad dang / /
gzhan min khyed 'dod de bas na / /
zhes bya bas ni 'bras bu tha dad pa ma yin zhing /
bye brag rnams ni tha dad pa yin la / /
'bras bu las bye brag rnams gzhan pa yang ma yin na /
de lta na yang snga ma dang phyi ma nang 'gal ba 'di ji ltar bzod ces bstan pa yin no / /
dbang phyug gis byas pa nyid kyis ni dbang phyug gis byas pa bzhin du tshig 'di rigs pa dang ldan pa ma yin no zhes 'phyas bya bar ston to / /
rtogs pa'i ngo bo las gzhan min par khas len na ni 'bras bu de ni gzugs las skye ba ma yin te /
rtogs pa'i ngo bo las gzhan ma yin pa'i phyir /
rtogs pa'i ngo bo'i rang gi bdag nyid bzhin no / /
de'i rnam pa de las te /
yul gyi rnam pa las gzhan min phyir 'bras bu de gzugs las kyang ni skye bar 'gyur te /
yul gyi rnam pa las gzhan ma yin pa'i phyir /
yul gyi rnam pa'i rang gi bdag nyid bzhin no / /
de lta na ni 'bras bu gcig la skye ba dang /
mi skye ba dag tu thal bar 'gyur la /
rgyu gcig la skyed par byed pa dang /
skyed par byed pa ma yin pa dag tu thal bar 'gyur te /
skye ba dang mi skye ba de dag kyang ci'i phyir na mi 'gal zhes bya bar sbyar ro / /
'bras bu du ma la mi 'gal ba kho na'o snyam na 'bras bu gcig la zhes bya ba smos so / /
gal te 'bras bu gcig pu de la yang rim gyis 'gal ba med do snyam na yang / /
cig car zhes bya ba smos so / /
brtags pas na 'gal ba med do snyam na /
yang dag par zhes bya ba smos so / /
de bzhin du rgyu gcig la skyed byed dang skyed byed ma yin pa ci'i phyir mi 'gal zhes bya bar sbyar te /
lhag ma ni snga ma bzhin no / /
brgya zhig la rtogs pa la sogs pa'i bdag nyid 'bras bu thams cad rnam par shes pa la sogs pa rgyu thams cad las skye bar khas blangs na ji skad smos pa'i nyes pa 'di med do zhes smra bar 'gyur bas /
kun nas thams cad skye na ni / /
zhes bya ba la sogs pa smos te /
rig pa'i rjes su 'brangs nas smras te /
tha dad pa dang tha dad pa ma yin pa sgrub par byed pa ni /
rjes su 'gro ba dang ldog pa dag 'khrul pa nyid du ston pa yin no / /
ji ste gal te ji skad smos pa'i nyes pa thog tu bab pas phyogs snga ma 'di ni dor bar bya ba yin gyi /
'di skad du rang gi ngo bo nyid ji lta ba'i bye brag gis zhes bya ba la sogs pa la brten par bya'o zhes smra'o snyam na /
gal te bye brag rkyen rnams las / /
zhes bya ba la sogs pa smos so / /
re re ni skyed par byed pa ma yin par 'gyur ro / /
dngos po rnams 'ga' zhig rtog pa sngon du btang nas /
'di la gcig gis kyang nus kyi /
'dir bdag ci dgos zhes te gzhan ldog pa med do zhes gsungs pa'i phyir de yang khyed 'dod de /
de'i phyir 'dis ni khas blangs pa dang 'gal bar ston to / /
rgyu'i byed pa bye brag rnams la nye bar sbyor ba byas pa'i phyir /
yin na yang 'bras bu rgyu med par 'gyur /
'dis ni snon bstan to / /
ji ste ji skad bshad pa'i nyes pa yongs su spong bar 'dod nas /
rkyen rnams las 'bras bu skye bar smra na /
'on kyang nyes pa yod pas /
gal te khyod ni rkyen rnams las / /
zhes bya ba la sogs pa smos so / /
ji ste ji skad smos pa'i nyes pa bsal ba'i phyir 'bras bu gang yin pa dang /
rgyu'i yul de gnyis tha mi dad par 'dod na /
'on kyang nyes pa yod pas ji ste de gnyis gzhan min na zhes bya ba la sogs pa smos te /
mtshungs pa de ma thag pa'i rkyen la sogs pa dag las /
mig gi rnam par shes pa de rtogs pa'i bdag nyid la sogs pa'i rnam par dbye ba /
ci'i phyir 'thad /
de ni mi 'thad pa kho na'o zhes bya ba'i tha tshig go / /
de lta bas na rnam par shes pa de gcig pa yang ma yin te /
de dag las kyang gzhan ma yin pa'i phyir ro / /
yang na de dag kyang tha dad par mi 'gyur te /
ci'i phyir zhe na /
rnam par shes pa las gzhan ma yin pa'i phyir ro / /
de lta yin na ni rang bzhin tha dad pa rnams las zhes bya ba la sogs pa nyes pa'i tshogs /
bshad zin nyes par thal 'gyur phyir / /
'di ni glang chen khrus 'drar 'gyur /
gcig gis du ma'i dngos mi byed / /
ces bya ba phyogs gsum pa la 'jug par bya ba'i phyir /
gzhan yang gzhan 'dir brjod par bya ste zhes bya ba la sogs pa smos so / /
ci'i phyir tha dad pa dang tha dad pa ma yin pa rgyu med pa can du 'gyur snyam pa la /
rgyu tha dad pa med bzhin du yang 'bras bu tha dad pa'i phyir ro zhes bya ba smos so / /
'dis ni tha dad pa dang tha dad pa ma yin pa sgrub par byed pa rjes su 'gro ba dang ldog pa dag 'khrul par ston to / /
gal te gang gis 'bras bu gcig byed pa de las bdag nyid kyi khyad par gzhan gyis 'bras bu gzhan byed do zhe na zhes bya bar sbyar te /
'o na ni dngos po de gcig pur mi 'gyur te /
bdag nyid kyi khyad par las tha dad pa med pa ma yin pa'i phyir /
bdag nyid kyi khyad par med par ma yin pa bzhin no / /
gal te rgyu gcig gis 'bras bu gcig kho na byed du zad mod ce na zhes bya bas ni phyogs bzhi pa la brten par byed do / /
de lta ni ma yin te zhes bya ba la sogs pas ni 'gog par byed do / /
ci'i phyir zhe na /
'gro ba thams cad long ba dang 'on pa la sogs pa'i dngos por thal bar 'gyur ba'i phyir ro zhes bya ba smos so / /
mig la sogs pa rang gi rigs dang mthun pa'i skad cig skyed par byed pa yin pa'i phyir /
rang gi rnam par shes pa skyed par byed pa nyid ma yin no zhes bya ba lhag ma'o / /
de lta yin na rnam par shes pa med na long ba dang /
'on pa dang /
dri mi tshor ba dang /
ro mi myong ba dang /
reg mi tshor ba'i dngos por gsal bar thal bar 'gyur ro / /
ji ste rang gi rnam par shes pa skyed pa nyid du khas len na /
de lta yin na ni sngar bshad pa'i nyes pa ni med mod kyi /
nyes pa gzhan yod pas bshad pa /
rang gi rnam par shes pa skyed par byed pa nyid yin par khas len na ni rang gi rigs 'chad de /
mig la sogs pa'i rigs 'chad do zhes bya ba'i tha tshig go / /
de bas de lta bas na cir yang mi rung ngo / /
ci'i phyir zhe na /
shes pa'i skad cig phyin chad mig la sogs pa yang med la /
rnam par shes pa yang med pas cir yang mi rung ngo zhes bshad do / /
rgyu gcig gis 'bras bu gcig skyed par byed do zhes bya ba khas mi len mod kyi brgya zhig la pha rol po re thag chad par gyur pa de skad smra bar 'gyur bas kho bo cag gis de'i tshig 'jug pa la gnod pa byas so snyam du bsams pa'o / /
de lta min na zhes bya ba la /
de lta ma yin pa ni 'gro ba gzhal bya yang yin la /
dbang phyug byed pa po yang yin na 'di la 'gal ba ci yod ces bya ba 'di'o / /
gzhal bya nyid / /
la sogs ye med kho nar 'gyur / /
zhes bya ba ni dbang phyug byed pa po nyid yin na rgyu nye pa kho na las 'gro ba skye ba'i phyir 'di ni gzhal bya yin no zhes bya ba 'di nyid mi srid de /
dus cig car ba rnams kyi yongs su gcad par bya ba dang /
yongs su gcod par byed pa'i dngos po mi rung ba'i phyir ro / /
sogs pa smos pas ni bskyed par bya ba dang skyed par byed pa la sogs pa yongs su bsdu'o / /
rnam pa mang por mdzad ces bya ba ni bdag las ma yin gzhan las ma yin te zhes bya ba la sogs pas so / /
de bzhin du skye ba 'gog par byed pa bdag las gzhan las zhes brtags pa'i tha snyad 'dogs pa'i rgyu can la yin na ni /
'di grub pa sgrub pa'o / /
de lta na gang las skye ba de bdag las gzhan las zhes tha snyad gdags par mi nus te /
rang gi mtshan nyid ni ngag gi rgyu las 'das nas 'jug pa'i phyir ro / /
gang yang gzhan zhes bya ba la sogs pas tha snyad 'dogs pa de ni rtog pas nye bar bkod pa yin te /
de'i phyir de las mi skye'o zhes bya ba smra ba ni gsal ba kho nar grub pa sgrub pa nyid yin no / /
'di ltar rgyu med dngos med pas / /
zhes bya ba la sogs pas ni pha rol po rang gi sgo kho na nas len 'debs su 'jug par rim pa 'god par byed pa'o / /
ci sA lu'i sa bon la sogs pa de myu gu la sogs pa 'bras bu las gzhan nam /
'on te sa bon la sogs pa de nyid myu gu la sogs pa yin /
ci'i phyir rtog pa 'di gnyis kho na byed snyam pa la /
phan tshun log pa'i lus la ni / /
zhes bya ba la sogs pa smos so / /
rnam pa gzhan zhes bya ba ni / /
sa bon las myu gu la sogs pa gzhan yang yin la /
gzhan ma yin pa gang yin pa dang /
gzhan yang ma yin gzhan ma yin pa yang ma yin zhes bya ba ste 'di ni 'gal bas mi srid do / /
rang gi mtshan nyid ni ngag gi spyod yul las 'das pa'i phyir brjod par mi nus zhes smra'o / /
lam gzhan ni brjod pa'i kun rdzob po / /
legs zhes bya ba ni lam gzhan gyi bye brag gam bya ba'i bye brag go / /
ji ltar tha snyad kyi rjes su mthun par bum pa snam bu zhes bya ba la sogs par bsnyad par nus pa de bzhin du /
sa bon la sogs pa las myu gu la sogs pa gzhan nam gzhan ma yin zhes bya ba la sogs pa 'di yang bsnyad par nus par gnang ngo / /
de lta ma yin te rnam pa thams cad du brjod par bya ba ma yin na ni /
mi smra thug ste /
'di ltar phyed rgas pa ni rigs pa ma yin no / /
ji ste sa bon la sogs pa dang myu gu la sogs pa gzhan dang gzhan ma yin pa'i phyogs gnyis kyi nang nas 'ga' phyogs gsum pa zhig brjod na /
de nyid kho bo cag gis dgag /
de bas de lta bas na de lta yin na ni /
pha rol gyis khas blangs pa 'gog pa yin na /
rtsod pa la bzo ba ga la yin /
khyod rtsod pa la mkhas pa ga la yin te ma yin pa kho na'o zhes bya ba'i tha tshig go / /
'di skad du dbu ma pa ni byas shing 'gog pa smra ba ni ma yin gyi /
'on kyang pha rol pos phyogs gang khas len pa de kho na 'gog pa smra'o / /
ji ste pha rol po phyogs 'ga' yang khas mi len na ni /
dbu ma pa 'gog pa yang ci yang mi smra ba nyid do / /
de lta yin na bdag las skye gzhan las skye zhes bya ba de lta bu ni pha rol po kho nas smras kyi /
slob dpon gyis ni ma yin no / /
slob dpon ni ma yin no zhes dgag pa tsam 'chad par zad pas nyes pa ci yang med do zhes bshad pa yin no / /
ma zhig pa las 'bras skye na / /
de tshe ma zhig pa'i gnas skabs na /
ci'i phyir 'bras bu med /
gal te yod na ni de'i tshe 'bras bu dang rgyu gnyis cig car yin par thal bar 'gyur ro / /
de lta na yang de gnyis kyi rang gi ngo bo nyams par thal ba yin no / /
zhig nas 'bras bu skye na ni de tshe rgyu gang las 'bras bur 'gyur /
'di ltar re zhig 'bras bu 'di rgyu zhig pa las ni mi 'gyur te /
de nus par brjod pa thams cad dang bral ba'i ngo bo nyid yin pa'i phyir ro / /
rgyu gzhan yang yod pa ma yin te /
de la yang mtshungs par thal bar 'gyur ba'i phyir ro / /
de'i phyir 'bras bu rgyu med pa can kho nar 'gyur ro / /
yang na ni med pa kho nar 'gyur ro / /
ji ste bdag nyid kyis rang dgas rgyu ma 'gags pa yod pa las 'bras bu skye'o zhes bya ba de lta bur rtog par byed na /
de la yang rgyu dang 'bras bu dus mnyam pa nyid kho na dang 'brel bar 'gyur ro / /
gal te yang rgyu'i lus ni 'jig pas zin la /
'bras bu ni skye bas zin te /
rgyu 'jig pa na mjug thogs kho nar 'bras bu skye la /
bar na bar du gcod par byed pa'i dus ci yang med pas /
de'i phyir rgyu ma 'gags pa'i mjug thogs kho nar 'bras bu 'byung ngo / /
gang gi phyir skad cig ma dang po la ni rgyu /
skad cig ma gnyis pa la ni 'bras bu skye ste /
de lta yin na ni ma zhig pa las skye ba yin no / /
'di ltar mjug thogs su yod pa yin la /
de yang ma zhig pa kho na las 'byung ba yin no / /
de lta ma yin na skad cig gsum pa la 'bras bur 'gyur te /
skad cig dang po la ni rgyu yod pa'o / /
gnyis pa la ni 'jig pa'o / /
zhig nas ni 'bras bu skyed de skyes ma thag tu ni 'bras bu yod pa yin no snyam du sems na /
'di yang rigs pas 'brel pa nyams su 'bab pa ma yin no / /
'di ltar re zhig dang po kho nar de lta ma yin na /
skad cig gsum pa la 'bras bur 'gyur ro zhes bya ba la sogs pa 'di shin tu ma 'brel ba yin te /
gang zhig ji ltar yang zhig pa dang ma zhig pa las skye bar mi 'dod pa de la /
'di lta bu'i rjod pa ji ltar 'tsham zhes bdag nyid kyis rtogs shig /
gang yang re zhig skad cig ma dang po la zhes bya ba la sogs pa gang yin pa de yang snying po med pa nyid do /
'di ltar skad cig gnyis pa la ma zhig pa las 'bras bu 'di 'byung ba ni ma yin te /
de'i tshe ma zhig pa med pa'i phyir ro / /
gang gi tshe 'di ma zhig pa de'i tshe yang 'bras bu med pa kho na'o / /
ji ste skad cig gnyis pa la ma zhig pa kho na las 'bras bu skye ste /
'di ltar skyes ma thag tu yod la /
de yang ma zhig pa kho na las 'byung ngo zhe na /
yin la ni rag mod kyi /
khyod kyi skad cig pa nyid ma yin par 'gyur ro / /
gal te 'di skad cig pa nyid ma yin pa ma yin te /
'di ltar rgyu 'jig pa na 'bras bu skyed par byed do zhe na /
de yang rigs pa ma yin te / /
'di ltar re zhig gang gi tshe rgyu 'jig pa de'i tshe na re zhig 'bras bu med la gang gi tshe /
zhig zin pa de'i tshe 'bras bu de gang las 'byung zhes brjod par bya /
gal te 'jig pa de nyid las 'byung ngo zhe na /
de'i tshe de med pa ma yin nam /
gang gi tshe yod par gyur pa de'i tshe ni de las 'bras bu 'byung bar khyod mi 'dod do / /
gnas skabs gzhan yang ci yang med de /
de'i phyir dngos po rtogs bzhin du yang mjug thogs pa la mngon par zhen pa tsam gyi ling tog gis yang dag pa'i blo'i mig khebs pas /
rgyu ma 'gags pa las skye'o snyam du gdon mi za bar sems te /
de ltar ni dbye bar mi nus so / /
'di ltar skad cig dang po la nus pa thams cad ma nyams pa rgyu mthu che ba'i tshe ni 'bras bu mi skye'o / /
skad cig gnyis pa ste /
gang gi tshe 'bras bu sgrub par nus pa'i mthu'i bye brag thams cad med par gyur pa de'i tshe /
'bras bu skye bar ji ltar 'gyur / /
de lta bas na smra ci dgos te de ni gzhag go / /
de dag rnam par rtogs byed pa / /
zhes bya ba la sogs pa ni don gsal lo / /
gal te 'di yod na 'di 'byung zhes bya ba ni lung dang 'jig rten na yang yod la /
sa bon la sogs pa rgyu dang 'bras bu'i dngos po 'di yang 'di tsam gyi rgyu rkyen yin pas de'i phyir 'di don dam par yod do zhe na /
'di yod 'di zhes bya ba dang / /
zhes bya ba la sogs pa smos te /
'di skad du 'di yod na 'di 'byung zhes bya ba 'di 'jig rten dang grub pa'i mtha' la yang yod de /
de ni tshig tsam gyis ma yin te tshad mas yin na /
sngar bshad pa yi rnam pa yis / /
tshad ma'ang khyod la yod ma yin / /
sngar bshad pa yi rnam pa ni / /
rnam pa med pa'i shes pa ni / /
yul la 'dzin par mi rigs so / /
zhes bya ba la sogs pa dang /
du mas dngos po gcig mi byed / /
ces bya ba la sogs pa'o / /
de lta bas na nged kyi ste / /
kho bo cag gi rkyen nyid 'di pa tsam / /
gsung rab dang 'jig rten na yod pa ni /
ji ltar snang ba kho nar zad do / /
ci'i phyir snyam pa la /
'di ltar 'di la dngos bsams na / /
zhes bya ba la sogs pa smos so / /
brgya zhig la nga yang ji ltar snang ba 'di kho na 'dod do zhes smra bar 'gyur bas /
nged kyang de ltar 'dod ce na / /
zhes bya ba la sogs pa smos so / /
gal te bag med pas 'khrul pa'i phyir rkyen 'di tsam rjod pa la nyes pa ci yang med do zhe na /
yang dang yang du zhes bya ba smos te /
mkhas pa ni nam yang yang dang yang du 'khrul par mi 'gyur ro / /
gal te tshad mas grub pa'i phyir ro zhe na /
de grub bya la tshad ma ni / /
zhes bya ba la sogs pa smos so / /
gal te tshig tsam gyis grub bo zhe na /
thams cad 'grub par thal 'gyur phyir / /
zhes bya ba la sogs pa smos te / /
brjod par 'dod pa'i gzhan dbang phyir / /
sgra rnams gang la yod ma yin / /
de yod pas ni don 'grub na / /
thams cad kyi ni thams cad 'grub / /
ces 'byung ba'i phyir thams cad 'grub par thal ba yin no / /
'di lta bu'i rkyen 'di pa nyid tsam 'di yang dag par yod do zhes rjod par byed cing bdag nyid stod par byed pa ni /
kye ma'o blo ni shin tu zhib / /
'dis ni blun pa nyid du brjod cing bzhad gad du byed do / /
khyod kyis kun rdzob kyi bden pa'i bye brag ni brjod la /
gang gis na des de na pa yin pa kun rdzob de nyid ni ma bshad do snyam pa la /
ji ste kun rdzob kyi zhes bya ba 'di ci zhig yin zhe na zhes bya ba la sogs pa smos so / /
gang zhig gis sgrib ces bya ba 'dis ni byed pa sgrub pa'o / /
gang zhig la zhes bya ba 'dis ni gzhi sgrub pa'o / /
bzhed ces bya ba ni bcom ldan 'das bzhed ces bya ba'i tha tshig go / /
'di nyid lung dang bstun pa'i phyir / /
mdo las ji skad du zhes bya ba la sogs pa smos so / /
skye ba kun rdzob tu zhes bya ba ni ji ltar snang bzhin skye'o zhes bya ba'i tha tshig go / /
dam pa'i don gyi tshul du dpyad na /
rang bzhin med pa rnams la skye'o zhes 'khrul pa gang yin pa de ni yang dag kun rdzob 'dod de ni bden te 'khrul pa yin par mi bya'o zhes bya ba'i tha tshig go / /
kun rdzob des na sna tshogs 'di kun thams cad bden pa yin gyi /
dam pa'i don rigs pas ni ma yin no zhes bya ba'i tha tshig go / /
'di yang lung dang sbyar ba'i phyir /
mdo las ji skad du zhes bya ba la sogs pa smos so / /
ji ste kun rdzob ces bya ba 'di ci yin zhe na zhes dris pa dang dbu ma pas kun rdzob ni dngos po med pa yin no zhes bshad ces grags pa de la /
btsun pa lha dbang blos sun 'byin pa smras pa dang /
kun rdzob dngos po med yin na / /
gal te kun rdzob ces bya ba'i sgra dngos po med par brjod par 'gyur na zhes bya ba'i tha tshig go / /
skye ba dngos po'i rnam grangs yin no zhes bya ba'i tha tshig go / /
phyir de lta bas na de la dngos po gzugs la sogs pa gcig po de la de'i tshe / /
nus dang mi nus cig car 'gyur / /
zhes bya bar bsnyegs so / /
gang gi phyir gzugs la sogs pa'i dngos po 'di kun rdzob kyi ngo bo nyid yin pa de'i phyir don bya bar mi nus te mi rung ba yin no / /
gang gi phyir skye ba'i ngo bo nyid yin pa de'i phyir don byed nus te bsgrub par nus pa'o / /
de lta bas na gcig la phan tshun 'gal ba'i ngo bo nyid gnyis ji ltar rung /
ji ste kun rdzob ni skye ba'i rnam grangs yin no zhes smra na /
de'i phyir smras pa /
gal te kun rdzob skye ba yin na /
de'i tshe lta ba 'di la ni /
kun rdzob tu skye zhes bya ba mkhas pa rnams kyi tshig 'di'i don ni /
skye ba skye zhes bya bar 'gyur bas mtshar to / /
de lta bas na brjod pa de lta bu ni 'brel pa ma yin no zhes phyas su bya ba'o / /
'di ni 'brel pa med pa gzhan yin te /
'di'i skye ba kun rdzob ste don dam pa ni ma skyes na zhes bya ba la sogs pa 'di smos te /
don dam pa ni kun rdzob las bzlog pa yin pa'i phyir ro snyam du bsams pa'o / /
de lta yin na dngos po rnams don dam par ma skyes pa'o zhes bya ba la 'di skad du /
skye ba med pas dngos po rnams ma skyes par bshad par 'gyur ro / /
de lta bas na rgol ba de skad du /
smra na grub pa sgrub pa nyid smra bar 'gyur te /
'di ltar dngos po rnams skye ba med pas ma skyes so zhes bya ba de ni thams cad la grub pa kho na ste /
de'i phyir dam bcas pa grub pa sgrub pa nyid kyi nyes pa yin no / /
de lta yin na rgol bas rkyen la rag las te /
skye ba nyid kyi gtan tshigs 'dis gang gis na 'di sgrub pa yin par 'gyur ba /
mi 'dod ci zhig bsgrubs par 'gyur / /
rigs pa'i rjes su 'brangs nas 'dis / /
gnas pa la sogs de bzhin brjod / /
gnas pa dang brgal ba dang mi rtag pa nyid la sogs pa la yang de bzhin brjod de /
'di ltar kun rdzob dngos po med yin na / /
gnas sogs dngos po yin pa'i phyir / /
de tshe dngos po gcig de la / /
nus dang mi nus cig car 'gyur / /
gal te kun rdzob gnas sogs yin / /
zhes bya ba la sogs pa'o / /
de la sogs pa zhes smos pa ni slob dpon chos skyong gis ji ste kun rdzob ces bya ba 'di ci zhig yin /
mi bden pa'i rnam grangs yin nam zhes bya ba la sogs pa smras pa'am /
gzhan 'ga' zhig gis kun rdzob kyi bden pa las brtsams nas smras pa /
gang yin pa bsdus te skabs dang mi ldan pa'i phyir /
ma 'brel la /
'di skad kyi byings dang nye bar bsgyur ba dang /
rkyen rnams kyi don ma yin pa'i phyir sgra'i don ma yin no / /
kun rdzob mtshan 'di las zhes bya ni gang gis yang dag pa'i sgrib par byed ces bya ba la sogs pa las so / /
nyams pa ni bral ba zhes bya ba'i tha tshig go / /
de bas na 'dis ni rgol ba dag bsal bar bya ba la kho bo cag 'bad pa mi byed do zhes rjod par byed do / /
slob dpon chos skyong gis dngos po gcig la cig car bden par yang 'gyur /
mi bden par yang 'gyur zhes 'gal ba smras pa yongs su spang ba'i phyir bshad pa /
dngos po'i stobs kyis zhugs pa'i rjes su dpag pa'i rigs pas brtags na ni /
bden pa ma yin te /
dngos po'i stobs kyis zhugs pa'i rjes su dpag pas mi rung ba'i phyir ro / /
dngos po de gzhan du na bden pa yin te /
ji ltar snang ba bzhin du zhes bya ba'i tha tshig go / /
yang na ni rigs pa las gzhan pa ni de gzhan du na ste /
des na ji ltar snang ba dang rigs pa'i stobs kyis brjod pa na dngos po gcig la bden pa nyid dang mi bden pa nyid ji ltar 'gal te /
mi 'gal ba nyid do zhes bya ba'i tha tshig ste /
ltos pa'i bye brag gis zhes snyam du bsams pa'o / /
slob dpon lha dbang blos 'gal ba smras pa yongs su spang ba'i phyir /
rigs pas brtags na dngos ma yin / /
zhes bya ba la sogs pa smos so / /
da ni dbu ma pa rnams kyi dam bcas pa ji ltar bur rnam par gnas pa de bsnyad pa'i phyir /
de lta yin na yang zhes bya ba la sogs pa smos te /
'di skad du pha rol po rnams kyis ni dngos po rnams don dam par skyes so zhes smras la /
dbu ma bas ni dngos po rnams don dam par skyes so zhes gang smras pa de ma yin no zhes dgag pa tsam byed par zad do zhes bshad pa yin no / /
tshig don 'di ni rigs pa yi / /
rjes su 'brangs nas skye ba med / /
ces bya ba ni de nyid ston par byed pa yin te /
tshig 'di'i don ni don dam par ma skyes pa'o zhes bya ba yin no / /
gzhan la'ang de bzhin sbyar bar gyis / /
zhes bya ba la sogs pa ni rtogs par sla'o / /
pha rol po dngos por smra ba rnams kyis skye ba la sogs pa 'dod pa zhes bya bar sbyar te /
sogs pa smos pa ni gnas pa la sogs pa gzung ngo / /
ji lta bu zhig snyam pa la bshad pa /
rigs lam brten pa can / /
zhes bya ba smos so / /
gang dag gi snyam pa la dngos po rnams kyi zhes bya ba smos te /
gzugs la sogs pa rig pa'i lam la brten pa nyid kyi ngo bo de kho na rang bzhin med pa nyid du mthong ba'i phyir ro / /
'gog par byed na de bas de lta na rang bzhin med pa nyid du lta ba la /
ci zhig gnod de ci zhig gnod / /
ces bya pa'i tshig 'dis ni gzhan dag gis dam bcas pa la /
mngon sum dang /
rjes su dpag pa dang /
rang gi tshig dang grags pa dang lung dang 'gal ba'i gnod pa yod do zhes brjod pa gang yin pa de mi srid do zhes ston par byed do / /
'di ltar skye ba la sogs pa ji ltar snang ba bzhin rnam par gnas pa de dag ni gang gi phyir mngon sum la sogs pa dang 'gal bar 'gyur ba de ltar ni mi 'gog gi / /
rigs pa ji lta ba bzhin du 'gog ste /
ji ltar gzhan dag gis skye ba la sogs par yongs su brtags pa dag 'jug pa de dag kyang de ltar ni mngon sum ma yin te /
de lta bas na de dang ga la 'gal /
don dam par skye'o zhes bya ba de la rigs pa smra ba rnams kyis gzhan dag gis don dam pa zhes bya ba'i sgra'i don ji lta bur yongs su brtags pa de la brten nas 'gog par byed de /
de lta yin na slob dpon chos skyong gis dam par ma skyes zhes bya ba 'di la /
don dam pa zhes bya ba'i sgra'i don ci yin zhes bya ba la sogs pas gnod pa smras pa gang yin pa de 'di la mi srid do snyam nas /
ci zhig gnod ces bya ba smos te /
'di ltar don dam par skye'o zhes bya ba 'di la /
don dam pa zhes bya ba'i sgra'i don 'jig rten gyi rnam par 'jog pa gang yin pa de nyid rigs pa smra bas 'gog par byed do / /
de ni yang rab 'byor zhes bya ba la sogs pa mdo'i tshig 'og nas 'byung ba bshad par bzhed nas /
de nyid kyi phyir zhes bya ba smos te /
gang gi phyir don dam pa dang mthun pa'i phyir /
kun rdzob nyid don dam pa'i sgrar brjod pa de nyid kyi phyir /
kun rdzob ces bya ba la sogs pa smos te /
de bzhin nyid ni ngo bo nyid do / /
ci'i phyir kun rdzob dang don dam pa gnyis tha mi dad snyam pa la /
rigs de yang zhes bya ba la sogs pa smos te /
de lta yin na ni rigs pa yang kun rdzob kho na yin no / /
ci'i phyir zhe na /
ji ltar snang ba'i ngo bo nyid yin pa'i phyir ro / /
de nyid ci'i phyir snyam pa la /
rigs pa ni zhes bya ba la sogs pa smos so / /
ci'i phyir rig pa gzhan du mi 'jug go snyam pa la /
'di ltar zhes bya ba la sogs pa smos te /
'di rnam par 'grel par byed do / /
rjes su dpag pa dang rjes su dpag par bya ba 'byung gi zhes bya bar sbyar ro / /
ji ltar zhe na rgol ba dang phyir rgol ba dag gi snang ba'i chos so /
nga la zhe na /
blo'i bdag nyid la'o / /
ji lta bur zhe na /
chos can dang /
chos dang /
dpe nyid du rnam par gzhag par ro / /
gzhan na ni 'byung ba ma yin zhes bya bar sbyar ro / /
ci'i phyir zhe na /
rjes su dpag pa 'byung ba mi rung ba'i phyir ro / /
ji lta zhe na /
gnyis ka la ma grub pa nyid kyis so / /
gang dag ce na /
chos can dang chos la sogs pa'o / /
sogs pa smos pas ni dpe nye bar bsdu ba'o / /
ci'i phyir gnyi ga la ma grub pa nyid yin zhe na /
bshad pa chos dang chos can dang dpe gang la yang blo mtshungs pa nyid med pa'i phyir ro / /
gang dag gi zhe na /
gzhung lugs tha dad pa gnas pa rnams kyi'o / /
gzhung lugs ni grub pa'i mtha'o / /
gang gi phyir de ltar yin pa de nyid kyi phyir blo la snang ba'i chos can de lta bu la gnas te /
dngos po sems par byed pa rnams ni blo la snang ba'i gtan tshigs la sogs pa de lta bu kho nas ci blo la snang ba 'di yang dag par yod dam med /
dngos po la brten pa zhig gam 'on te ma yin zhes sems par byed par khas blang bar bya'o / /
sogs pa zhes smos pas ni dpe nye bar gzung ngo / /
rigs pa smra ba ni dbu ma pa'am /
dngos po smra ba'o / /
blo la snang ba'i cha ma brtags na nyams dga' bas / /
gzhan gyi skye ba la sogs par yongs su brtags pa 'gog pa lhur len pa'i rjes su dpag pa 'byung bar byed na /
su zhig 'gog par 'gyur te /
spong bar byed pa su zhig ces bya ba su yang mi 'gog go zhes ston to / /
dngos po 'di ni mtshungs pa nyid du grub par rgya cher gtan la phab pas mangs su dogs pas /
'dir ni 'di rgya ma bskyed do / /
gang gi phyir de ltar rigs pa de yang ji ltar snang ba bzhin du kun tu gnas pa de nyid kyi phyir mdo las /
'jig rten gyi kun rdzob kyang gzhan la /
don dam pa yang gzhan pa ni ma yin zhes bya ba gsungs te rigs pa ma yin no / /
ci'i phyir de gnyis gzhan ma yin zhe na /
'di ltar 'jig rten gyi kun rdzob kyi de bzhin nyid kyi ngo bo nyid gang yin pa ji ltar snang ba'i ngo bo nyid ces bya ba'i tha tshig ste /
de nyid don dam pa'i de bzhin nyid kyang yin te /
rigs pa yang ji ltar snang ba bzhin kun rdzob tu gnas pa'i phyir ro / /
re zhig de ltar mdo'i don tshul gsum pa'i rtags kyi mtshan nyid kyi rig pa don dam pa yin par bshad pa yin no / /
rnam pa gzhan yang bshad pa /
yang na skye ba la sogs pa bkag pa yang zhes bya ba la /
yang zhes bya ba'i sgra ni rigs pa 'ba' zhig tu ma zad kyi zhes bya ba yin no / /
'ga' zhig gis zhes bya ba ni don dam par spros pa thams cad bral ba dang mthun pa'i phyir rigs pa smra ba rnams kyis don dam pa nyid du 'dod pa'o / /
gzhan dag gis ni skye ba med pa la sogs pa 'gog pa yang dag pa kho nar don dam pa nyid du 'dod ces bya bar sbyar te /
rnal 'byor spyod pa pa rnams kyi ltar na dngos su stong pa nyid yang dag pa yin pa'i phyir ro / /
de lta na yang zhes bya ba ni de lta bu'i don dam pa la brten na yang ste /
mdo'i tshig 'di 'jig rten gyi kun rdzob kyang gzhan la /
don dam pa yang gzhan pa ni ma yin no zhes bya ba 'di legs par drangs te /
legs par go bar byas pa yin te /
de la ni skye ba la sogs pa bkag pa yang kun rdzob kyi ngo bo yin pa'i phyir ro / /
'di ni sngar yang /
dgag bya yod pa ma yin pas / /
yang dag tu na bkag med gsal / /
zhes bsgrubs zin to / /
dngos po de nyid slob dpon klu sgrub kyis bshad pa /
gzhan rnal 'byor spyod pa'i don dam par byas pa rnam par gzhag pa skye ba la sogs pa bkag pa gang yin pa de ni /
gzhan gyi zhes bya ba dbu ma pa'i kun rdzob yin no / /
gal te ji ltar gcig kho na gcig gi don dam pa yin la /
gzhan gyi ni kun rdzob yin zhe na /
ltos pa'i bye brag gis de ni nyes pa med de /
'di ltar bud med gcig kho na gzhan de'i bu'i ni ma yin la /
ma de nyid gzhan gyi chung ma yang yin pa bzhin no / /
yang zhes bya ba'i sgra ni rim pa gzhan du sbyar ba'o / /
kha cig rgyu dang 'bras bu'i dngos po don dam pa rtogs par byed pa'i tshad ma 'gog pa dang /
yang dag pa'i skye ba 'gog pa'i rigs pa gang yin pa 'di ni /
kun rdzob pa'i skye ba dang de rtogs par byed pa'i tshad ma ji ltar snang ba bzhin gnas pa la yang mtshungs te gtan tshigs kyi yul ni skyes bu'i 'dod pa'i dbang gis bye brag tu dbye ba ma yin te /
khyab pa ni thams cad nye bar bsdus nas nye bar ston pa'i phyir ro snyam du sems te de'i phyir 'dod pa de'i dogs pa bsu bar byed de /
kun rdzob tu yang mi skye dang /
yang zhes bya ba'i sgra ni don dam pa 'ba' zhig tu ma zad kyi zhes bya ba'o / /
mi skye zhes bya ba ni nye bar mtshon pa yin te /
de rtogs par byed pa'i tshad ma zhes bya bar yang shes par bya'o / /
yang na dang zhes bya ba'i sgra mi skye dang zhes bya ba rim pa gzhan du sbyar te /
dang zhes bya ba'i sgras ni de rtogs par byed pa'i tshad ma yang zhes bya'o / /
rigs pa'i stobs kyis na zhes bya ba ni /
du mas dngos po gcig mi byed / /
ces bya ba la sogs pa smos pas so / /
'di bshad pa /
ji ste dngos por smra ba rnams / /
kun rdzob la yang zhes bya ba'i sgra ni snga ma bzhin no / /
snang ba dang ldan pa ni rnam pa dang bcas pa'o / /
cig shos kyis zhes bya ba ni shes pa rnam pa med pas so / /
yongs su gcod pa mi rung ba'i phyir /
rgyu dang 'bras bur 'dod pa me dang du ba la sogs pa 'dzin par mi 'thad pa'i rgyus rgyu dang 'bras bu nyid nges pa med pa kho na ste mi rung ngo zhes bya ba ni lhag ma'o / /
snga ma bzhin du zhes bya ba ni /
gong du dngos por smra ba rnams la rnam pa med pa'i shes pa ni /
yul la 'dzin par mi rigs so / /
rnam pa tshad ma min phyir dang / /
mi rigs phyir na cig shos min / /
zhes ji skad bstan pa lta bu'o / /
de ni rigs pa ma yin no / /
zhes bya ba ni rgyu dang 'bras bu nyid do / /
ci'i phyir zhe na /
du mas dngos po gcig mi byed / /
du mas du ma byed ma yin / /
zhes bya ba la sogs pa gtan tshigs snga ma kho na'i phyir ro / /
'dir lan bshad pa /
blo rgya chen po'i nor can khyod kyis gang smras pa /
de bden te /
brtag mi bzod pa nyid kyi rgyu / /
de'i phyir na 'di ni bcom ldan 'das thugs rje'i rgyu las byung ba'i rdul phra rab kyis bsgrubs pa'i sku can gyis /
sangs rgyas thams cad kyi yul la 'jug pa ye shes snang ba'i rgyan la sogs pa'i mdo las /
ji ltar snang bzhin yin par gsungs / /
'di bshad pa rgyu gang gi phyir / /
rigs pa'i mthus rgyu dang 'bras bu nyid la sogs pa mi rung ba /
de nyid kyi phyir bcom ldan 'das kyis skye ba ni ji ltar snang ba bzhin yin par gsungs so / /
gzhan yang rung zhes bya ba ni /
de rtogs par byed pa'i tshad ma dang /
gnas pa dang rga ba dang mi rtag pa nyid la sogs pa'o / /
'di'i ngo bo nyid skye ba med pa'i chos yin pas /
skye ba med chos te /
de'i chos don dam pa pa'i skye ba ma yin no zhes bya ba'i tha tshig go / /
rdzogs par sangs rgyas pa'i gnas skabs na yang dag pa'i shes pas sgro btags pa'i rnam pa dang bral ba'i phyir /
de ltar chos ma skyes pa yin gyi /
snga ma de ltar rang bzhin yin par gyur pa ni ma yin no snyam du dogs pa bzlog pa'i phyir bshad pa /
rtag tu ste dus thams cad du'o / /
rdzogs par sangs ma rgyas pa'i gnas skabs na yang zhes bya ba'i tha tshig ste /
'di ltar /
'di la bsal ba ci yang med / /
gzhag par bya ba ci yang med / /
yang dag nyid la yang dag lta / /
yang dag mthong na rnam par 'grol / /
zhes 'byung ngo / /
chos rnams kun kyang zhes bya ba ni /
de bzhin gshegs pa las gzhan pa rnams so / /
bde bar gshegs pa dang 'dra zhes bya ba ni /
mi skye ba'i chos rnams yin pas /
de dag kyang skye ba tshad mas gnod pa yin pa'i phyir /
rang bzhin 'di las mi 'da'o / /
'o na ni ji ltar skye bo dag gzugs la sogs pa dngos po rnams skye ba dang gnas pa dang 'jig pa la rten to zhes tha snyad dag 'jug par byed snyam pa la /
bshad pa /
mtshan mar 'dzin pa'i thog ma med pa'i dus nas 'jug pa'i phyin ci log gi bag chags las byung ba dngos por mngon par zhen pas /
dngos po'i de kho na brtag pa la mi gzo ba'i phyir mi mkhas pa rnams ni byis pa dag go / /
gang dag la thos pa'am bsams pa'am bsgoms pa'i rim pas blo skyes par ma gyur pa yod pa de dag la de skad ces bya'o / /
med pa'i chos te /
skye ba la sogs pa dang ldan pa gzugs la sogs pa med pa rnams la yang dag bar mngon par zhen pas tha snyad 'dogs so / /
ji ltar snang bzhin ngo bo'i phyir / /
zhes bya ba ni /
ma brtags na nyams dga' ba yin pa'i phyir ro / /
kun rdzob 'di la dpyad pa ste / /
brtag pa mi 'jug go / /
'di la ji skad bshad pa'i dpyad pa /
ci rgyu dang 'bras bu'i dngos po kun rdzob pa /
shes pa rnam pa dang bcas pas shes sam zhes bya ba dang /
de bzhin du 'di ji ltar 'dod /
ci du mas gcig byas sam /
'on te du ma byas zhes bya ba la sogs pa de ni gnas med de rten med do / /
ci'i phyir zhe na /
'di ltar ji skad bshad pa'i rnam par dpyod par byed pa yin na ni /
gnod pa de tshar gcad pa'i gnas su 'gyur ro / /
ci'i phyir zhe na /
don gzhan du song bas te /
skabs yin pa'i don bor na rtsod pa gzhan la brten pa'i phyir zhes bya ba'i tha tshig go / /
'di rnam par 'grel bar byed de /
dbu ma pa kho bo cag ni kun rdzob 'di la dpyod pa sngar ma bstan gyi /
khyed kyis byed na 'gog par byed do / /
gal te dpyad pa byas te /
de dag gi de ma rung na ma rung du zad do / /
kho bo cag la ci gnod /
'on kyang ji ltar snang ba'i ngo bo'i kun rdzob la sngar brten nas te /
khas blangs nas phyis kun rdzob de la khyod ji skad bshad pa'i dpyod pa byed pa yin na ni don rnal ma las /
don gzhan du 'gro ba'i phyir gnod pa ste /
pham pa 'ba' zhig tu 'gyur ro / /
don rnal ma las don gzhan zhes bya ba ni /
ma 'brel ba'i don te /
de tshar gcad pa'i gnas su rnam par gzhag pa ni rig pa dang ldan pa yin no / /
ji ste ji skad bshad pa'i mtshan nyid ma yin pa la zhes bya ba ni ji ltar snang ba'i ngo bo ma yin gyi /
rigs pa'i rjes su 'brang ba nyid kyis khas blangs pa'i don kho na la /
gal te kun rdzob ces bya ba'i ming du 'dogs na de la de lta bu'i nyes pa brjod kyang kho bo cag la gnod pa ci yang med de /
don gzhan du 'gro ba med pa'i phyir ro / /
dngos por mngon par zhen pa chen po'i gzhan gyi dbang gi blo can gzhan dag don dam pa'i tshul la rnam par sdang zhing klan ka tshol bar byed de /
'o na gal te dngos po rnams don dam par ma skyes pa kho na yin na /
de'i tshe ci'i phyir na 'di la me dang sa bon la sogs pa'i rgyu 'di las du ba dang myu gu la sogs pa'i ngo bo der sngon mi snang ba las nges par snang zhes bya ba 'di smra bar byos /
klan ka 'di'i lan glon par byed de /
khyod dang ba lang rdzi la sogs pa mngon par zhen pa ngan pa'i dug la sogs pas ma rung bar byas pa'i blo can rnams kyis ji ltar mthong ba 'di 'dra ste /
'di lta bu du ba la sogs pa 'di ni me la sogs pa'i rgyu 'di las snang ste /
de'i phyir 'di la lhag pa ci zhig smra bar bya /
sngon ma byung ba ci yang smrar med do zhes bya ba'i tha tshig ste /
'di ltar khyod la du ba la sogs pa cha ji tsam snang ba de tsam /
kho bo la yang de dag la cha de tsam snang ngo / /
kho bos khyod kyi ngo mi chod pa'i phyir smra bar 'dod nas /
mig gnyis te por phye yang de dag la sngon ma byung ba'i rnam pa ni ci yang mi snang na /
de la de lta bu'i dngos po'i ngo bo nyid la kho bo cag la ci zhig 'dri /
dri ba gzhan gyi yul sngon ma byung ba med pa'i phyir /
khyod kyi 'dri ba 'di ni don med la kho na yin te /
'di ltar dris su zin kyang kho bos gang khyod dang ba lang rdzi la sogs pa dang bcas bas mthong ba de tsam gyi cha zhig brjod par bya'i /
sngon ma byung ba'i ngo bo brjod par bya ba ni ci yang med do / /
de'i phyir ci'i phyir na rgyu 'di las der snang ba 'di smra bar byos /
zhes bya ba de skad du /
'dri ba ni kun nas nyon mongs pa ste /
don stong pa la brten pa 'ba' zhig tu zad do / /
gzhan yang skye bo blo'i nor can gang zhig ma brtags na dga' ba /
me dang du ba la sogs pa bdag nyid kyis rnam par gsal bar mthong bzhin du'ang /
dmigs bzhin du'ang mi shes te 'di ni de lta'o zhes mi go ba /
de rtsod pa yis /
grags pas kyang gzhan la ci'i phyir na rgyu 'di las /
der snang ba 'di smra bar byos / /
zhes smra'o / /
ma 'phags ngan pa ni /
bzang po ma yin pa'o / /
mi shes pa ni blun pa ste / /
mi shes pa kho na 'dir ngan pa zhes bya bar 'os kyi /
srog chags phan pa 'dod pas bslus pa la /
lta nyes pa ci yod snyam du bsams pa'o / /
rtsod par grags pa ni /
rtsod pa yis ni grags pa'o // //
bam po gsum pa ste tha ma'o / /
btsun pa blo brten na re /
kun rdzob ni gzhi med par mi rung ngo zhes zer ba de'i dogs pa bsu ba'i phyir /
kun rdzob 'di ni gzhi med par / /
zhes bya ba smos te /
rten med par mi rung ngo zhes kyang brjod par mi nus te /
'di ltar brtags pa kun rdzob ni gzhi dang bcas pa ste /
yang dag pa'i gzhi dang ldan pa ni 'ga' yang dngos po gang la yang mi snang ngo / /
shing la sogs pa gdags pa'i gzhi yal ga la sogs pa snang ba ma yin nam zhe na /
brdzun pa yin no snyam nas bshad pa /
shing la sogs pa'i don gyi gdags pa 'di yang gzhi ste /
don dam pa pa'i rgyu la ltos pa ma yin pa nyid do / /
'di ltar shing la sogs pa'i gdags pa'i rgyu ni yal ga la sogs pa yin par 'gyur la /
yal ga la sogs pa de yang cha shas dang bcas pa'i phyir /
de'i cha shas kyi gzugs kyang gzhan yin no / /
de bzhin du blos rnam par gzhigs na gdags pa'i gzhi rdul phra rab kyi bar du rnam par gnas la /
de yang /
gang la shar sogs phyogs yod pa / /
de la shar gyi phyogs cha'ang yod / /
gang phyir rdul la phyogs rnams yod / /
de'i phyir rdul phran min par bshad / /
ces bya ba de lta bu la sogs pa phyogs cha tha dad pas dpyad na med pa kho na yin na /
shing la sogs pa kun rdzob pa gdags pa'i rgyu de lta ga la yod de med pa kho na'o / /
de ltar snang ba'i rgyu rnam par shes pa yin par rtog pa gang yin pa de yang sngar skye ba med par bsgrubs pa'i phyir mi 'thad pa nyid do / /
dngos po yod pa zhes bya ba ni don dam pa yin no / /
kun rdzob pa ni rgyu kho na yin te /
'di'i rgyur snga ma mi 'gal la /
rgyu de'i rgyu yang kun rdzob pa gzhan snga ma kho na yin no / /
de ltar rgyu brgyud pa thog ma med pa'i phyir kun rdzob gzhi med pa ni ci yang med do / /
gal te 'di'i rgyu rigs pa'i rjes su 'brang ba med do zhe na /
'di yang rnam pa de lta bu kho na ma yin nam /
de lta bas na ci yang mi gnod do / /
ji ste yang dag pa'i gzhi med par 'di 'byung bar rigs pa ma yin no zhes bya bar 'dod na ni /
kun rdzob dang don dam pa ba'i gzhi der 'di ltar de med na der mi 'gyur ba'i 'brel ba ci yang med pa ma yin nam /
gal te de'i bdag nyid kyi mtshan nyid yin no zhe na /
gal te de lta na gzhi yang de'i ngo bo nyid kho na yin pas kho bo cag gi 'dod pa grub pa kho na yin no / /
de lta yin na don dam pa pa'i gzhi'i ngo bo nyid yin pa'i phyir kun rdzob kyi ngo bo 'dor bar 'gyur ba'am /
gzhi kun rdzob tu yod par thal bar 'gyur ro / /
skye ba'i mtshan nyid kyi 'brel pa yin na ni /
rang gi ngo bo nyams par thal bar 'gyur te /
'bras bu ni rgyu dang mthun pa'i phyir ro / /
de lta bas na /
ji ltar snang ba 'di kho na'o / /
rgyu dngos po yod pa la ltos nas 'jug pa ni /
gang yang med do zhes khas blang bar bya'o / /
gal te kun rdzob don dam pa pa'i gzhi la ltos par gyur na /
de lta yin na ni dngos por 'gyur te /
'bras bu ni rgyu dang mthun pa'i phyir kun rdzob kyi ngo bo nyid 'dor zhing don dam pa pa'i dngos por 'gyur ro zhes bya ba'i tha tshig go / /
ji ste de rang gi ngo bo mi 'dor na de lta yin na ni /
khyod kyi gzhi yang ji ltar kun rdzob tu mi 'gyur te /
de yang de'i bdag nyid dang de las byung ba'i phyogs dag la kun rdzob kyi ngo bor bsgrubs ma thag pa yin no / /
de ni de lta yin te zhes bya ba ni /
btags pa gzhi dang bcas pa ni / /
'ga' yang gang la'ang mi snang ngo / /
zhes bya ba de ni de lta yin pa'o / /
ci'i phyir zhe na /
gtan tshigs gang gi phyir rnal 'byor spyod pa dngos por smra ba khyod kyi ltar na yang /
brtags pa'i ngo bo nyid gzung ba dang 'dzin pa'i mtshan nyid ni /
rgyu ci la yang mi ltos pa kho na yin no / /
rnal 'byor spyod pa pa 'dod pa'i dogs pa bsu bar byed de /
rtag tu med ces 'byung ba'i phyir / /
gal te med pa'i phyir mi ltos so zhe na /
'di'i bsam pa ni 'di yin te /
brtags pa ni gcig kho nar med pa yin te /
ji skad du dang po pa ni mtshan nyid kyis / /
ngo bo nyid med ces bshad pa lta bu'o / /
de'i phyir 'di ni ji ltar snang ba bzhin du yang med pa yin pas /
de rgyu la mi ltos pa nyid ni rigs pa yin no / /
ji ltar snang ba bzhin du kun rdzob tu yod pa gang yin pa de ni nges par rgyu la ltos pa yin no snyam pa 'di yin no / /
de'i phyir 'dir lan mngon sum dang 'gal ba kun tu spyod de zhes bya ba smos so / /
'di la gang gis na mngon sum dang 'gal bar rnam par gzhag par 'gyur ba mngon sum dang grags pa'i don spang ba gang zhig yin snyam pa la /
bshad pa /
gzung ba dang 'dzin pa ni brtags pa'i ngo bo nyid ces bya ba ste /
don phyir na brtags pa bstan pa yin zhes 'byung ba'i phyir ro / /
de gnyis kyang mngon sum kho nar shing rta 'tshong ba la sogs pa skye bo mtha' dag la grags pa'i tshad mas grags pa dag yin pas de spangs na mngon sum dang 'gal ba bzlog dka' ste /
'di ltar sngon po la sogs pa dang de 'dzin par byed pa srog chags thams cad kyi mngon sum du grub bo / /
yang pha rol po 'dod pa'i dogs pa bsu bar byed de /
rnam par shes pa nyid ni gnyis med pa'i ngo bo'o / /
ma rig pas gzung ba dang 'dzin par mngon par zhen pa nyid kyis dkrugs pa ni nor bar byas pa'o / /
de ltar zhes bya ba ni gzung ba dang 'dzin pa'i ngo bor te /
gnyis pa la mngon par zhen pa'i bag chags kyi gnyid ma sangs pa dag gi gnyid kyis non pa'i sems rnams kyis rtogs pa bzhin du rtogs so zhe na /
rigs pa smra bas bshad pa /
myong ba dang 'gal ba sgrub pa khyod la 'gog par byed pa su zhig yod /
grub pa'i mtha'i phyogs 'dzin pas ma nyams pa'i blo gros can bud med dang dmangs rigs la sogs pa'am /
mngon par ma zhen pa'i gnas skabs na khyod kyang rung ste /
'jug pa'i rnam par shes pa 'di gzugs la sogs pa nyid du rtogs kyi /
de las ma gtogs pa gzugs dang sgra la sogs pa ni med do / /
zhes bya ba de lta bu'i myong ba ni med kyi rnam par shes pa 'di ni nang na gnas pa'i ngo bo yin no / /
gzugs la sogs pa 'di ni pha rol na snang ba'i ngo bo yin no zhes bya ba de lta bu'i myong ba 'jug pa rab tu grags par gyur to / /
ji ste khyod de ltar gyur pa 'jig rten thams cad la grags pa'i don yang spang na ni de'i tshe /
bdag nyid mi shes pa de lta bu bdag dang gzhan gyis nyams su myong ba dang 'gal ba'i tha snyad smra ba khyod ni /
'jig rten gyis thag ring po kho nar spong ste /
'jig rten pa'i tha snyad dang mi mthun par zhugs pa'i phyir ro / /
gzhan gyis smras pa /
rmi lam la sogs pa na yang rnam par shes pa nyid de ltar rtogs par mthong ba ma yin nam /
sogs pa smos pas ni sgyu ma dang dri za'i grong khyer la sogs pa yongs su bsdu'o / /
rmi lam na ni /
phyi rol gyi gzugs yod par mi 'thad de /
khyim chung ngu na yang dpag tshad kyi tshad kyi ri dang shing dang rgya mtsho la sogs pa dag dmigs pa'i phyir ro / /
gzugs la sogs pa yang thogs pa dang bcas pa yin te /
de lta bas na de na rnam par shes pa nyid de ltar rtogs te /
gnyid kyis ma log pa'i gnas skabs na yang de dang 'dra bar 'gyur ro zhe'o / /
de la bshad pa /
bden na rmi lam la sogs pa na yang rnam par shes pa la ma gtogs pa de /
gzugs la sogs pa ji ltar snang ba bzhin mthong bzhin du yang mngon par zhen pa ngan pas khyod la rnam par shes pa nyid de ltar rtogs so snyam du log par snang gi /
gnyid kyis ma log pa'i gnas skabs bzhin du /
de na yang de ltar rtogs pa na /
phyi rol gyi gzugs la sogs pa ji ltar snang ba bzhin ni yod pa kho na'o / /
gal te rigs pas mi 'thad do zhe na /
de nyid kyi phyir ma brtags na nyams dga' ba'i phyir dang /
brtag pa'i dpyad pa mi bzod pa'i phyir kun rdzob pa zhes bya ste /
gnyid kyis ma log pa'i gnas skabs na yod pa'i rnam par shes pa yang de lta bu kho na yin te /
de yang skye ba med par bsgrubs pa'i phyir ro / /
snon bshad pa /
gang yang 'jig rten thams cad la gzung ba dang 'dzin pa'i rnam par snang ba'i dngos po 'di ci zhig gzhan gyi dbang gi ngo bo nyid yin nam /
'di ji ltar rung ste 'di gzhan gyi dbang gi ngo bo nyid de ni yang dag par na des dben pa'i ngo bo can yin no / /
gang la gzung ba dang 'dzin pa'i rnam pa des dben zhing bral ba'i rang gi ngo bo yod pa de skad ces bya ste /
de la snga ma po rtag tu med par gyur pa zhes 'byung ba'i phyir ro / /
de'i phyir ji ltar na gzhan gyi dbang de ltar gzung ba dang 'dzin pa'i rnam par snang /
gal te ma rig pas dkrugs pa'i phyir de ltar snang ngo zhe na /
bshad pa /
ma rig pas dkrugs pa'i phyir de ltar snang bar ni chug mod kyi zhes bya ba ni khas blang ba'o / /
der snang bar rigs pa ni ma yin te 'brel pa med pa'i phyir ro zhes mjug thogs kho nar gtan tshigs 'chad de /
gzung ba dang 'dzin pa'i rnam pa de ni gzhan gyi dbang de'i bdag nyid ngo bo nyid ni ma yin no / /
ci'i phyir ma yin zhe na /
gzhan gyi dbang de'i bdag nyid ni gzung ba dang 'dzin pa'i ngo bo gnyis kyis dben pa'i phyir ro / /
de lta yin na yang gzhan gyi dbang gi bdag nyid de snang ba na /
gnyis po ci'i phyir snang /
ci'i phyir de snang bar mi 'gyur snyam na /
bshad pa /
gnyis po dang gzhan gyi dbang du 'brel ba med pa'i phyir ro / /
sbyor ba ni gang gis dben pa'am gang zhig gang dang 'brel ba med pa ni de snang ba na de mi snang ste /
dper na rna ba'i rnam par shes pa la gzugs bzhin no / /
gzhan gyi dbang gi bdag nyid kyang gnyis pos dben pa la /
gnyis po dang gzhan gyi dbang gi bdag nyid du 'brel ba yang med ces bya ba ni khyab par byed pa mi dmigs pa yin no / /
pha rol po na re /
gtan tshigs gnyis po ma grub ste /
'di ltar ma rig pas dkrugs pa'i phyir zhes bya ba 'dis 'brel pa smras zin to zhes zer na /
lan bshad pa /
gal te de ltar 'brel pa yod pa yin na ni /
de'i tshe gnyis pos dben pa'i shes pa'i rang gi ngo bo bzhin du /
ma rig pa dang 'brel pa'i phyir /
gzhan dbang nyid smos te su zlog sus kyang bzlog par mi nus te /
'di ltar cig shos gnyis pos dben pa gzhan gyi dbang sems dang sems las byung ba'i bdag nyid du 'dod pa yang gzhan gyi dbang nyid du bya ba ste /
gzhan gyi dbang gi bdag nyid du rnam par gzhag pa la 'brel pa'i rgyu 'di kho nar zad la pa'i rgyu de ni gnyis po de la yang yod de /
de bas na de lta bas na brtags pa med do / /
ji ste shes pa gang la gnyis po de snang ba'i shes pa de nyid rgyu dang rkyen gyis bskyed pa'i phyir gzhan gyi dbang yin gyi /
gnyis po ni ma yin no zhes bya bar 'dod na /
de'i phyir bshad pa /
gal te yang shes pa kho na rgyu dang rkyen rnams kyis skyed na ni /
gal te yang zhes bya ba ni khas len pa rjod par byed pa'i tshig yin no / /
de yang yang dag par na skye ba med do zhes du mas dngos po gcig mi byed ces bya ba la sogs pas bsgrubs zin to / /
'on kyang bshad par bya ste /
de tsam skyed la ni rag na gnyis kyi bdag nyid de go ci'i phyir snang ste /
de ni de dag gis bskyed pa ma yin no / /
pha rol bo na re gzhan gyi dbang gi bdag nyid shes pa nyid /
de ltar gnyis kyi ngo bor snang ngo zhes zer na /
de'i phyir bshad pa /
de ni bshad zin te /
ji skad du bshad ce na /
rnam par shes pa gnyis pos dben pa'i ngo bo de rgyu dang rkyen de dag gis ji lta bu kho nar bskyed pa de lta bu kho nar snang du zad kyi /
gnyis kyi bdag nyid du go ci'i phyir snang zhes bya bar bshad do / /
yang pha rol po 'dod pa'i dogs pa bsu bar byed de /
gnyis kyi ngo bo de lta bu kho nar skyed do zhe na /
lan du bshad pa /
'o na ni shes pa de gnyis kyis dben pa can gyi ngo bo ma yin te /
de gnyis kyi bdag nyid du bskyed pa'i phyir ro / /
ngo bo ste rang gi ngo bo gang la gnyis kyis dben pa yod pa'i ngo bo de ni gnyis kyi dben pa can no / /
'di la gnyis kyis dben pa'i ngo bo yod pas de skad ces bshad do / /
gzhan yang 'di la gzhan gyi dbang nyid du smra la rag ste /
'di la su zhig zlog ces bshad kyang zin to / /
ji ste shes pa la ni gnyis su med pa'i rang bzhin gnyug ma kho nar yod na /
ma rig pas dkrugs pa'i shes pa gzhan gyis de nyid kyi bdag nyid du rtogs so zhes bya bar 'dod na /
de'i phyir gnyis po med pa'i ngo bo yin na yang zhes bya ba la sogs pa smos te /
'di ltar shes pa gzhan de la yang brgal zhing brtags pa mtshungs te /
shes pa gzhan de yang gnyis kyis dben pa kho na yin no / /
de lta na yang 'brel pa med pa'i phyir de snang ba na gnyis po go ci'i phyir snang bar 'gyur zhes bya ba la sogs pa thams cad brjod par bya'o / /
yang don dam pa'i tshul la sdang ba gzhan dag klan ka tshol bar byed de /
yang dag par dngos ma skyes pa / /
mo gsham bu la sogs bzhin du / /
kun rdzob tu yang mi skye zer / /
yang zhes bya ba'i sgra ni don dam pa 'ba' zhig tu ma zad pa'o / /
don dam par ma skyes pa'i ngo bo nyid gang dag yin pa de dag ni kun rdzob tu yang 'byung ba 'thob par mi 'gyur te /
dper na mo gsham gyi bu dang ri bong gi rwa la sogs pa bzhin no / /
gzugs dang tshor ba la sogs pa yang /
don dam par ma skyes pa'i rang bzhin dag yin pa zhes bya ba ni /
khyab par byed pa mi dmigs pa ltar 'chos pa'i sbyor ba yin no / /
'di ni bsgrub pa'am thal bar bsgrub pa zhig tu 'gyur grang ste /
rnam pa gzhan ni med pa'i phyir ro / /
de la re zhig 'di sgrub pa ni ma yin pas /
'jig rten gnod sogs srid pa'i phyir zhes bya ba la sogs pa smos te /
sgra'i don 'gog na 'jig rten gyi gnod pa yin no / /
sogs pa smos pa ni mngon sum gyi gnod pa la sogs pa yongs su bsdu'o / /
brgya zhig la 'jig rten ma skyes pa'i phyir /
'jig rten gyi gnod pa la sogs pa mi srid do zhes smra bar 'gyur bas /
gal te 'jig rten ma skyes phyir / /
zhes bya ba la sogs pa smos so / /
'jig rten ma skyes pa'i phyir gtan tshigs la sogs pa yang 'jig rten gyi khongs su gtogs pas med do / /
de lta na yang /
gtan tshigs la sogs med pa'i phyir / /
de tshe bsgrub bya grub mi 'gyur / /
sogs pa smos pas ni /
dpe la sogs pa bsdu'o / /
rang gi tshig dang 'gal ba'i phyir / /
de tshe bsgrub bya grub mi 'gyur / /
zhes bya bar bsnyegs so / /
'di ltar dam 'cha' bar 'dod pas /
rang gi tshig skye bar khas blangs te /
khas blangs nas yang 'dor bar byed pas gsal bar rang gi tshig dang 'gal ba yin no / /
brgya zhig la kho bos rang gi tshig gcig pu ma gtogs pa /
lhag ma kun rdzob tu mi skye'o zhes dam bcas so zhes smra bar 'gyur bas /
gal te de gcig ma gtogs na zhes bya ba smos te /
dam bcas pa'i ngo bor zhes bya ba lhag ma'o / /
de zhes bya ba ni rang gi tshig go / /
des na zhes bya ni rang gi tshig gis so / /
dpe la'ang zhes bya ba la sogs pas ni snon bstan to / /
sgrub pa ni 'dir gtan tshigs te /
yang dag par na ma skyes pa'i ngo bo nyid kho na yin na /
de yang mo gsham gyi bu la sogs pa la med de /
de dag la yang dag par na ma skyes pa'i rang bzhin nyid med pa'i phyir ro / /
bsgrub byas khyab pa de bzhin na / /
khyod la gal te grub ce na / /
zhes bya bar bsnyegs te /
de ltar gtan tshigs dang khyab pa grub pa'i phyir 'di khyod la nyes pa yin gyi /
kho bo'i ni gtan tshigs grub tu zin kyang /
khyab pa ma grub pas de'i phyir kho bo la nyes pa 'di med pas /
der ni bdag la nyes pa med / /
ces bya ba la sogs pa smos so / /
brgya zhig la khyod kho na la gtan tshigs grub kyi nga la ni ma yin no zhes smra bar 'gyur bas bshad pa /
gal te nga la tshad ma yis / /
grub na gtan tshigs zhes bya ba lhag ma'o / /
grub de khyod la'ang khyab /
tshad mas grub pa ni su la'ang ma grub bo zhes brjod par rigs pa ma yin no snyam du bsams pa'o / /
de lta na yang 'di khyod kho na la nyes pa yin gyi /
khyab pa ma grub pa'i phyir nga la ni ma yin no snyam nas / /
mkhas khyod ci phyir bdag nyid kyi / /
zhes bya ba la sogs pa smos so / /
gal te gtan tshigs tshad mas ma grub bo snyam du sems na de ni bzang po ma yin te /
'di ltar yang dang yang du bsgrubs zin to / /
de res 'ga' ma yin zhes bya ba lhag ma'o / /
ji ltar snyam pa la bshad pa /
yod med skye ba bkag pa'i phyir ro / /
skyes zin pa yang mi skye bas yod pa skye ba dgag pa ni rung na /
med pa skye ba go ji ltar dgag pa ma yin nam /
de'i phyir 'di dpyad par bya ste /
de la ci ri bong gi rwa la sogs pa dang myu gu la sogs pa med pa la bye brag cung zad kyang yod dam nus par brjod pa thams cad dang bral ba'i mtshan nyid kyi lus 'dzin par bye brag ci yang med de /
dus sngar 'byung ba can du rnam par rtog na /
med pa 'di'i rang gi ngo bo nyams par 'gyur te /
sA lu'i sa bon la 'di ltar bye brag gi ngo bo dang ldan pa'i lus 'dzin pa la ni gang gi phyir /
ri bong gi rwa la sogs pa lta bur 'di med pa'i tha snyad kyi yul nyid du 'gyur ba nus par brjod pa thams cad dang bral ba'i mtshan nyid du brtag tu med do / /
ji ste pha rol po dus phyis 'byung ba can la brten te rnam par rtog na 'on kyang ji ste /
sA lu'i sa bon las sA lu'i myu gu med pa kho na skye bar 'gyur gyi /
gzhan nam mkha'i ut+pal sogs pa dang nas kyi myu gu la sogs pa ni ci ste ma yin zhes bya ba brjod par bya dgos te /
med pa la ni bdag nyid kyi bye brag tha dad pa chung ngu yang ci yang brtag tu med de /
'di ltar bdag nyid kyi bye brag srid na /
med pa'i med pa nyid rnam par rtog pa'i yul du 'gyur bar dka'o / /
bdag nyid kyi bye brag med de /
med pa nyid du mtshungs par spyod pa las 'ga' zhig las 'ga' zhig skye'o zhes bya ba'i tshig 'di'i mkhas pa'i sems 'phrog par byed pa ma yin no / /
sA lu'i sa bon ni sA lu'i myu gu med pa kho na skye ba sgrub nus pa'i bye brag dang ldan gyi gzhan ni ma yin pa ma yin nam /
de'i phyir ji ltar thams cad bdag gir ma byas pa'i bye brag dang ldan pa med pa skyed par byed /
'di lta bu mngon par rjod pa'i rgol ba la ni ltag rmen bsal na mig gi 'bras bu 'byung ba lta bu'i nyes par 'gyur te /
'di ltar khyod sA lu'i sa bon ni med pa 'ga' skye ba'i mthu'i bye brag dang ldan pa la rten gyi /
med pa ma lus pa ni ma yin no zhes smra na /
bde ba la sogs pa bzhin du yod pa'i bye brag dang ldan pas /
med pa'i ngo bo 'dor bar 'gyur ro / /
de lta na yang bde blag tu phyogs snga ma nyams pa'i nyes par 'gyur ro / /
ji ste yod pa skye bar 'gyur ram /
med pa skye bar 'gyur zhes bya ba'i bsam pa 'dis kho bo cag la ci zhig bya /
rgyu las 'bras bu skye bar snang ste /
kho bo cag ni 'di tsam gyis yongs su mgu'o snyam na /
bden te khyod de skad du smra ba na yongs su mgu ba skyes mod kyi /
rgyu las don dam pa kho nar 'bras bu skye'o zhes smra ba na /
rnam par rtog pa gnyis las byung ba dngos por gnas pa'i nyes pa bshad ma thag pa gnyis spang bar mi nus te /
de'i phyir bsod nams dang mi ldan pa la yongs su mgu ba lta ga las 'byung /
de bas na zhar la 'ongs pas chog go / /
gang gi phyir /
khyab ba de yang khyod kyis smras pa de'i phyir /
de lta yin na khyod kyis nyes pa zhes bya bar sbyar bar bya'o / /
ci'i phyir khyod la nyes pa med snyam pa la /
kho bo'i bden par zhes bya ba la sogs pa smos te / /
khyab par bya ba dang khyab par byed pa'i dngos po ma grub pa ni de'i bdag nyid dang de las byung ba'i mtshan nyid kyi 'brel pa med pa'i phyir ro snyam du bsams pa'o / /
de nyid ji ltar ma yin snyam pa la /
yang dag skye ba bkag pa yis / /
zhes bya ba la sogs pa smos te / /
dgag par bya ba dang 'gog par byed pa'i bye brag gis /
dgag pa de gnyis tha dad do snyam du bsams pa'o / /
brgya zhig la mi skye ba de gnyis yang dag par na bye brag 'ga' zhig yod pa ma yin nam zhes smra bar 'gyur bas /
bshad pa /
yang dag par na gnyis po yang dag par skye ba med pa dang /
kun rdzob tu mi skye bdag med do / /
ji lta snyam pa la /
gang phyir spros dang bral ba ni / /
zhes bya ba la sogs pa smos so / /
de'i phyir spros pa thams cad dang bral ba'i de kho na /
de la gtan tshigs la sogs pa yan lag med do / /
sogs pa smos pas ni /
dpe dang phyogs yongs su bsdu'o / /
de lta na yang khyod kyis 'dod pa'i don nyid mi 'grub po snyam du bsams pa'o / /
gal te 'o na de las byung ba'i mtshan nyid kyi 'brel par 'gyur ro snyam na /
'di ltar de gnyis zhes bya ba la sogs pa smos so / /
gal te dngos po'i stobs kyis zhugs pa'i sgrub pa mi rung na /
'o na thal bar 'gyur ro snyam pa la /
'di nyid kyis zhes bya ba la sogs pa smos so / /
gzhan yang zhes bya ba la sogs pas ni gtan tshigs kyi snon bstan to / /
ci'i phyir tshad mas mi rung snyam pa la /
tshad ma ma yin pa la zhes bya ba la sogs pa smos so / /
ci'i phyir gnod pa med snyam pa la /
rigs pas 'ongs pa zhes bya ba la sogs pa smos so / /
blun po ni sdang bar rigs pa kho na yin pas /
rtog pa sngon du gtong ba smos so / /
dpyad pa ni khas blangs pa'i ched yin na /
gal te ci zhig ltar na kun rdzob khas blangs par gyur pa de'i tshe dpyad pa mi mdzes so zhe na /
gang gi phyir zhes bya ba la sogs pa smos te /
dpyod par yang byed pas de'i phyir 'di sngar khas ma blangs so snyam du bsams pa'o / /
'di nyid ci'i phyir snyam pa la /
'di ltar zhes bya ba la sogs pa smos so / /
'di smra nyid la'am zhes bya ba ni /
dbu ma pa la ste /
kun rdzob khas mi len na khyod la yang mngon sum la sogs pa dang 'gal bar 'gyur ro snyam du bsams pa'o / /
brgya zhig la kho bo cag 'di yongs su spong ngo / /
zhes pha rol po smra bar 'gyur bas gang gis na khyod ma gtogs zhes bya ba la sogs pa smos so / /
brgya zhig la kho bo cag 'di yongs su mi spong mod kyi /
'dis bdag cag mi 'jigs so zhes smra bar 'gyur na /
gal te des khyed mi 'jigs so zhe na zhes bya ba la sogs pa smos so / /
kun rdzob ni ji ltar snang ba bzhin zhes bya ba ni mngon sum zhes bya ba'i tha tshig go / /
tshad mas zhes bya ba ni rjes su dpag pas so / /
de la zhes bya bas ni mngon sum gyi tshad ma la'o / /
gnod pa 'bab na zhes bya ba ni kun rdzob mngon sum yin pa'i phyir ro snyam du bsams pa'o / /
ci'i phyir yid brtan du mi rung bar brjod snyam pa la /
mtshan nyid dang ldan pa la zhes bya ba la sogs pa smos so / /
de lta na yang tshad ma med pa'i phyir tshig tsam gyis ni kun rdzob kyang dgag par mi nus pa kho na'o snyam du sems pa'o / /
tshad ma med pa'i phyir ram tshad mas gnod pa'i phyir /
gang zhig yang dag dngos mi 'dod pa'i smra ba de la tshad ma med pa'am /
tshad mas gnod pa'i kun rdzob ci zhig smos /
'dod pa zhes bya ba lhag ma ste /
de la de 'dod pa shin tu yang med do snyam du bsams pa'o / /
gal te kun rdzob khas ma blangs na tha snyad med pa dang /
don byed pa med par 'gyur ba ma yin nam /
de'i phyir khyod kyis kun rdzob gdon mi za bar khas blangs par bya dgos so zhe na /
bshad pa ci /
tha snyad la sogs pa med pa de smra bar gzhan la'ang mi mtshungs sam /
tha snyad la sogs pa med par thal bar 'gyur ba'i phyir des kyang kun rdzob tu khas blang bar bya ba thos so zhes bya ba'i tha tshig go / /
ci'i phyir snyam pa la /
'jig rten bzhin du bsnyad bya dgos / /
zhes bya ba smos te /
khong du chud par sla'o / /
de lta bas na zhes bya ba la sogs pa ni mjug sdud pa ste rtogs par sla'o / /
gal te snang ba'i ngo bo gang yin pa de mi 'gog na 'o na ci 'gog snyam pa la /
bshad pa /
rnam pa gang snang ba min la /
smra ba gzhan gyis yongs su brtags pa de nyid 'gog ces bya bar sbyar ro / /
de yang ni zhes bya ba ni dmigs kyis bsal ba'o / /
rnam pa de gang yin snyam pa la /
yang dag par zhes bya sogs par zhes bya ba smos so / /
de gang yin snyam pa la /
skye la sogs pa zhes bya ba smos so / /
gang yang zhes bya ba la sogs pa rnam par 'grel pa ni khong du chud par sla'o / /
bstan bcos la sogs pa la brten nas zhes bya ba la sogs pa smos pas ni /
grogs po ngan pa la brten pa dang /
log pa la goms pa'i bag chags thog ma med pa'i dus can la brten pa yang gzung ngo / /
ci'i phyir de nyid 'gog snyam pa la /
de bkag pa la zhes bya ba la sogs pa smos so / /
de bas rigs pas smra ba'i lta ba /
'dir ni de lta bu ji skad smos pa'i rnam pas brtags pa kho na ste /
mi snang ba la yang dag par skye ba la sogs par rtog pas sgro btags pa kho na /
dgag par rigs te rigs pas rung ngo zhes bya ba'i tha tshig go / /
gal te ci'i phyir zhe na /
bshad pa /
ji skad smos pa'i nyes pa med pa'i phyir ro / /
gong du brjod pa mngon sum la sogs pa dang 'gal ba'i nyes pa med pa'i phyir ro zhes bya ba'i tha tshig go / /
brtags pa ma yin 'gog pa 'di / /
zhes bya ba la sogs pa ni /
gzugs la sogs pa'i lus rtog pa'i nyes pas ma spangs pa zhes bya ba la sogs pas 'grel te /
rtog pa nyid nyes pa yin no / /
gzugs la sogs pa'i lus 'di la des ma sbags pa kho na yod pas zhes tshig rnam par sbyar ro / /
ci lta bu zhig ce na /
rgyu dang rkyen la rag las te skye bas gzhan gyi dbang gi bdag nyid do / /
ci'i phyir lus rtog pa'i nyes pas ma sbags pa can yin snyam pa la /
bshad pa /
rnam par shes pa tsam snang ba yin te rtog pas dben pa'i shes pa snang ba zhes bya ba'i tha tshig go / /
tsam smos pa ni rtog pa dang lhan cig pa rnam par gcod par byed pa'o / /
gzugs la sogs pa de lta bu de ni rang rig pa'i phyir /
dgag par bya mi nus pa 'ba' zhig tu ma zad kyi /
'gog par byed na byed pa po la phyir gnod pa kho na byed do zhes bya bar sbyar ro / /
gang gis she na /
bshad pa /
mngon sum la sogs pas so / /
sogs pa smos pas ni /
rjes su dpag pa la sogs pa nang du bsdu bar bya'o / /
gal te gzugs la sogs pa snang ba la yang dag par skye ba la sogs par brtags pa gang yin pa de ni dgag par rigs kyi /
gtso bo la sogs pa dgag pa go snang ba gang gi yin /
ma yin nam zhe na /
bshad pa /
rnam par rtog pa snang ba yi / /
gtso bo la sogs yang dag par / /
zhes bya ba la sogs pa smos so / /
sogs pa'i sgras ni bdag la sogs pa gzung ngo / /
snang ba'i nyams su myong ba'i rtag pa la sogs pa'i ngo bo dngos po'i rgyur gyur par grangs can la sogs pa gzhan gyis brtags pa gang yin pa de 'gog go / /
ji ltar brtags she na /
bshad pa /
yang dag par ro / /
kha cig na re 'dus byas yang dag par na mi skye'o zhes bya ba yang dag par zhes bya ba'i tshig 'di 'gog pa'i bye brag yin te /
de'i phyir 'dus byas yang dag par mi skye'o zhes bya ba ni /
'di skad du bden pa kho nar mi skye'o zhes bshad pa yin no / /
de lta na yang kun rdzob tu yang mi skye'o zhes bya bar 'gyur te /
de'i phyir khyod la khas blangs pa dang 'gal ba'i nyes par 'gyur ro zhes zer ba de dgag pa'i phyir /
bshad pa /
yang dag par skye ba la sogs par brtags pa mi snang ba 'gog par byed pa la yang dag par zhes bya ba'i tshig ni 'gog pa'i bye brag ma yin gyi 'di skad bstan pa yin te /
yang dag par skye'o zhes gang pha rol pos khas blangs pa de dgag par sbyar gyi /
'di 'gog pa'i bye brag ni ma yin no / /
de'i phyir gang gis na khas blangs pa dang 'gal bar 'gyur ba /
kun rdzob ji ltar med par 'gyur / /
zhes bshad pa yin no / /
gzhan gyi dbang bsgrub par bya ba'i phyir mdo gang dag 'phags pa rnams kyis gsungs pa de dag 'di kho nar rung ngo zhes bya bar bstan pa'i phyir mdo rnams bshad par 'dod nas /
de nyid kyi phyir zhes bya ba la sogs pa smos so / /
gzhan la ni gzhan gyi dbang bkag pa'i phyir /
ji ltar mi 'thad pa de bzhin du bshad zin to / /
yang dag par skye ba la sogs pa'i mtshan nyid du /
brtags pa'i dngos po yod ma yin / /
gzhan gyi dbang ni yod pa ste / /
rten cing 'brel bar 'byung ba'i dngos po ji ltar snang ba bzhin zhes bya ba'i tha tshig go / /
brtags pa yod do zhes smra na sgro 'dogs pa'i mthar ltung ngo / /
ji ltar snang ba bzhin yang med do zhes smra na /
skur pa 'debs pa'i mthar ltung ngo / /
de'i phyir /
sgro 'dogs pa dang skur 'debs pa'i / /
mthar rtogs pa ni phung bar 'gyur / /
gzhan gyi dbang gi mtshan nyid kyi / /
chos rnams thams cad brtags pa yi / /
ngo bo nyid kyis ma skyes so / /
ji ltar snang ba bzhin ni rang gi ngo bos skyes pa kho na yin no / /
de lta ma yin na brtags pa zhes bya ba'i bye brag don med par 'gyur ro / /
mi rnams gzhan gyi dbang dngos po ji ltar snang ba gzhan skyes pa la brten nas rnam par rtog pa 'byung ngo / /
gzugs la brtags pa med pa ste / /
des dben pa ni gzhan gyi dbang gi dngos po yin no / /
de yang ngo bo nyid yin pas /
rab 'byor gzugs ni gzugs med pa'i ngo bo nyid yin zhes rgyas par 'byung ngo zhes bya ba yang brjod par rung ngo / /
brgya zhig la dngos po gang zhig med pa de la gzugs kyang med na ji ltar ngo bo nyid du 'gyur bar 'os zhes smra bar 'gyur bas /
de ltar byas na zhes bya ba la sogs pa smos so / /
'di snyam du gzhan gyi dbang ji ltar snang ba bzhin yod pa'i phyir /
gzugs med pa'i ngo bo nyid ces bya ba'i tshig ni kho bo kho na la rung gi khyod la ni ma yin te /
de tshul ji lta ba bzhin du bkag pa'i phyir ro snyam du bsams pa'o / /
de lta na gzugs med pa'i ngo bo nyid ces bya ba'i tshig 'di'i don ni gzhan gyi dbang brtags pa'i ngo bos dben pa'i ngo bo nyid yin no zhes bya bar 'gyur ro / /
las dang 'bras bu dag ji ltar / /
rnam par gnas zhes bya ba lhag ma'o / /
bsam pa ni las dang 'bras bu dag ni dbang po'i yul ma yin pa'i phyir ji ltar snang ba bzhin rnam par gnas par rigs pa ma yin no snyam pa 'di yin no / /
mthong ba po'i lta ba la zhes bya ba la sogs pas ni 'di skad du /
dngos po ni khyod kho na'i mthong ba ltar rnam par gnas pa ma yin gyi /
de gang gis ji ltar mthong ba de'i mthong ba la yang brten nas de ji ltar snang ba bzhin rnam par gnas la /
bcom ldan 'das kyis kyang las dang 'bras bu ji ltar gzigs pa de bzhin du /
bcom ldan 'das kyi gzigs pa la brten nas de gnyis rnam par gnas pas de'i phyir /
thams cad ji ltar snang bzhin gnas / /
zhes bya ba la sogs pa smos te /
ri rab la sogs pa yang snyam du bsams pa'o / /
'di la gzigs pa snang ba thogs pa mi mnga' ba yod pas zhes tshig rnam par sbyar ro / /
thugs rje'i rang bzhin can zhes bya ba'i rang bzhin ni rgyu'am ngo bo nyid yin no / /
rtog pas bcings pa gzigs nas ni / /
ji ltar snang ba bzhin kho na zhes bya ba lhag ma'o / /
de nyid kyis zhes bya ba ni sngar bstan pa las dang 'bras bu dag gzigs pa po yin par ston te / /
sogs pa smos pas ni /
phung po dang khams la sogs pa yongs su bsdu'o / /
'gro ba rtog pa'i lcags sgrog gis bcings pa la gzigs nas /
'gro ba bcings pa thar pa bstan pa mdzad do zhes bya bar sbyar ro / /
gang du bcings she na /
'khor ba'i btson rar ro / /
bcings pa thar pa bstan pa mdzad pa de su snyam pa la /
bshad pa /
bcom ldan 'das las dang 'bras bu mkhyen pa'i thugs rje'i rang bzhin can gyi sku can de nyid do / /
'di la thugs rje'i rang bzhin gyi sku yod pas zhes tshig rnam par sbyar ro / /
ci mdzad de zhe na /
dngos por 'dzin pa ma lus par sel bar mdzad cing ngo / /
ji ltar zhe na /
bshad pa /
rim gyis so / /
rim pa gang gis she na /
bsam pa ji lta ba bzhin du phung po la sogs pa bstan pas so / /
ji ste rtogs pa zhes bya ba 'di ci yin zhes bya ba 'di la bsam pa ni chos thams cad ngo bo nyid med pa yin na rtog pa zhes bya ba ci yang med do snyam pa 'di yin no / /
ci yin zhes bya ba'i sgra ni spong ba'o / /
sgro btags rnam can rtog pa yin / /
zhes bya ba 'dis ni /
'di thams cad ni ji ltar snang ba bzhin rnam par gnas te /
de'i phyir khams gsum pa'i sems dang sems las byung ba sgro btags pa'i rnam pa can rtog pa yang ji ltar snang ba bzhin kho na yin no zhes de ston par byed do / /
de lta bu yin du zad mod 'on kyang khams gsum pa'i sems dang sems las byung ba rnams ngo bo nyid med pa yin no / /
ji ltar 'ching ba'i rgyu nyid du gsungs snyam pa la /
de dag 'ching ba'i rgyu nyid du /
ji ltar rnam pa gang gis gzigs pa de bzhin gsungs /
ji ltar snang ba bzhin 'ching ba'i rgyu nyid du zhes bya ba lhag ma'o / /
de dag kyang zhes bya ba la sogs pas tshig le'ur byas pa'i cha 'di nyid gsal bar byed do / /
ci'i phyir /
yang dag par ni ma yin zhe na /
'di ltar de dag med pa'i phyir ro / /
gal te de lta na ji ltar med pa rnams don bya ba dag la nus snyam pa la /
bshad pa /
med pa lcags sgrog la sogs pa rnams kyang don bya ba dag la nus pa ji ltar snang ba bzhin du 'dod de /
'di ltar lcags sgrog la sogs pa yang phyogs kyi chas gzhigs na med pa nyid do / /
yang na srid pa'o / /
'di ni rnam par dbye ba'i phyir /
med pa rnams kyang zhes bya ba smos te /
'ching ba la sogs pa'i don byed par mi 'gal ba kho na'o zhes bya bar sbyar ro / /
ji ltar snyam pa la /
ji ltar grags pa bzhin zhes bya ba smos te /
ji ltar snang ba bzhin zhes bya ba'i tha tshig go / /
ci'i phyir yang dag par ma yin zhe na /
yang dag par na 'ching ba dang bcing bar bya ba dag kyang med do zhes bya ba smos so / /
ci 'dra snyam na /
bshad pa /
'ching ba bzhin no / /
'ching ba ni lcags sgrog la sogs pa'o / /
med pa rnams kyi nus pa yang ji ltar snang ba bzhin du 'dod do zhes bya ba 'di de ltar shes par bya ste /
'di ltar /
yod pa rnams kyi nus pa ni / /
ji lta bur yang mi mthong ngo / /
sangs rgyas rnams kyis kyang zhes bya ba lhag ma'o / /
'di rnam par 'grel par byed de /
yod pa rnams kyi nus pa ni sangs rgyas kyis kyang gzigs par mi spyod ces bya bar sbyar ro / /
ci la zhe na /
don byed pa dag la'o / /
ci'i phyir snyam pa la /
bshad pa /
shes pa rnam pa med pa dang / /
rnam pa dang ldan pas yongs su gcod pa med pa'i phyir ro / /
'o na gzhan zhig yongs su gcod par byed par 'gyur ro snyam pa la /
yongs su gcod par byed pa gzhan yang zhes bya ba la sogs pa smos so / /
med pa la ni bye brag ci yang med pas ji ltar 'dod chags la sogs pa 'ching bar nus pa ltar sdug bsngal la chos shes pa'i bzod pa la sogs pa yang de dang 'dra bar 'gyur la /
ji ltar sdug bsngal la chos shes pa'i bzod pa la sogs pas thar par nus pa ltag /
'dod chags la sogs pa yang de dang 'dra bar 'gyur ba ma yin nam zhe na /
bshad pa /
'dod chags la sogs pa dang /
sdug bsngal la chos shes pa'i bzod pa la sogs pa gang las 'ching ba dang thar pa gang zhig yod par thams cad mkhyen pas gzigs pa de yod na /
'dod chags la sogs pa dang sdug bsngal la chos shes pa'i bzod pa la sogs pa de yod na 'ching ba dang thar pa de nges par yod do / /
de med na 'dod chags la sogs pa dang /
sdug bsngal la chos shes pa'i bzod pa la sogs pa de med na 'ching ba dang thar pa 'di med pa nyid do / /
rgyu de'i phyir ha cang thal bar mi 'gyur te /
'dod chags la sogs pas kyang thar pa ma yin la /
sdug bsngal la chos shes pa la sogs pa'i bzod pas kyang 'ching ba ma yin no zhes bya ba'i tha tshig go / /
tha snyad thams cad ji ltar snang ba kho na bzhin 'jug go zhes bya ba de ni de lta yin no zhes bya bar shes par bya ste /
de'i phyir dngos po khas blangs su zin kyang ngo bo nyid med pa'i lta ba las gzhan pa dngos por smra ba'i lta ba la /
dngos po ji lta ba bzhin tha snyad gdags su ni rigs pas mi rung ngo / /
ci'i phyir mi rung snyam pa la /
mi snang ba'i phyir zhes bya ba smos te /
dngos po'i ngo bo zhes bya ba lhag ma'o / /
shes pa'i bdag nyid la ni zhes bya ba la sogs pas ni 'di nyid rnam par 'grel to / /
rdul phra rab dag dang zhes bya ba ni phyi rol gyi don yod par smra ba'i lta ba la brten te bshad pa'o / /
gnyis med pa zhes bya ba ni rnam par shes par smra ba'i lta ba ste /
de dag gi ltar na rnam par shes pa'i bdag nyid dngos po'i ngo bo gzung ba dang /
'dzin pa'i bdag nyid kyis dben pa ni gnyis med pa yin no / /
gal te mi snang du zin kyang kho bo des tha snyad 'dogs par 'gyur ro snyam pa la /
mi snang ba la ni zhes bya ba la sogs pa smros so / /
gal te gang snang ba des tha snyad 'dogs par 'gyur ro snyam pa la snang ba gang yin pa zhes bya ba la sogs pa smos so / /
ci'i phyir dngos po'i ngo bo kho na ma yin snyam pa la /
bshad pa /
'dus pa ni /
dngos po ma yin pa'i phyir ro / /
gnyis kyang dngos po ma yin pa'i phyir ro zhes bya bar bsnyegs so / /
'di gnyis las zhes bya ba ni /
gnyis dang 'dus pa dag las so / /
de zhes bya ba ni dngos po'o / /
ci'i phyir des na ci zhes bya /
nges par ma zin pa de lta bu la ni tha snyad med de /
tha snyad ni nges pa sngon du 'gro ba can yin pa'i phyir ro / /
de'i phyir kho bo cag gis dngos po ji lta ba bzhin tha snyad gdags su ni rigs pas mi rung ngo zhes dam bcas pa gang yin pa de de kho na bzhin du gnas so / /
sngar ni snang bzhin du yang de nges par mi zin to zhes bya ba de khas blangs nas bshad do / /
da ni snang ba nyid la yang the tshom yod pas snang zhes bya ba yang zhes bya ba la sogs pa smos so / /
ci'i phyir mna' chu btung dgos snyam pa la /
yid ches pa med pa'i phyir zhes bya ba smos te /
nges pa med pa'i phyir zhes bya ba'i tha tshig go / /
sngar ni dngos po'i ngo bo khas blangs nas dngos po ji lta ba bzhin du tha snyad gdags par rigs pas mi rung ngo zhes bshad do / /
da ni dngos po'i ngo bo nyid kyang med pa'i phyir /
dngos po'i ngo bo mi rung phyir / /
zhes bya ba la sogs pa smos te /
des tha snyad gdags su rigs pas mi rung ngo zhes bya ba lhag ma'o / /
ji ltar mi rung zhe na /
tshad ma med pa'i phyir zhes bya ba smos te /
dngos po grub par bya ba la zhes bya ba lhag ma'o / /
tshad mas gnod pa'i phyir /
yang dngos po'i ngo bo mi rung ngo zhes rnam par dbye ba bsgyur te sbyar ro / /
gnyis po de ji ltar snyam pa la /
rigs pa'i rjes su 'brangs nas bshad / /
ces bya ba smos te /
mi rung bar ni rnam pa med pa zhes bya ba la sogs pas rigs pa bshad zin to / /
gnod par ni /
du mas dngos po gcig mi byed / /
ces bya ba la sogs pas rigs pas bshad zin to / /
de ltar rab tu bsgrubs nas /
de lta bas na zhes bya ba la sogs pas mjug sdud par byed do / /
de la mngon par zhen pa zhes bya ba ni dngos po'i ngo bo la mngon par zhen pa'o / /
ngo bo nyid med pa ni dngos su rigs pa dang ldan zhing tshad mas kyang mi gnod la /
tha snyad kyang ji ltar snang ba bzhin srid pas de'i phyir khyed dngos po'i ngo bor mngon par zhen pa ni don med pa 'phel bar byed pa'i 'byung gnas khas len par byed pa 'ba' zhig tu zad do / /
de lta bas na 'bad de 'di dor bar bya'o snyam pa'i bsam pa dang ldan nas /
rang lta chags pas ci zhig bya / /
zhes bya ba la sogs pa smos te /
don gsal bar zad do / /
gal te lta ba 'di la yang thams cad med pa'i phyir chad par thal bar 'gyur ba ma yin nam zhe na /
lta ba 'di la zhes bya ba la sogs pa smos so / /
ci'i phyir chad par thal bar mi 'gyur zhe na /
gang phyir rgyu las zhes bya ba la sogs pa smos so / /
brgya zhig la chad pa med na 'o na rtag par thal bar 'gyur ro zhes smra bar 'gyur bas /
de log na ni zhes bya ba smos te /
rgyu log na ni 'bras bu log pa la ci'i phyir rtag pa nyid yin smros /
ci zhes bya ba'i sgra ni gnyi ga yang spong ba yin no / /
'di rnam par dbye ba'i phyir bshad pa /
gang gi tshe sems can zhes bya ba'i dngos po 'di /
'khor ba ji srid par 'jug pa zhes bya bar sbyar ro / /
ji ltar 'jug ce na /
bshad pa /
las dang nyon mongs pa'i dbang gis so / /
ji ltar las dang nyon mongs pa'i dbang gis 'jug ce na /
bshad pa /
ji ltar snang ba bzhin no / /
de'i tshe 'di chad par ji ltar 'gyur te /
mi 'gyur ba nyid do zhes bya ba'i tha tshig go / /
ji ltar chad par mi 'gyur ba nyid snyam pa la /
'gro ba brgyud pas zhes bya ba la sogs pa smos so / /
gang gi tshe dngos po 'di mya ngan las 'das pa'i grong khyer na gnas pa de'i tshe 'di ji ltar rtag par 'gyur zhes bya bar sbyar ro / /
ji lta bu zhig yin snyam pa la /
bshad pa /
'phags pa'i bden pa mthong ba nyid me yin te /
gang la des las dang nyon mongs pa thams cad bsregs pa yod pa de ni /
'phags pa'i bden pa mthong ba'i mes las dang nyon mongs pa mtha' dag bsregs pa can no / /
de bas de ltar na zhes bya ba la sogs pas ni mjug sdud par byed do / /
don dam pa'i dngos po'i bdag nyid la lta gnas mi thod pa kho na ste rtag pa dang chad pa'i chos nyid ces bya bar sbyar ro / /
ci'i phyir gnas mi thod snyam na /
'di ltar zhes bya ba la sogs pa smos te /
khong du chud par sla'o / /
de lta yin du chug na ngo bo nyid med par lta ba 'di la thams cad mkhyen pa ji lta bu yin snyam pa la /
bshad pa /
ji ltar snang ba 'di kho na / /
brten nas skyes pa'i dngos po thams cad ni /
thams cad mkhyen pas mngon sum gyi tshad mas gzigs zhes bya bar sbyar ro / /
ji lta bu zhig snyam pa la /
brtags pa'i ngo bos dben pa'i zhes bya ba smos te /
ji ltar snang ba zhes bya ba'i sgra ni gzigs pa dang brten te skyes zhes bya ba'i sgra gnyi ga dang sbyar bar drang ngo / /
'di rnam par dgrol ba'i phyir /
dngos po rnams ngo bo nyid med bzhin du /
yang ji ltar snang ba la zhes bya ba smos te /
thams cad mkhyen pa zhes bya'o zhes bya bar sbyar ro / /
ci zhig mdzad ce na /
dngos po thams cad rnam pa thams cad du mkhyen pa na'o / /
dngos po ji lta bu zhig snyam pa la brten nas skyes pa kho na zhes bya ba smos te /
'dir yang ji ltar snang ba bzhin zhes bya bar sbyar ro / /
gal te brten nas skyes pa kho na ji lta bu zhig snyam pa la /
yang dag par skye ba la sogs pas dben pa zhes bya ba smos so / /
gang gis mkhyen snyam pa la /
mngon sum gyis zhes bya ba smos so / /
ji lta zhe na /
bshad pa /
cig car ro / /
rnam par shes par smra ba'i lta ba la ni thams cad mkhyen pa ji ltar yang mi rung bas /
gang la don gzhan yongs gcod pa / /
zhes bya ba la sogs pa smos so / /
shes bya nang gi yin par smra ba zhes bya ba la sogs pas ni 'di rnam par 'byed do / /
gal te ci'i phyir thams cad mkhyen pa brtags pa kho na yin par 'gyur snyam pa la /
bshad pa /
rgyud gzhan la yod pa'i dngos po yongs su mi gcod pa'i phyir ro / /
ci'i phyir yongs su mi gcod ce na /
'di ltar gzung ba dang 'dzin pa med pa'i phyir te /
de dag nyid kyis de lta ma yin na /
don dang ldan pa'i phyir rnam par rig pa tsam du nges par 'grub par mi 'gyur ro zhes smras so / /
ji ste rgyud gzhan la yod pa'i dngos po ci'i phyir yongs su mi gcod snyam na /
bshad pa /
blo rnam pa dang bcas pa dang cig shos kyis yongs su gcod par mi rung ba'i phyir ro / /
rang gi rgyud la yod pa'i dngos po yang de dang 'dra bar yongs su gcod par mi rung ba'i phyir ro zhes bya bar sbyar ro / /
gang gis she na /
blos so / /
ji lta bus she na /
rnam pa dang bcas pa dang cig shos kyis so / /
ngo bo nyid med par smra ba'i ltar na ni /
thams cad mkhyen pa med pa'i nyes par bshad pa gang yin pa de dag thams cad med pas nyes pa med pa nyid ces bya ba smos so / /
gal te ci'i phyir snyam na /
bshad pa /
ji ltar grags pa bzhin te /
ji ltar snang ba bzhin yongs su gcod pa'i phyir ro / /
gang gi tshe cung zad kyang mi mthong ba de'i tshe de kho na bzhin gnas te zhes bya bar sbyar ro / /
ci zhig byed cing zhe na /
bshad pa /
dngos po'i rang gi ngo bo dpyod par byed cing ngo / /
ci zhig byas nas she na /
bshad pa /
chos rnams ma skyes so zhes bya ba la sogs pa yang brtags pa'i bdag nyid dag yin no zhes bya bar khong du chud par byas nas so / /
de dag ji ltar brtags pa'i bdag nyid yin snyam pa la /
bshad pa yang dag par skye ba la sogs par rtogs pa bkag pa'i ngo bo nyid kyis so / /
ci'i phyir de kho na bzhin gnas snyam pa la /
bshad pa /
'di ltar /
de ni mtshan ma mi 'byung phyir / /
mi bzhengs so zhes bya bar sbyar ro / /
gang gi tshe mtshan ma mi 'byung snyam pa la /
bshad pa /
gang tshe shes dang shes bya dang / /
bdag nyid rjes su mi mthong na'o / /
bdag nyid ces bya ba ni rnal 'byor pa yin par ston to / /
gnas pa brtan phyir yang mi ldang ngo / /
zhes bya bar sbyar bar bya ste /
yang zhes bya ba ni mi mngon par bstan to / /
gnas pa ni ting nge 'dzin to / /
'di rnam par 'grel par byed de /
bcom ldan 'das 'di'i mtshan ma mi 'byung na bzhengs pa lta ga la yod ces bya bar sbyar ro / /
mtshan ma zhes bya ba ni /
shes pa dang shes bya dang bdag gi mtshan ma'o / /
ci'i phyir mtshan ma mi 'byung zhe na /
bshad pa /
bcom ldan 'das gang la rtog pa'i sa bon thams cad bag chags dang bcas te rtsa nas bton pa yod pa de'i dngos po ni de nyid de /
rtog pa'i sa bon mtha' dag bag chags dang bcas te rtsa nas bton nyid kyi phyir ro / /
bag chags ni nyon mongs pas byas pa lus la sogs pa 'gyur ba'o / /
bcom ldan 'das 'di'i ting nge 'dzin brtan pa'i yang phyir bzhengs pa lta ga la yod ces bya bar sbyar ro / /
de yang ci'i phyir snyam pa la /
bshad pa /
bskal pa grangs med pa du mar gus par mdzad de bar chad med par legs par bsgoms pas zhes bya ba 'dis ni yun ring po nas legs par bsgoms pa dang gus par byas te /
legs par bsgoms pa dang bar chad med par legs par bsgoms pas ting nge 'dzin brtan pa nyid du bstan to / /
gnas skabs gang la zhugs pas te /
gnas skabs gang zhig rtogs pas yon tan kun gyi rten du gyur te /
yon tan kun ni 'jig rten pa dang 'jig rten las 'das pa rnams so / /
bsam gyis mi khyab par 'gyur te sems can thams cad kyi bsam pa'i yul las yang dag par 'das pa'i phyir ro / /
mtshungs med du 'gyur te /
'di ltar yon tan thun mong ma yin pa'i rten yin pa'i phyir /
de bzhin gshegs pa dang mnyam pa'i sems can 'ga' yang med do / /
phyag gnas su gyur te /
sems can thams cad kyis mchod par 'os pa'i phyir ro / /
'dren par 'gyur te lam ngan pa las phral te lam bzang po thob par mdzad pa'i phyir ro / /
dang zhes bya ba ni rim pa gzhan du sbyar ba ste /
gnas skabs 'ga' de bsam gyis mi khyab pa yin no / /
'dis ni chos kyi sku 'bras bu'i sgo nas nye bar bstod pa yin no / /
da ni rnam par bshad pa'i sgo nas bsngags pa bya ba'i phyir /
chos rnams kun gyi lus yin phyir / /
zhes bya ba la sogs pa smos so / /
rnam pa gsum gyis chos kyi sku zhes bya zhes bya ba ni tshig gsum bzung nas de skad du bshad do / /
de lta ma yin na tshig gcig gis don gnyis zin pas rnam pa bzhis zhes brjod par bya dgos so / /
ci'i phyir chos thams cad kyi lus zhes bya ba snyam pa la /
'gro ba thams cad ces bya ba la sogs pa smos so / /
de bas na rnam pa 'di la ni sku zhes bya ba'i sgra ni lus su brjod par blta bar bya'o / /
lus ni tshogs yin pa'i phyir chos kyi sku ni chos rnams kyi tshogs zhes bya ste /
rgyu las 'bras bu nye bar btags pa'i phyir ro / /
ci'i phyir rgyu nyid yin snyam pa la bshad pa /
'jig rten pa dang 'jig rten las 'das pa'i yon tan thams cad kyi rten yin pa'i phyir ro / /
yang na 'dir 'jig rten pa dang 'jig rten las 'das pa'i chos rnams sgrogs shing brjod pa'i phyir chos kyi sku yin no / /
chos kyi dbyings rtogs na 'jig rten pa dang 'jig rten las 'das pa'i chos thams cad bos pa bzhin du 'du ste /
zad pa shes la zag bcas kyang / /
zhes 'byung ba'i phyir ro / /
'dis ni chos kyi sku zhes bya ba'i sgra 'di byed pa'i sgra nyid du ston par byed do / /
lus ni byed pa med pa ma yin nam /
ji ltar na yon tan bsam gyis mi khyab pa kun gyi rten zhes bya snyam pa la /
bshad pa /
rten gyi dngos po ni kun brtags pa'o zhes bya bar sbyar ro / /
gal te ji ltar snyam pa la /
bshad pa /
de la 'jug pa thob pas na chos kyi dbyings la 'jug pa rtogs pa ste /
des 'jig rten pa dang 'jig rten las 'das pa'i yon tan rnams thob pa'o / /
ci'i phyir rigs pas rnam par gnas pa'i ngo bo nyid yin snyam pa la /
bshad pa /
ngo bo nyid de nyid rigs pa dang ldan pa'i phyir ro / /
de lta bas na 'dis ni chos zhes bya ba'i sgra ni rigs par brjod pa yin /
sku zhes bya ba'i sgra ni ngo bo nyid du brjod pa yin no zhes bstan pa yin no / /
de ltar chos kyi sku mdor bsdus te bstan nas /
longs spyod rdzogs pa'i sku brjod par rtsom pa na /
de tshe rnam rtog med ces bya ba la sogs pa smos so / /
de tshe zhes bya ba ni chos kyi dbyings rtogs par byed pa'i dus ston par byed do / /
gal te rtog par mi mdzad na ji ltar sems can gyi don 'byung snyam pa la /
bshad pa sngon gyi shugs kyis te sngon gyi smon lam gyi shugs kyi zhes bya ba'i tha tshig go / /
sems can gyi don gang gi tshe ci 'dra ba zhig gang du rnam pa ji lta bu zhig 'byung snyam pa la /
rtag tu zhes bya ba la sogs pa smos so / /
de bas na 'dis ni thams cad nas sems can gyi don 'byung bar rjod par byad cing gzhan gyi don phun sum tshogs pa yang ston to / /
gzhan gyi don phun sum tshogs pa 'di ni gtso bo yin pa'i phyir sngar bshad do / /
rang gi don phun sum tshogs pa ni /
gzhan gyi don phun sum tshogs pa'i thabs yin pa'i phyir phyis smos so / /
tshigs su bcad pa gnyis pa'i phyed gong mas ni ye shes phun sum tshogs pa bstan to / /
phyed 'og mas ni che ba'i bdag nyid phun sum tshogs pa bstan to / /
tshigs su bcad pa gsum pa'i phyed gong mas ni nyon mongs pa'i sgrib pa spangs pa phun sum tshogs pa bstan to / /
phyed 'og mas ni shes bya'i sgrib pa spangs pa phun sum tshogs pa bstan to / /
gang la mkhyen pa'i skad cig gcig gis ni / /
shes bya'i dkyil 'khor kun khyab can / /
mnga' ba zhes tshig rnam par sbyar ro / /
yon tan rin po che'i tshogs dang ting nge 'dzin dang bsam gtan dag tshig rnam par phral ba rnams bsam gyis mi khyab pa'i tshig dang /
gzhi mthun pa'i bsdu ba byas nas rten gyi tshig dang drug pa'i bsdu ba bya'o / /
yon tan ni mngon par shes pa dang tshad med pa dang stobs dang sangs rgyas kyi chos ma 'dres pa bco brgyad la sogs pa'o / /
ting nge 'dzin rnams ni dpa' bor 'gro ba dang nam mkha' mdzod kyi ting nge 'dzin la sogs pa'o / /
bsam gtan rnams ni dang po la sogs pa'o / /
rtog pa dang nyon mongs pa dang bag chags rnams kyi tshig phral ba byas nas /
gang la rtog pa dang nyon mongs pa dang bag chags rnams ma lus par gtan gcad pa yod pa zhes 'bru mang por bya'o / /
rtog pa ni nyon mongs pa 'byung ba'i rgyu log pa'i rnam par rtog pa'o / /
bag chags ni nyon mongs pa'i 'bras bu lus dang ngag 'gyur ba'o / /
'di gnyis ni nyon mongs pa'i rgyu dang 'bras bu dag yin no zhes bya ba rab tu bstan pa'i phyir nyon mongs pa rab tu bstan to / /
de lta ma yin na nyon mongs pa zhes bya ba'i tshig dang po smra bar 'gyur ro / /
gang la shes bya'i yul la mi shes pa'i / /
tshogs ni mtha' dag rnam spangs can / /
mnga' ba zhes tshig rnam par sbyar ro / /
tshigs su bcad pa gsum smos pa'i don mdor bsdus nas brjod par bya ste /
nyes pa kun gyis ma yin / /
zhes bya ba 'dis ni sgrib pa spangs pa phun sum tshogs pa bstan to / /
yon tan rgya mtsho kun gyis / /
zhes bya ba 'dis ni che ba nyid phun sum tshogs pa bstan to / /
rtag tu zhes bya ba la sogs pas ni tshigs su bcad pa dang por bstan pa gzhan gyi don phun sum tshogs pa bstan to / /
yid bzhin nor bu bzhin du ni / /
zhes bya ba la sogs pas 'di'i gnas pa'i dus ston te /
gzhan gyi don phun sum tshogs pa la sogs pas mtshungs pa med pa kho nar 'khor ba ji srid du 'jug go / /
ci dang 'dra bar mtshungs pa med ce na /
yid bzhin gyi nor bu bzhin no / /
'ga' zhig gis chos mthun pa'i phyir 'di'i dpe bas kyi rnam pa thams cad ni ma yin no zhes bya bar shes par bya'o / /
'di'i rgyu phun sum tshogs pa brjod pa'i phyir bshad pa 'di ni thugs rje chen pos bsgrubs pa yang yin la bsam gyis mi khyab pa'i bsod nams dang ye shes kyang yin pa de las mtshungs med 'byung ba 'di la yod pas /
thugs rje ches bsgrubs bsam mi khyab / /
bsod nams ye shes mtshungs med 'byung ba yin no / /
yang dag pa'i mchog thob cing zhes bya ba la sogs pas ni de gang dag gi yul gyi ngo bor 'gyur ba de ston to / /
sa'i mchog ni rab tu dga' ba la sogs pa'o / /
de bas na tshigs su bcad pa 'di las rtsa ba dang pos ni ye shes kyi tshogs dang ldan pa ston to / /
gnyis pas ni bsod nams kyi tshogs dang ldan pa ston to / /
gang gi phyir 'di bsam gyis mi khyab pa de'i phyir byang chub sems dpa' 'di lta bu dag kho na'i mig gi yul du 'gyur ro / /
ji ltar sku 'di longs spyod rdzogs pa zhes bya snyam pa la /
de las byang chub sems dpa' rnams zhes bya ba la sogs pas gtan tshigs bstan te /
tshigs su bcad pa khong du chud par sla'o / /
sems can so so'i zhes bya ba la sogs pas sprul pa'i sku ston par byed de /
tshigs su bcad pa rnams don go bar sla bas de'i phyir rnam par dbye bar mi bya'o / /
spu'i khung zhes bya ba la sogs pa smos pas ni /
skye ba la sogs pa yongs su bsdu'o / /
sprul pa'i sku'i mtshan nyid dang mdzad pa mdor bsdus nas brjod cing /
rgyal bas 'jig rten ma lus pa'i / /
zhes bya ba la sogs pa smos so / /
'di'i zhes bya ba ni de bzhin gshegs pa'i sku longs spyod rdzogs pa'i mtshan nyid kyi'o / /
kha cig sprul pa ni sprul par mi mdzad do snyam du 'khrul pa rnam par gcad pa'i phyir /
sprul pa yis ni zhes bya ba la sogs pa smos so / /
gal te ci'i phyir sprul pas ji ltar bzhed pa bzhin sprul pa mdzad snyam pa la /
bshad pa / /
khyab bdag mthu yi shugs kyis so / /
khyab bdag ni longs spyod rdzogs pa'i sku'i mtshan nyid kyi de bzhin gshegs pa'o / /
ji lta bur mdzad snyam pa la /
bshad pa /
mdzad pa kun la 'jug pa bzhin / /
ji ltar khyab bdag shugs kyi mthus sprul pa bzhugs pa dang 'chag pa dang /
gzims pa dang /
chos ston pa la sogs pa'i mdzad pa la 'jug par mdzad pa ltar /
sprul pa yang de dang 'dra bar mdzad do / /
ci'i phyir bcom ldan 'das kyi sku shin tu mdor bsdus nas bstan zhe na /
bshad pa /
rnam pa thams cad ces bya ba la sogs pa smos so / /
nyan thos la sogs pa'i zhes bya ba la sogs pas ni rang sangs rgyas dang byang chub sems dpa' dang /
so so'i skye bo rnams gzung ngo / /
da ni nga rgyal med pa nyid du ston cing gzhan lam bzang po dang sbyar bar bzhed nas bshad pa /
de ltar ji skad bshad pa'i rnam pas /
bden gnyis rnam phye 'dir /
ci nyes pa yod dam 'on te med ces bya ba dpyad par gyis shig /
nyes pa med pa kho na'o snyam du bsams pa'o / /
ci zhig bya snyam pa la bshad pa /
phyogs 'dzin pa yis dkrugs pa'i yid / /
legs par bor la ste /
phyogs 'dzin pas dkrugs pa'i yid la yang dag pa dang yang dag pa ma yin pa bzhin du snang la /
de bzhin du yang dag pa ma yin pa yang /
yang dag pa bzhin du snang ngo snyam du bsams pa'o / /
da ni snying rjes non pa na /
gzhan dag gi sdang ba yongs su spang ba'i phyir /
bshad pa /
mi yang shin tu thob par dka' ba yin na /
rab tu sdang ba gang du dgos / /
zhes bya bar sbyar ro / /
gang du zhes bya ba ni spong ba'o / /
mi dgos pa 'ba' zhig tu ma zad kyi /
slar gnod pa'i rgyu yang yin pa'i phyir dor bar bya ste /
'di ltar sdang bas ngan song ba ni mi 'thob par dka'o / /
ji ste kho bo cag gi 'dod pa'i don bdag gis legs par gtan la phab zin te /
de bas ci'i phyir lta ba gzhan spang bar mi bya snyam pa la /
bshad pa /
blo sbyang nyam yang rab tu chung / /
'di snyam du sangs rgyas rnams dang sar chud pa rnams kyi shes rab la ltos nas /
khyed kyi shes rab ci 'dra zhes bya ba de lta re zhig zhog gi /
mos pas spyod pa'i sa la gnas pa rnams kyi shes rab la ltos nas kyang khyod kyi shes rab tshod yod do / /
de bas na blo sbyang ba nyam chung ba'i phyir /
khyod kyi don 'di bdag gis legs par gtan la phab zin to zhes brjod pa ni ha cang gzu lums ches so snyam du sems pa'o / /
ji ste 'khor bar gnas pa 'di bla ste /
de'i phyir ci'i phyir mi spang bar mi bya snyam pa la bshad pa /
'khor ba'i dgon pa bgrod par dka' / /
zhes bya ba smos so / /
ji ste kho bo cag mi 'chi ba kho nas /
de'i phyir sdang bas ci 'jigs snyam du sems na /
de'i phyir srog kyang shin tu g.yo ba yin / /
zhes bya ba smos so / /
ji ste grogs po bzang po la brten nas sdang ba'i nyes pa yongs su spang bar bya'o snyam du sems na /
de'i phyir /
bshes gnyen bzang po'ang rnyed dka' na / /
zhes bya ba smos so / /
yang na gal te kho bo la bshes gnyen bzang pos lta ba gzhan 'di ni rigs pa ma yin no zhes bstan pas /
de'i phyir sdang bas kho bo cag mi 'jigs so zhe na /
bshes gnyen bzang po'ang rnyed dka' na / /
zhes bya ba smos so / /
ji ste lta ba gzhan la kho bo mos pa med pas de'i phyir spong ngo zhes smra bar 'gyur na /
bshad pa /
mos pa med du zin na yang / /
rab tu sdang ba gang du dgos / /
zhes bya bar sbyar ro / /
ci'i phyir mos pa med snyam pa la /
de ni 'ga' la bsod nams kyis / /
zhes bya ba smos te /
ji skad du /
yang rab 'byor sems can gang dag mdo sde'i tshig bshad pa /
ji lta bu 'di la sems dang ba gcig tsam yang rnyed pa de dag ni sangs rgyas brgya stong du ma la bsnyen bkur byas shing /
sangs rgyas brgya stong du ma las dge ba'i rtsa ba skyed pa yin zhes gsungs pa lta bu'o / /
sdang ba bor te yang dag pa mthong ba goms par byas pa'i rim gyis mos pa 'di ni /
re zhig gcig na 'gyur te de lta ma yin na ni /
sdang pas tshig pa khyod la ni mos pa 'ba' zhig tu ma zad kyi /
dal ba 'byor pa'ang ring bar gsal / /
bden pa gnyis rnam par dbye ba byas pas /
bsod nams bsags pa yongs su bsngo ba'i phyir /
bden pa gnyis ni zhes bya ba la sogs pa smos te /
ye shes snying po ni sangs rgyas bcom ldan 'das yin no / /
bden pa gnyis rnam par 'byed pa'i dka' 'grel slob dpon zhi ba 'tshos mdzad pa rdzogs so // //
rgya gar gyi mkhan po pra dz+nyA warma dang /
dz+nyA na gar+b+ha dang /
zhu chen gyi lo tsA ba ban+de ye shes sde la sogs pas bsgyur cing zhus te gtan la phab pa // //
